{
  "dokument_id": "9b3a5b44-f45e-5eba-b154-3bf2d2a5625d",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra H\u00e5kon Haatuft Opedal (MDG) og Christine Henriksen \u00d8degaard (MDG) om digitalt samhandlingsverkt\u00f8y for spesialundervisning og andre koordinerte tjenester",
  "url": "https://bergen.kommune.no/politikere-utvalg/api/fil/bk360/8894092/Svar-pa-representantforslag-fra-Hakon-Haatuft-Opedal-MDG-og-Christine-Henriksen-Odegaard-MDG-om-digitalt-samhandlingsverktoy-for-spesialundervisning-og-andre-koordinerte-tjenester",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2023/71490-4 Saksbehandler: Sara Br\u00fcgger Helgesen Fra Dato: 14. november 2023 Byr\u00e5d for barnehage og skole Unntatt offentlighet: Klikk her for \u00e5 skrive inn tekst. Svar p\u00e5 representantforslag fra H\u00e5kon Haatuft Opedal (MDG) og Christine Henriksen \u00d8degaard (MDG) om digitalt samhandlingsverkt\u00f8y for spesialundervisning og andre koordinerte tjenester Forretningsutvalget har i m\u00f8te 6. juni 2023 i sak 164/23 fattet f\u00f8lgende vedtak: 1. Representantforslag fra H\u00e5kon Haatuft Opedal (MDG) og Christine Henriksen \u00d8degaard (MDG) om digitalt samhandlingsverkt\u00f8y for spesialundervisning og andre koordinerte tjenester oversendes byr\u00e5det for videre utredning. 2. Byr\u00e5det bes om \u00e5 vurdere forslaget og oversende byr\u00e5dets vurdering i notats form til Bystyrets kontor slik at bystyreutvalget kan behandle saken senest i uke 45. 3. Utvalg for barnehage, skole og idrett avgir innstilling i saken. Representantene H\u00e5kon Haatuft Opedal (MDG) og Christine Henriksen \u00d8degaard (MDG) har fremmet f\u00f8lgende representantforslag: I v\u00e5r moderne, digitaliserte verden er det av avgj\u00f8rende betydning at kommunikasjonen mellom elever, foreldre, l\u00e6rere, spesialpedagogiske tjenester, og andre n\u00f8kkelakt\u00f8rer i barnets liv er sikker, effektiv, og tilpasset de kravene som stilles i et informasjonssamfunn. P\u00e5 tross av dette, mangler det i dag i Bergen kommune en sikker, skriftlig, digital l\u00f8sning for \u00e5 dele sensitiv informasjon mellom de spesialpedagogiske tjenestene, andre koordinerte tjenester, og foreldre, jf. skolebyr\u00e5dens skriftlige og muntlige svar til utvalget for barnehage, skole og idrett 09.05.2023. Dette kan skape en utrygg og komplisert hverdag for barna det gjelder og deres foresatte. Byr\u00e5dens foresl\u00e5tte l\u00f8sninger omfatter bruk av et kontaktskjema p\u00e5 kommunens hjemmeside, telefonsamtaler, brev og fysiske m\u00f8ter. Alle disse alternativene har imidlertid betydelige begrensninger n\u00e5r det gjelder rask og effektiv deling av sensitiv informasjon. Dette gj\u00f8r det vanskelig \u00e5 sikre at alle involverte parter i barnets liv, som helsesykepleier, l\u00e6rer, spesialpedagog, foreldre, SFO og milj\u00f8terapeut, f\u00e5r tilgang til n\u00f8dvendig informasjon i tide. Dermed er det utfordrende \u00e5 opprettholde en effektiv dialog mellom alle akt\u00f8rene. Samtidig er kommunikasjon via telefon og fysiske m\u00f8ter tidkrevende og upraktisk, og n\u00e5r ikke alltid frem til alle relevante parter. Viktig informasjon kan utebli slik at alvorlige hendelser ikke f\u00f8lges opp eller forebygges p\u00e5 en samkj\u00f8rt m\u00e5te. Det kan g\u00e5 ut over de aller mest s\u00e5rbare elevene i Bergen kommune. Sikring av effektiv og sikker digital kommunikasjon er avgj\u00f8rende for \u00e5 st\u00f8tte elevenes rett til et godt, og trygt psykososialt skolemilj\u00f8, for \u00e5 f\u00f8lge opp barnets individuelle oppl\u00e6ringsplan (IOP), samt for \u00e5 bygge sterkere relasjoner mellom skoler, familier og de spesialpedagogiske tjenestene i Bergen kommune. Det finnes allerede gode eksempler fra andre kommuner p\u00e5 digitale kommunikasjonsplattformer som er i bruk og som har vist seg \u00e5 v\u00e6re et effektivt verkt\u00f8y for trygg og effektiv digital kommunikasjon, blant annet Visma Flyt Samspill. Forslag til vedtak: 1. Bystyret ber byr\u00e5det om \u00e5 raskt implementere et system for trygg digital kommunikasjon til bruk i spesialundervisningen, som eksempelvis Visma Flyt Samspill. 2. Bystyret ber byr\u00e5det videre sikre at kommunen utarbeider helhetlige og overordnede strategier for dialog- og samhandlingsverkt\u00f8y knyttet til utsatte barn og unge. Dette skal favne over ulike sektorer, forvaltningsniv\u00e5er og fagfelt. Byr\u00e5dets vurdering av representantforslaget: Effektiv og god samhandling og kommunikasjon mellom barnehage, skole, SFO og hjemmet er viktig. Dette gjelder s\u00e6rlig for barn med spesialpedagogisk hjelp eller spesialundervisning, da det ofte er flere ulike akt\u00f8rer som har behov for \u00e5 kommunisere og samhandle rundt disse barna.1 I Bergen kommunes Sp\u00f8r oss! Strategi for inkluderende fellesskap i barnehage, skole og SFO, presiseres det at barnehage, skole og pedagogisk-psykologisk tjeneste (PPS) m\u00e5 etablere n\u00e6r og god samhandling med barn og unge med behov for s\u00e6rskilt tilrettelegging og deres foresatte. God samhandling senker terskelen for at barn og foreldre kan medvirke i utforming av planer og daglige beslutninger som skal tas. Dette bidrar til \u00e5 \u00f8ke kvaliteten p\u00e5 den spesialpedagogiske st\u00f8tten til den enkelte, og \u00f8ker samtidig sjansen for at hensynet til barnets beste blir ivaretatt. De siste \u00e5rene har det v\u00e6rt et st\u00f8rre fokus p\u00e5 digital kommunikasjon og samhandling for barnehage, skole og SFO. I dag brukes Vigilo, som er Bergen kommunes oppvekstadministrative system, til kommunikasjon mellom barnehage, skole, SFO og hjemmet. Kommunikasjonen i Vigilo foreg\u00e5r bak innlogging og erstatter mindre sikre kommunikasjonsplattformer som e-post, SMS og ranselpost. Visse kategorier av personopplysninger kalles i personvernforordningen for s\u00e6rlige kategorier av personopplysninger. Slike personopplysninger skal aldri sendes via Vigilo. Dersom foreldre mener det er behov for \u00e5 dele denne typen personopplysninger med skolen eller barnehagen skal de ta i bruk kontaktskjema som ligger tilgjengelig p\u00e5 Bergen kommune sine nettsider. Dette gjelder ogs\u00e5 dersom det er behov for \u00e5 dele informasjon knyttet til individuelle oppl\u00e6ringsplaner og enkeltvedtak. Vigilo er laget for kommunikasjon mellom skolen og foreldre, og er ikke egnet til \u00e5 h\u00e5ndtere kommunikasjon mellom ulike akt\u00f8rer som PPT, skolen, barnevern, st\u00f8ttekontakt, BUP, helsestasjon og hjemmet. Derfor, for \u00e5 sikre en mest mulig trygg h\u00e5ndtering av personopplysninger rundt barn med spesialhjelp/undervisning, m\u00e5 slik kommunikasjon i dag h\u00e5ndteres utenfor Vigilo. 1 Barn som har behov for det, har rett til spesialpedagogisk hjelp. Barnet kan ha rett p\u00e5 hjelp fra f\u00f8dselen, uansett om han eller hun g\u00e5r i barnehage eller ikke. Med unntak av privat hjemmeundervisning, har elever som ikke har eller som ikke kan f\u00e5 tilfredsstillende utbytte av det ordin\u00e6re oppl\u00e6ringstilbudet, rett til spesialundervisning. F\u00f8r kommunen gj\u00f8r vedtak om spesialpedagogisk hjelp eller spesialundervisning skal det gjennomf\u00f8res en sakkyndig vurdering av behovet. Det er PP-tjenesten som gj\u00f8r vurderingen som skal ligge til grunn for enkeltvedtaket. 2 1. Bystyret ber byr\u00e5det om \u00e5 raskt implementere et system for trygg digital kommunikasjon til bruk i spesialundervisningen, som eksempelvis Visma Flyt Samspill. Byr\u00e5det er enig med representanten i at det b\u00f8r innf\u00f8res et sikkert digitalt system for samhandling rundt barn med spesialundervisning. Dagens ordninger legger ikke godt nok til rette for effektiv og sikker kommunikasjon mellom ulike akt\u00f8rer, og innf\u00f8ring av et nytt samhandlingssystem vil kunne bidra til \u00e5 sikre kvaliteten i samarbeidet rundt oppl\u00e6ringsplanen i alle ledd. Dersom Bergen kommune implementerer et nytt samhandlingssystem til bruk i spesialundervisningen vil det ogs\u00e5 kunne bidra til \u00e5 sikre at overordnede m\u00e5l og satsinger vedtatt i planer som \u00abSp\u00f8r oss! Strategi og handlingsplan for inkluderende felleskap i barnehage, skole og SFO\u00bb oppfylles. I innspillsm\u00f8te til \u00abSp\u00f8r oss!\u00bb, har foreldre formidlet at det kan v\u00e6re vanskelig \u00e5 finne frem til hvem man skal henvende seg til i kommunen for \u00e5 f\u00e5 hjelp til barn og unge som sliter, og at dette gjelder spesielt i skj\u00e6ringspunktet mellom ulike hjelpetilbud. Dette tyder p\u00e5 at det er et behov for bedre samordning av tjenester, og et system som gj\u00f8r det lettere for barn og foreldre \u00e5 f\u00e5 den hjelpen de trenger. Det er over 300 kommuner i Norge som allerede har innf\u00f8rt et samhandlingsverkt\u00f8y i form av elektronisk individuell plan. Dette gjelder blant annet Oslo, Trondheim og Stavanger. Det er nylig utarbeidet en prosjektskisse for implementering av elektronisk individuell plan i byr\u00e5dsavdeling for helse og omsorg (BHO), gjennom et samarbeid med byr\u00e5dsavdeling for barnevern og sosiale tjenester (BBS) og byr\u00e5dsavdeling for barnehage, skole og idrett (BBSI).2 Bakgrunnen for prosjektskissen er at eksisterende l\u00f8sninger for tjenester som barnekoordinator og individuell plan (IP) ikke tilfredsstiller kommunens behov for samhandling.3 Opprinnelig var prosjektskissen avgrenset til \u00e5 se p\u00e5 en l\u00f8sning for elektronisk individuell plan (eIP). Gjennom samarbeid p\u00e5 tvers av byr\u00e5dsavdelingene ble omfanget utvidet til \u00e5 se p\u00e5 en samhandlingsl\u00f8sning som omfatter flere av kommunens tjenesteomr\u00e5der. For \u00e5 g\u00e5 videre med prosjektet m\u00e5 det avsettes midler ved rullering av handlings- og \u00f8konomiplanen. Dersom prosjektet bevilges midler, vil det v\u00e6re naturlig at det inneb\u00e6rer et samarbeid mellom byr\u00e5dsavdeling for eldre, helse og omsorg (BEHO), byr\u00e5dsavdeling for barnevern, sosiale tjenester og mangfold (BBSM), og byr\u00e5dsavdeling for barnehage og skole (BBS). Byr\u00e5dsavdeling for barnehage og skole vil s\u00f8rge for at tjenester og behov som er spesielt knyttet til utsatte barn og unge ivaretas gjennom hele prosessen. Byr\u00e5det foresl\u00e5r derfor at det ikke startes opp et eget arbeid i BBS for \u00e5 innf\u00f8re et nytt digitalt samhandlingsverkt\u00f8y for barn med spesialundervisning, men heller at prosjektskissen som er utarbeidet i BEHO bevilges midler til \u00e5 g\u00e5 videre med arbeidet. Prosessen med \u00e5 implementere et nytt system som dette, spesielt n\u00e5r det inneb\u00e6rer deling av sensitive personopplysninger, krever en grundig prosess rundt b\u00e5de l\u00f8sning og anskaffelse. Det vil involvere tett samarbeid p\u00e5 tvers av kommunens tjenesteomr\u00e5der, og er en prosess som tar tid, uavhengig av hvilket system det er snakk om \u00e5 innf\u00f8re. En eventuell anskaffelse vil m\u00e5tte gj\u00f8res gjennom en anbudsprosess. Iverksetting av prosjektet vil kreve at det settes av midler ved rullering av handlings- og \u00f8konomiplanen. 2 Her er det vist til byr\u00e5dsavdelingene slik de var organisert f\u00f8r byr\u00e5dsskiftet h\u00f8sten 2023. 3 Bergen kommune - Individuell plan, koordinator/barnekoordinator og Koordinerende enhet 3 2. Bystyret ber byr\u00e5det videre sikre at kommunen utarbeider helhetlige og overordnede strategier for dialog- og samhandlingsverkt\u00f8y knyttet til utsatte barn og unge. Dette skal favne over ulike sektorer, forvaltningsniv\u00e5er og fagfelt. Det er viktig at Bergen kommune s\u00f8rger for at implementering og vedlikehold av et samhandlingsverkt\u00f8y for utsatte barn og unge er ivaretatt i overordnede planer og strategier. Det er et sentralt ledd i kvalitetssikring og oppf\u00f8lging av slike verkt\u00f8y. Innenfor byr\u00e5dsavdeling for barnehage og skole finnes det i dag flere planer for \u00e5 ivareta barn og unge med s\u00e6rskilte behov. I \u00abSp\u00f8r oss! Strategi og handlingsplan for inkluderende felleskap i barnehage, skole og SFO\u00bb framheves et \u00f8kt fokus p\u00e5 samhandling og medvirkning som viktige verkt\u00f8y for \u00e5 sikre et inkluderende felleskap for alle barn og unge. I tillegg har Bergen kommune en plan for Smart oppvekst. Planen utgj\u00f8r en overordnet strategisk plan for digitalisering og innovasjon innenfor barnehage-, skole- og idrettsfeltet. I rullering av plan for Smart oppvekst vil det v\u00e6re naturlig at implementering av et nytt samhandlingsverkt\u00f8y for de spesialpedagogiske tjenestene vurderes som et oppf\u00f8lgingsomr\u00e5de. Konklusjon Byr\u00e5det er positiv til at det startes opp et prosjekt p\u00e5 tvers av byr\u00e5dsavdelinger for \u00e5 unders\u00f8ke behov og muligheter for \u00e5 innf\u00f8re et nytt digitalt samhandlingssystem i kommunen. Det er flere forventede gevinster knyttet til \u00e5 innf\u00f8re et samhandlingssystem. Det vil blant annet kunne bidra til \u00e5 sikre \u00f8kt brukermedvirkning fra b\u00e5de barn og foreldre, bedre dokumentasjon av prosesser, mer effektiv bruk av ressurser og bedre kontroll p\u00e5 personvern og informasjonssikkerhet. Det vil ogs\u00e5 kunne bidra til et bedre tverrfaglig samarbeid p\u00e5 tvers av oppvekstfeltet og et bedre samordnet tjenestetilbud for barn og unge med s\u00e6rlige behov. Prosjektet som er startet opp i BEHO vil kreve en omfattende samarbeidsprosess mellom byr\u00e5dsavdelingene, med viktige avklaringer som m\u00e5 gj\u00f8res underveis. I tillegg vil innf\u00f8ring av et nytt digitalt samhandlingsverkt\u00f8y kreve at det settes av tilstrekkelig med midler i budsjettet. Christine B. Meyer - Byr\u00e5dsleder Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. 4 "
}