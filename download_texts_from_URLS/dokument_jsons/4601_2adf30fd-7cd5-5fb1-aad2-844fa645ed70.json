{
  "dokument_id": "2adf30fd-7cd5-5fb1-aad2-844fa645ed70",
  "doc_type": "case_attachment",
  "kommune": 4601,
  "tittel": "Naturmangfold datert 09.05.2019",
  "url": "https://bergen.kommune.no/politikere-utvalg/api/fil/bk360/10660504/Naturmangfold-datert-09-05-2019",
  "tekst": "R\u00e5dgivende Biologer AS NOTAT Utvidelse av Espehaugen N\u00e6ringspark, Bergen kommune. Verdivurdering av naturmangfold. Av: Conrad J. Blanck Til: A/STAB Dato: 09.05.2019 Bakgrunn Det er planer om \u00e5 utvide Espehaugen N\u00e6ringspark i Ytrebygda ved Espelandsvegen, Bergen kommune. S\u00f8r i planomr\u00e5det er det avsatt et areal som skal fylles p\u00e5 med sprengmasser og deretter beplantes. Partiet er et regulert LNF-omr\u00e5de som g\u00e5r utenfor n\u00e6ringsomr\u00e5det, slik det er avgrenset i kommunedelplanen. Dette f\u00f8rer til krav om kartlegging av naturmangfold. I forbindelse med dette har A/STAB bedt R\u00e5dgivende Biologer AS om \u00e5 lage en vurdering etter Naturmangfoldloven for delen av utvidelsesomr\u00e5det (figur 1). Vurderingene er basert p\u00e5 en kort befaring 8. mai 2019 og offentlig tilgjengelig informasjon. Figur 1. Planomr\u00e5de ved Smalhushaugen (bl\u00e5 stiplet linje) og unders\u00f8kt omr\u00e5de (bl\u00e5tt skravert omr\u00e5de) i 2018. Bilde tilsendt av oppdragsgiver (t.v.). Flybilde (1951). F\u00f8r preget utmarksbeite og dyrket mark omr\u00e5det (t.h.). Kilde: Norgeibilder.no. Edvard Griegs vei 3 Tel: 55 31 02 78 www.radgivende-biologer.no 5059 Bergen post@radgivende-biologer.no Kunnskapsgrunnlaget for naturmangfold. Naturgrunnlaget Klimaet i omr\u00e5det er preget av milde vintre og relativt kj\u00f8lige sommerm\u00e5neder. Det er mye nedb\u00f8r i omr\u00e5det og mange nedb\u00f8rsdager per \u00e5r. \u00c5rsnedb\u00f8ren ligger p\u00e5 rundt 2500 mm. Berggrunnen best\u00e5r i sin helhet av granittisk gneis. Dette er en hard og sur bergart som forvitrer langsomt, inneholder f\u00e5 planten\u00e6ringsstoffer og bare gir grunnlag for fattig vegetasjon. Det finnes lite l\u00f8smasser i omr\u00e5det. Skogen i det unders\u00f8kte omr\u00e5det er en gjengroingsskog som har oppst\u00e5tt etter opph\u00f8r av beitevirksomhet og landbruk i omr\u00e5det. Dette blir spesielt tydelig n\u00e5r man sammenligner flybilder fra 2018 og 1951. I 1951 var omr\u00e5det preget av et \u00e5pent landskap med kortvokst vegetasjon og bare noen f\u00e5 tr\u00e6r. I dag er omr\u00e5det preget av skog (figur 1). P\u00e5 NIBIO sitt arealressurs- og bonitetskart er omr\u00e5det registrert som innmarksbeite, skog av s\u00e6rlig h\u00f8y bonitet og overflatedyrket jord (figur 2). Figur 2. Bonitetskart over det unders\u00f8kte omr\u00e5det. Kide: kilden.nibio.no Eksisterende informasjon Bergen kommune gjennomf\u00f8rte naturtypekartlegging etter DN H\u00e5ndbok 13 i 2000 (Bergen kommune 2002). Resultatene fra dette arbeidet ligger inne p\u00e5 Milj\u00f8direktoratets Naturbase (www.naturbase.no). Det er ikke avgrenset viktige naturtyper i omr\u00e5det for planlagt utvidelse av n\u00e6ringsparken. N\u00e6rmeste naturtype er en hul eik s\u00f8r for Espelandsvegen ca. 120 m s\u00f8r for planomr\u00e5det. I Artsdatabankens Artskart (https://artskart.artsdatabanken.no) foreligger ingen registrerte arter direkte innenfor det unders\u00f8kte omr\u00e5det, men flere dvergspurv (VU) og gulspurv (NT) har blitt observert like ved. I den nyeste viltrapporten for Bergen kommune (Mikkelsen & S\u00f8yland 2017) er det ikke avgrenset viktige eller prioritert omr\u00e5der for vilt i eller i n\u00e6rheten av det planlagt utvidete n\u00e6ringsomr\u00e5det. Befaring Det aktuelle omr\u00e5det ble befart 8. mai 2019. Bj\u00f8rk, hassel og diverse viertr\u00e6r er de vanligste treslagene med innslag av hegg, eik, rogn og gran. Tr\u00e6rne er som regel meget unge og bare et lite antall er eldre enn 50 \u00e5r basert p\u00e5 omkretsen av stammene. Det finnes mange unge tr\u00e6r av fremmedarten platanl\u00f8nn (Fremmedartskategori: SE - sv\u00e6rt h\u00f8y risiko) fordelt gjennom hele unders\u00f8kelsesomr\u00e5det i b\u00e5de busk- og tresjiktet (figur 3). Litt kristtorn og flere mispel-arter, som den svartelistede sprikemispelen (SE), preger ogs\u00e5 busksjiktet. I de mest skrinne partiene med et tynt jorddekke dominerer einer. Det ble registrert to eldre eiketr\u00e6r i unders\u00f8kelsesomr\u00e5det (figur 3). Disse hadde for smale stammer eller manglet st\u00f8rre sprekker i barken for \u00e5 kunne registreres som naturtypen hul eik jf. NiN2 (Milj\u00f8direktoratet 2019). R\u00e5dgivende Biologer AS 2 Notat Det ble ikke p\u00e5vist viktige lav og mosesamfunn av betydning p\u00e5 tr\u00e6rne i omr\u00e5det, bare vanlige arter i kvistlavsamfunnet (vanlig kvistlav, gr\u00e5 fargelav, papirlav etc.). Det finnes noe liggende d\u00f8d ved som stammer fra hogst eller vindfall, siden skogen ellers ikke b\u00e6rer preg av \u00e5 v\u00e6re s\u00e6rlig gammel. I feltsjiktet finner man fortsatt flere arter som er karakteristiske for frisk fattigeng (G4 jf. Framstad 1997) og fuktig fattigeng (G1), s\u00e6rlig i de mindre gjengrodde partiene: Engkarse, gulaks, jonsokoll, smalkjempe, engsyre og einstape er noen av dem. I de mest gjengrodde partiene dominerer derimot arter som er vanligere \u00e5 finne i lavurt-edell\u00f8skog (D2), som f. eks. hvitveis, ormetelg, hengeving eller v\u00e5rk\u00e5l. Figur 3. Til venstre: \u00d8verst: Gjengroingsskog med stort innslag av unge platanl\u00f8nn (SE). Nederst: \u00c5pent parti med preg av engvegetasjon. D\u00f8d ved stammer fra hogst. Til h\u00f8yre: En eldre eik innenfor det unders\u00f8kte omr\u00e5det omringet av ung platanl\u00f8nn (SE). Basert p\u00e5 befaringen 8. mai 2019 er det ikke grunnlag for \u00e5 avgrense verdifulle naturtyper i det aktuelle omr\u00e5det. Tidligere beiteomr\u00e5de er under gjengroing, det finnes ikke gammel skog, eiketr\u00e6rne er for unge og omr\u00e5det er generelt veldig p\u00e5virket av fremmede arter. Hele omr\u00e5det er trolig et funksjonsomr\u00e5de for flere vanlige fugle- og pattedyrarter i omr\u00e5det og har derfor noe verdi. x Det er ikke registrert spesielle naturverdier i det unders\u00f8kte tiltaksomr\u00e5det. Unders\u00f8kelsesomr\u00e5det har bare noe verdi som funksjonsomr\u00e5de for vanlige arter i omr\u00e5det. R\u00e5dgivende Biologer AS 3 Notat Vurdering etter naturmangfoldloven Kunnskapsstatus for biologisk mangfold og usikkerhet jf. naturmangfoldloven \u00a7\u00a7 8 og 9 If\u00f8lge naturmangfoldloven skal graden av usikkerhet diskuteres. Dette inkluderer ogs\u00e5 vurdering av kunnskapsgrunnlaget etter lovens \u00a7\u00a7 8 og 9, som sl\u00e5r fast at n\u00e5r det blir tatt en avgj\u00f8relse uten at det foreligger tilstrekkelig kunnskap om hvilken p\u00e5virkning tiltaket kan ha p\u00e5 naturmilj\u00f8et, skal det tas sikte p\u00e5 \u00e5 unng\u00e5 mulig vesentlig skade p\u00e5 naturmangfoldet. S\u00e6rlig viktig blir det dersom det foreligger en risiko for alvorlig eller irreversibel skade p\u00e5 naturmangfoldet (\u00a7 9). Vurderingen er basert p\u00e5 eksisterende informasjon og en befaring gjennomf\u00f8rt 8. mai 2019. Det var lett skydekke, og v\u00e6r- og lysforholdene var gode. Befaringen ble gjennomf\u00f8rt litt tidlig i vekstsesongen, men det var likevel mulig \u00e5 f\u00e5 en god oversikt over naturforholdene. Kunnskapsgrunnlaget (jf. naturmangfoldloven \u00a7 8) er vurdert som godt og det knyttes lite usikkerhet til vurderingen av verdi for naturmangfoldet. x Det er vurdert at med den informasjonen som ligger til grunn for denne vurderingen, er det lite sannsynlig at tiltaket vil f\u00f8re til vesentlig skade p\u00e5 naturmangfoldet. En p\u00e5virkning av et \u00f8kosystem skal vurderes ut fra den samlete belastningen som \u00f8kosystemet er, eller vil bli utsatt for, jf. Naturmangfoldloven \u00a7 10. x Den planlagte utvidelsen utgj\u00f8r et lite areal og arealbeslag i forbindelse med utvidelsen av Espehaugen n\u00e6ringspark vil trolig i liten grad \u00f8ke omr\u00e5dets totale belastning p\u00e5 \u00f8kosystemet. Referanser: Bergen kommune 2002. Kartlegging av naturtyper i Bergen kommune - Rapport 2002. Byr\u00e5dsavdeling for milj\u00f8, byutvikling og tekniske tjenester, 117 sider. Fremstad, E. 1997. Vegetasjonstyper i Norge. NINA Temahefte 12: 1-279 Mikkelsen, G & A. S\u00f8yland 2017. Viltet i Bergen. Kartlegging av viltomr\u00e5der og status for viltartene. Bergen kommune, Bymilj\u00f8etaten: 66 sider + vedlegg. Milj\u00f8direktoratet 2019. Kartleggingsinstruks - Kartlegging av Naturtyper etter NiN2 i 2019. M-Nr. 1287, 308 sider Databaser og nettbaserte karttjenester Artsdatabanken. Artskart. Artsdatabanken og GBIF-Norge. www.artsdatabanken.no Meteorologisk institutts klimadata: www.eklima.met.no Milj\u00f8direktoratet. Naturbase: http://kart.naturbase.no/ Norge i Bilder. Historiske flybilder: http://norgeibilder.no/ NIBIO. Kilden og SatSkog. Arealinformasjon p\u00e5 nett. https://kilden.nibio.no Norsk Geologisk Unders\u00f8kelse. Arealinformasjon. http://geo.ngu.no/kart/arealis/ R\u00e5dgivende Biologer AS 4 Notat R\u00e5dgivende Biologer AS NOTAT Utvidelse av Espehaugen N\u00e6ringspark, Bergen kommune. Verdivurdering av hjortevilt. Av: Conrad J. Blanck og Linn Eilertsen Til: A/STAB AS Dato: 23.04.2020 Bakgrunn R\u00e5dgivende Biologer AS utarbeidet 9. mai 2019 et notat om naturverdier tilknyttet planomr\u00e5det for utvidelse av Espehaugen N\u00e6ringspark i Ytrebygda ved Espelandsvegen, Bergen kommune (figur 1). Bakgrunnen for reguleringsarbeidet er KDP BL\u00c5E (Kommunedelplan for Birkeland, Liland, \u00c5dland og Espeland) som ble vedtatt i 2017, der planomr\u00e5det er avsatt til industri/lager. Det ble vurdert at det er lite sannsynlig at tiltaket vil f\u00f8re til vesentlig skade p\u00e5 naturmangfoldet, siden det ikke ble registrert spesielle naturverdier under feltarbeidet gjennomf\u00f8rt 8. mai 2019. Etter den nye reguleringsplanen for Espehaugen var p\u00e5 h\u00f8ring kom det en merknad fra Bymilj\u00f8etaten om at tema hjortetrekk ikke er redegjort tilstrekkelig for omr\u00e5det. Dette notatet skal supplere det tidligere arbeidet som ble gjennomf\u00f8rt i mai 2019 med vurderinger om hjort. Det ble gjennomf\u00f8rt en tilleggsbefaring 16. april 2020, der gr\u00f8ntomr\u00e5det innenfor planavgrensningen ble unders\u00f8kt for indikasjoner p\u00e5 at hjort ferdes her. I planforslaget for utvidelsen av n\u00e6ringsomr\u00e5det er det avsatt areal til vegetasjonsskjerm i s\u00f8rvest (figur 1) som skal fungere som sauebeite. Figur 1. Plankart for utvidelse av Espehaugen N\u00e6ringspark. Tilsendt av A/STAB AS. Edvard Griegs vei 3 Tel: 55 31 02 78 www.radgivende-biologer.no 5059 Bergen post@radgivende-biologer.no Eksisterende informasjon Hjorten er en tilpasningsdyktig art som utnytter beitemulighetene b\u00e5de i skog, fjell/lynghei og p\u00e5 innmark. I Bergen kommune har ikke hjorten typiske vinterbeiteomr\u00e5der som i indre deler av fylket. Kommunen har minimalt med sn\u00f8, men \u00e5pne kystomr\u00e5der kan v\u00e6re veldig utsatt for v\u00e6r, noe som f\u00f8rer til at hjorten generelt trekker til mer skogkledde omr\u00e5der i vinterstid. I tillegg finnes det st\u00f8rre sammenhengende skogsomr\u00e5der separert av veier, boligfelt og annen infrastruktur, som hjort forflytter seg mellom p\u00e5 faste trekkveier. Det er viktig \u00e5 beholde vandringskorridorer for hjort mellom st\u00f8rre gr\u00f8ntomr\u00e5der, slik at arten kan opprettholde sine vandringsm\u00f8nster og forflytte seg uhindret. Planomr\u00e5det ligger ved hjortevald nr. 17 i kommunen og det er registrert et hjortetrekk \u00f8st for planomr\u00e5det (figur 2). Denne trekkveien benyttes av hjort som ferdes mellom de store og sammenhengende skogsomr\u00e5dene i Fana og Flesland via Liland. Kartlaget som viser trekkveiene for hjort stammer fra kommunens f\u00f8rste viltrapport (Steinsv\u00e5g & Overvoll 2005). Flere omr\u00e5der i Bergen skiller seg ut som \u00abflaskehalser\u00bb i denne sammenheng, f.eks. trekk mellom Gjeddevannet og Liland og trekk mellom Liland og Flesland. I den nyeste viltrapporten for Bergen kommune (Mikkelsen & S\u00f8yland 2017) st\u00e5r det at: \u00abDette kartlaget er imidlertid modent for en oppdatering, da arealbruksendringer og barrierer som veier og bane kan ha endret hjortens trekkm\u00f8nster etter at dette kartet ble utarbeidet\u00bb. Figur 2. Oversikt over hjortevald nr. 17 inkl. trekkveier. R\u00f8d sirkel: planomr\u00e5dets beliggenhet. Figur tatt fra Bymilj\u00f8etaten sin hjemmeside (https://www.bergen.kommune.no/innbyggerhjelpen/natur-klima- miljo/natur/viltforvaltning/hjortevald-i-bergen) R\u00e5dgivende Biologer AS 2 Notat Feltarbeid Planomr\u00e5det best\u00e5r av gammelt innmarksbeite som er i sterk gjengroing. Det ble observert en del ferske spor fra hjortetr\u00e5kk og avf\u00f8ring, trolig ogs\u00e5 fra hjort, innenfor planavgrensningen (figur 3) under synfaringen 16. april 2020. St\u00f8rst antall spor ble observert i nord\u00f8st og s\u00f8r for gr\u00f8ntomr\u00e5det innenfor planomr\u00e5det (figur 4). Dette tyder p\u00e5 at hjorten trolig krysser planomr\u00e5det fra disse punktene. I nord\u00f8st grenser planomr\u00e5det til tomten for Espedalen 47. Grunneier opplyser at hjort er et vanlig syn i hagen. Figur 3. Ferske spor fra hjort sammenlignet med illustrasjon tatt fra Artsdatabankens hjemmeside (t.v.). Avf\u00f8ring som ble observert innenfor planomr\u00e5de. Figur 4. Hjortespor som ble observert 16.04.20 og mulig trekkrute innenfor planomr\u00e5det. R\u00e5dgivende Biologer AS 3 Notat Diskusjon En enkel befaring og informasjon fra lokalt kjente indikerer at hjort ikke bare streifer gjennom omr\u00e5det sporadisk, men har et fast tr\u00e5kk i planomr\u00e5det. Det ble imidlertid ikke observert et tydelig tr\u00e5kk videre ut av planomr\u00e5det i nord og i vest p\u00e5 befaringen den 16. april 2020. Lokalt kjente opplyser at hjort ofte st\u00e5r og beiter i planomr\u00e5det, og hagene som ligger inntil planomr\u00e5det er sikkert ogs\u00e5 attraktive for hjort. P\u00e5 grunn av massiv utbygging p\u00e5 Flesland og Liland de senere \u00e5rene, er det vanskelig for hjort \u00e5 trekke nordover fra planomr\u00e5det mot Liland. Det er tiln\u00e6rmet ingen gr\u00f8nne korridorer videre nordover i dette omr\u00e5det. \u00d8st for planomr\u00e5det er det st\u00f8rre arealer med gr\u00f8ntomr\u00e5der og hovedtrekkveien fra kommunens viltrapport bekreftes av lokalt kjente \u00e5 fortsatt v\u00e6re i bruk. Kanskje brukes planomr\u00e5det som en av flere mulige trekkveier i vest-\u00f8stlig retning, alts\u00e5 til/fra Flesland, men det er mer sannsynlig at hjorten da trekker s\u00f8r for planomr\u00e5det, der det er mer gr\u00f8ntarealer og spredt bebyggelse. Et lokalt funksjonsomr\u00e5de for hjort vil i en konsekvensutredning bli vurdert til noe verdi jf. Statens vegvesen sin h\u00e5ndbok om konsekvensanalyser (laveste verdi p\u00e5 en firedelt skala). Verdivurderingen som er gjort i tidligere notat vil derfor v\u00e6re uendret selv om det det er dokumentert at det er hjort i omr\u00e5det. Det vurderes at en utbygging i planomr\u00e5det vil redusere et gr\u00f8ntareal med lokal verdi for hjort, men trolig ikke skape barrierer for hjortens vandringsmuligheter utover det som allerede finnes i omr\u00e5det. Referanser: Bergen kommune 2013. Forvaltningsplan. Hjort i Bergen 2012-2020, 24 sider Mikkelsen, G & A. S\u00f8yland 2017. Viltet i Bergen. Kartlegging av viltomr\u00e5der og status for viltartene. Bergen kommune, Bymilj\u00f8etaten: 66 sider + vedlegg. Steinsv\u00e5g, M.J. & O. Overvoll 2005. Viltet i Bergen. Kartlegging av viktige viltomr\u00e5der og status for viltartene. - Bergen kommune og Fylkesmannen i Hordaland, MVA-rapport 2/2005, 49 sider + vedlegg. R\u00e5dgivende Biologer AS 4 Notat "
}