{
  "dokument_id": "1dc0b5ce-8c9f-5b52-87ec-5f1fc6dd2b94",
  "doc_type": "case_attachment",
  "kommune": 4601,
  "tittel": "Fagnotat av 05.10.2023:  Sluttmelding B0980 Kalfarveien barnehage",
  "url": "https://bergen.kommune.no/politikere-utvalg/api/fil/bk360/9060661/Fagnotat-av-05-10-2023-Sluttmelding-B0980-Kalfarveien-barnehage",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2023/237704-1 (Arbeidssted) Saksbehandler: Jan Johannessen Dato: 5. oktober 2023 Fra Etat for utbygging Fagnotat av 05.10.2023: Sluttmelding B0980 Kalfarveien barnehage Hva saken gjelder: Etat for utbygging (EFU) har st\u00e5tt for gjennomf\u00f8ringen av investeringsprosjektet Kalfarveien barnehage \u2013 totalrehabilitering i tr\u00e5d med bestilling av 17.01.2019 fra Byr\u00e5dsavdeling for barnehage, skole og idrett. Kalfarveien barnehage hadde behov for totalrehabilitering. Bygget er en sveitservilla fra 1870 med mange flotte detaljer fra sin tidsepoke. S\u00e5 langt det lot seg gjennomf\u00f8re i et bygg med antikvariske interesser, er vedtatt funksjons\u2013 og arealprogram for barnehager fulgt. En mulighetsstudie datert 03.10.2017, viste at bygget fra 1870 kunne utvikles til en funksjonell og tjenlig barnehage for opptil 60 barn samtidig som de antikvariske interesser blir ivaretatt. Med dette som utgangspunkt ble prosjektet utviklet i tett dialog med Byantikvaren. I handlings- og \u00f8konomiplan 2019-2022 ble det avsatt midler til strakstiltak for \u00e5 sikre kapasiteten i bydeler med barnehager som har omfattende rehabiliteringsbehov, hvor midler til prosjektering av Kalfarveien inngikk som en del av dette. Investeringsmidler for ombygging ble innarbeidet ved rullering av \u00f8konomiplan (BUD467). Bygget i Kalfarveien 43 ble fraflyttet i 2019. Det midlertidige barnehagebygget i Nyg\u00e5rdsparken ble benyttet som avlastningsbygg i byggetiden. Bygget i Nyg\u00e5rdsparken ble deretter fjernet i tr\u00e5d med bystyrevedtak. Prosjektet er n\u00e5 avsluttet. I tr\u00e5d med Bergen kommunes \u00f8konomireglement punkt 2.3h fremlegges sluttmelding for prosjektet til behandling i denne saken. Fagetatens vurdering: Bakgrunn Bygget i Kalfarveien 43 er en sveitservilla fra ca 1870. Den har opp gjennom \u00e5rene v\u00e6rt brukt som b\u00e5de bolig, barnehjem og n\u00e5 de senere \u00e5rene har det v\u00e6rt barnehagedrift i bygget. Byggets beliggenhet i villastr\u00f8ket p\u00e5 Kalfaret, omgitt av tidstypisk bebyggelse med h\u00f8y arkitektonisk verdi, krevde at rehabiliteringen ble utf\u00f8rt i tr\u00e5d med Byantikvarens anbefalinger og at byggets s\u00e6rpreg ble tilbakef\u00f8rt og ivaretatt. Fasader med utsmykking, vindusuttrykk og detaljer ble ivaretatt ved gjenbruk eller kopiering ved utskifte. Materialvalg er gjort i samr\u00e5d med Byantikvaren, herunder blant annet at taktekkingen tilbakef\u00f8res med sort glasert tegltekking. Alle tekniske anlegg er skiftet ut. Likeledes er alle innvendige overflater pusset opp og innerd\u00f8rer er skiftet ut eller pusset opp der dette var mulig. Dette ga oss et godt utgangspunkt til \u00e5 vurdere og eventuelt endre byggets planl\u00f8sning til \u00e5 bli mer hensiktsmessig for dagens barnehagedrift. Prosjektet har tilstrebet \u00e5 etterkomme de f\u00f8ringer som er gitt i Bergen Kommunes barnehagebruksplan 2016-2030, innenfor de begrensninger som tillates i et verneverdig bygg. Kalfarveien 43, sett fra krysset Kalfarveien / Kalvedalsveien. F\u00f8r og n\u00e5. De gamle hovedd\u00f8rene mot hagen er reetablert. Dette gir en fin \u00e5pen l\u00f8sning mot uteomr\u00e5det og lekearealene. Barnehagen disponerte i utgangspunktet kun 1. og 2. etasje fritt. Loftet hadde en sterkt begrenset bruksverdi p\u00e5 grunn av d\u00e5rlig tilkomst, r\u00f8mningsmuligheter og generell d\u00e5rlig standard. Kjeller var stengt p\u00e5 grunn av fuktproblematikk. Barnehagen \u00f8nsket \u00e5 ta aktivt i bruk st\u00f8rre deler av bygget, rehabiliteringen har gitt oss et handlingsrom for \u00e5 muliggj\u00f8re dette gjennom forbedringer i planl\u00f8sning og vertikalitet. Dette innbefattet nye tekniske anlegg og utvendige tiltak for \u00e5 l\u00f8se fuktproblematikk, som uansett m\u00e5 l\u00f8ses for \u00e5 ta vare p\u00e5 bygget. Vern av bevaringsverdige bygg gjennom bruk er hovedid\u00e9en. Den innvendige ombyggingen er dels en tilbakef\u00f8ring til tidligere rominndeling som utnytter dagslyset bedre fra de store vinduene og en tilpasning av nye krav til bla. heis / l\u00f8fteplattform. L\u00f8sningen har gitt gode og funksjonelle garderobel\u00f8sninger for b\u00e5de barn og personale og sikret universell utforming s\u00e5 langt det er mulig. Eiendommen Kalfarveien 43 disponerer et tomteareal p\u00e5 1262 m2. Arealet er s\u00f8r/vestvendt, planert og beplantet med flere gamle, store bytr\u00e6r som skaper et fint uteomr\u00e5de for lek. Lekeomr\u00e5det er i all hovedsak skjermet for trafikkst\u00f8y fra Kalfarveien ved at bygningen ligger som en skjerm. Ved \u00e5 ta i bruk det st\u00f8ybelastede arealet nord for bygget har vi f\u00e5tt tilf\u00f8rt noe mer lekeareal. St\u00f8yskjermingen er utf\u00f8rt i samr\u00e5d med Byantikvaren. Ute- og lekeomr\u00e5det er opprustet med h\u00f8y kvalitet som kompensasjon for begrenset areal. Det er ogs\u00e5 gjennomf\u00f8rt tiltak i den gamle parken \u00f8verst i Forskj\u00f8nnelsen, en gapahuk er etablert og en generell oppdatering foretatt slik at det blir et trygt lekeomr\u00e5de i gangavstand fra Kalfarveien barnehage. Prosjektets opprinnelse og form\u00e5l Det har v\u00e6rt viktig \u00e5 gi bygget et l\u00f8ft b\u00e5de estetisk og bruksmessig som harmonerer med verneverdiene i bygget. Dette slik at fremtidige generasjoner ogs\u00e5 kan f\u00e5 opp leve et unikt og inspirerende milj\u00f8 med kulturhistoriske forankringer. Prosjektbeskrivelse Prosjektet er gjennomf\u00f8rt som total utvendig rehabilitering i tr\u00e5d med de antikvariske anbefalingene. All kledning er strippet for maling, noe r\u00e5teskade er skiftet og deretter er hele bygget malt utvendig med linoljemaling. Utsmykking og fasadedetaljer er demontert og istandsatt etter anvisning fra Byantikvaren. Yttervegger ble ikke tilleggsisolert ut fra at den opprinnelige kledningen er i sv\u00e6rt god stand tatt i betraktning av at den er 150 \u00e5r gammel. Det har derfor ikke v\u00e6rt mulig \u00e5 im\u00f8tekomme energikravet til lavenergistandard. Utvendige fasadedetaljer ble rehabilitert av Bergen kommunes egen byggvedlikeholdsavdeling (EBE) da dette er kompetanse Bergen kommune \u00f8nsker \u00e5 ivareta i egen organisasjon. Taket er skiftet og erstattet med opprinnelig taktekking med svarte, glaserte teglsteinspanner ut fra antikvariske hensyn. Nye takvinduer er installert. Oppgraving og drenering rundt bygget er ogs\u00e5 et tiltak vi \u00f8nsket for \u00e5 sikre konstruksjonene for vanninntrengning. Det ble ikke mulig \u00e5 gjennomf\u00f8re p\u00e5 vestsiden da dette kom i konflikt med det omfattende rotsystemet for de verneverdige tuntr\u00e6rne. \u00c5 bevare de unike og flotte tuntr\u00e6rne og bytr\u00e6rne p\u00e5 eiendommen er av stor betydning for omr\u00e5det. Eksisterende murer, rekkverk og port mot Kalfarveien er rehabilitert og gjenskapt for \u00e5 sikre opprinnelig uttrykk for den \u00e6rverdige sveitservillaen. Utearealet mot vest er i sin helhet brukt som et attraktivt lekeomr\u00e5de med varierte aktiviteter for de ulike aldersgruppene. Overbygd spiseplass Ett av totalt fire hjemmeomr\u00e5der Innvendig er barnehagen ombygd i alle fire etasjer. En har tilstrebet \u00e5 ta vare p\u00e5 de arkitektoniske detaljer som sveitservillaens typiske \u00abrom p\u00e5 rom\u00bb struktur med minimalt med korridorer. Listverk, paneler, d\u00f8rer og en del vinduer er tatt vare p\u00e5 og gjenbrukt. I kjelleren, som har trinnfri adkomst fra Kalfarveien, er det etablert kj\u00f8nnsdelte garderober, t\u00f8rkerom, renholdssentral og tekniske rom. I tillegg er lagerrom med antikvariske innredninger ivaretatt etter \u00f8nske fra Byantikvaren. I plan 1 og 2 er funksjons og arealprogrammet for en barnehage for 60 barn l\u00f8st med et ekstra lekeareal i plan 3 (loftet). I plan 3 finner en ogs\u00e5 personalfasiliteter som kontorer, m\u00f8terom og pauserom. En l\u00f8fteplattform har sikret universell utforming for alle fire etasjer. Den har funksjonalitet som en heis. Det er etablert en ny trappel\u00f8sning fra kjeller til loft, i tillegg er en r\u00f8mningstrapp mot nord rustet opp. Denne r\u00f8mningstrappen har for \u00f8vrig ogs\u00e5 antikvarisk interesse. Alle tekniske installasjoner er skiftet ut. Ventilasjon, elektro, VVS og sprinkleranlegg er tilpasset bruken og kravene til \u00e5 beskytte et bygg med antikvarisk interesse. Det er i tillegg lagt opp til separasjon av avl\u00f8psvann og overvann fra eiendommen. Dette er f\u00f8rt ut i Kalfarveien og klargjort for fremtidig tilkobling. For inventar og utstyr er det gjenbrukt en god del m\u00f8bler, leker og annet utstyr. En fin kombinasjon med nytt AV utstyr, plassbygde innredninger som skap etc. De utvendige lekeapparatene er nye. Prosjektet har hatt to ulike kunstprosjekter, en utvendig skulptur i bronse av en ape laget av Petter Heps\u00f8 og et malt motiv i trappegangen av barn i lek laget av Vigdis Fjellheim. Kunst i trappen \u2013 Barn i lek, veggmaleri av Vigdis Fjellheim Gjennomf\u00f8ringen av prosjektet har blitt noe forsinket p\u00e5 grunn av naboklager p\u00e5 vedtak. Klagebehandlingen har gitt prosjektet medhold, det er spesielt trafikksituasjonen i den kommunale delen av Kalfarveien som oppleves utfordrende for naboene. Brukermedvirkning Brukermedvirkningen har v\u00e6rt organisert i tr\u00e5d med EFUs rutiner. Brukerne, barnehagestyrer og bestiller har v\u00e6rt involvert i valg av l\u00f8sningsforslag. Det har v\u00e6rt gjennomf\u00f8rt flere m\u00f8ter med arkitekt, interi\u00f8rarkitekt og landskapsarkitekt for innspill og planlegging av l\u00f8sninger. Det har ogs\u00e5 v\u00e6rt flere m\u00f8ter med brukere i forhold til ombruk og gjenbruk av m\u00f8bler og inventar. Her har ogs\u00e5 Gjenbrukssentralen p\u00e5 Damsg\u00e5rd bist\u00e5tt prosjektet p\u00e5 en forbilledlig m\u00e5te. Klima og milj\u00f8 Ved rehabiliteringen av Kalfarveien barnehage har den antikvariske interessen og Byantikvarens r\u00e5d v\u00e6rt f\u00f8rende. Prosjektet kunne ikke etterisolere yttervegger til lavenergistandard og samtidig ta vare p\u00e5 den opprinnelige kledningen. Ytterligere milj\u00f8krav var en sorteringsgrad p\u00e5 95% som ble oppfylt. Fremdrift Prosjektet startet opp juni 2019, i april 2020 fattet Bystyret gjennomf\u00f8ringsvedtak. Byggearbeidene ble gjennomf\u00f8rt i perioden mai 2020 til april 2022 da barnehagen flyttet tilbake. Prosjektevaluering Det ble gjennomf\u00f8rt en prosjektevaluering av Kalfarveien barnehage for \u00e5 samle inn tilbakemeldinger fra ulike roller i prosjektet. Sp\u00f8rsm\u00e5lene i evalueringen har v\u00e6rt formulert som positive p\u00e5stander der den som evaluerer skal respondere p\u00e5 i hvor stor grad en er enig i den enkelte p\u00e5stand. P\u00e5 en skala fra 1 til 6 (der 6 er best) fikk evalueringen en snittvurdering p\u00e5 4,4. Positive tilbakemeldinger (ikke utt\u00f8mmende): \u2022 Prosjektleder veldig kompetent og engasjert og god p\u00e5 formidling \u2022 \u00c5penhet og tillitsforhold mellom byggherre og TE \u2022 Kunstnerisk utsmykking, tatt vare p\u00e5 gode kvaliteter i det opprinnelige bygget, fint fargevalg Forbedring og muligheter (ikke utt\u00f8mmende): \u2022 Savnet milep\u00e6lsplaner og relevant informasjon gjennom hele prosjektet \u2022 Bygget var ikke klart til bruk n\u00e5r vi flyttet inn. Skulle v\u00e6rt bedre kommunikasjon gjennom hele prosessen. Tar lang tid \u00e5 rette opp i feil som oppst\u00e5r etter innflytting \u2022 Informasjon om endringer i prosjektet \u00d8konomi I handlings- og \u00f8konomiplan for 2020-2023 er vedtatt investeringsramme for Kalfarveien barnehage - totalrehabilitering MNOK 69,6. Av disse er MNOK 0,25 avsatt tidligere \u00e5r (t.o.m 2019), mens resterende MNOK 69,35 er budsjettert i \u00f8konomiplanperioden 2020 - 2023. Det ble i 2019 overf\u00f8rt MNOK 0,25 fra sekkeposten BUD836 Tiltak for \u00e5 innfri bydelsvis barnehagedekning til innledende kostnader ved planlegging av tiltaket. Etter hvert som prosjektet ble konkretisert og hadde et kvalitetssikret kostnadsestimat, ble det skilt ut i egen budpost med vedtak om at resterende behov p\u00e5 MNOK 69,35 skulle disponeres fra sekkepost BUD467 Handlingsplan 1-2-barnehage. I forbindelse med handlings- og \u00f8konomiplan 2023-2026 er totalrammen tatt ned med MNOK 5 til MNOK 64,6. P\u00e5 tidspunkt ved sluttmelding er det p\u00e5l\u00f8pt totalt kr 60 070 368, se prosjektregnskap i vedlegg 1. Sammenlignet med estimert totalkostnad p\u00e5 tidspunkt for gjennomf\u00f8ringsvedtak (MNOK 69,6) utgj\u00f8r det et mindreforbruk p\u00e5 kr 9 529 632 som tilsvarer 13,7%. Budsjett Regnskap Budsjettavvik Gjennomf\u00f8rings- Budsjettpost vedtak Justert budsjett 21.09.2023 Ifht budsjett i GV Ifht justert budsjett BUD869 Kalfarveien barnehage - 69 600 000 64 600 000 60 070 368 9 529 632 13,7 % 4 529 632,0 7,0 % totalrehabilitering Det gjenst\u00e5r sluttoppgj\u00f8r for opprusting av uteomr\u00e5de ved Forskj\u00f8nnelsen p\u00e5 ca. MNOK 0,75 inkl. mva. Fagetatens anbefaling: 1. Sluttmelding for Kalfarveien barnehage - totalrehabilitering (budsjettpost BUD869, prosjektnummer B0980-B0982) godkjennes. 2. Resterende midler p\u00e5 BUD869 trekkes inn n\u00e5r alle sluttoppgj\u00f8r er fullf\u00f8rt. Med hilsen Etat for utbygging Willy-Andre Gjesdal Jan Johannessen Direkt\u00f8r Prosjektleder Dokumentet er godkjent elektronisk. Vedlegg: Prosjektregnskap "
}