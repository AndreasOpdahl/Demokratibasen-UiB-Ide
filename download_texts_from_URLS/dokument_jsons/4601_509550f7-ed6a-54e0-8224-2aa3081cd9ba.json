{
  "dokument_id": "509550f7-ed6a-54e0-8224-2aa3081cd9ba",
  "doc_type": "case_attachment",
  "kommune": 4601,
  "tittel": "H\u00f8ringsnotat fors\u00f8k startl\u00e5n",
  "url": "https://bergen.kommune.no/politikere-utvalg/api/fil/bk360/10398118/Horingsnotat-forsok-startlan",
  "tekst": " H\u00f8ringsnotat Forslag til endring i forskrift om l\u00e5n fra Husbanken 1. Hovedinnholdet i h\u00f8ringsnotatet Kommunal- og distriktsdepartementet foresl\u00e5r i dette h\u00f8ringsnotatet at Husbanken gjennom fors\u00f8k kan gj\u00f8re avvik fra reglene i forskrift om l\u00e5n fra Husbanken for startl\u00e5n. Dette er en hjemmel som gir rom for ulike fors\u00f8k som fremmer nytenking og innovasjon p\u00e5 det boligsosiale omr\u00e5det og m\u00e5ter \u00e5 oppn\u00e5 en mer treffsikker og effektiv bruk av startl\u00e5net p\u00e5. 2. Bakgrunnen for forslaget Bakgrunnen for forslaget er f\u00f8lgende vedtak i Innst. 2 S (2023-2024) for statsbudsjettet 2024: \u00ab94. Stortinget ber regjeringen i forskrift om l\u00e5n fra Husbanken om \u00e5 inkludere startl\u00e5n i fors\u00f8kshjemmelen i en tidsbegrenset periode, herunder ogs\u00e5 fors\u00f8k for unge og f\u00f8rstegangsetablerere. Regjeringen skal ta sikte p\u00e5 at hjemmelen skal tre i kraft fra 1. juli 2024, og fors\u00f8ksordningen skal evalueres.\u00bb I Meld. St. 13 (2023\u20132024) Bustadmeldinga \u2014 Ein heilskapleg og aktiv bustadpolitikk for heile landet sier regjeringen at et fors\u00f8k for unge og f\u00f8rstegangsetablerere skal bidra til at flere f\u00e5r kj\u00f8pt seg en bolig tidligere enn de ellers ville gjort. KDD utreder n\u00e5 hvordan dette skal f\u00f8lges opp. Ber\u00f8rte parter vil p\u00e5 egnet m\u00e5te h\u00f8res ved innretning av nye fors\u00f8k. Husbanken har allerede i dag, etter forskrift om l\u00e5n fra Husbanken (l\u00e5neforskriften) \u00a7 1-3, mulighet til \u00e5 gj\u00f8re avvik fra reglene i forskriften gjennom fors\u00f8k. Fors\u00f8kshjemmelen gjelder imidlertid ikke for startl\u00e5n. 3. Innf\u00f8ring av fors\u00f8kshjemmel for startl\u00e5n 3.1 Gjeldende rett I l\u00e5neforskriften er det \u00e5pnet for at Husbanken kan gj\u00f8re avvik fra reglene i forskriften gjennom fors\u00f8k innenfor f\u00f8lgende l\u00e5neordninger: l\u00e5n til boligkvalitet, l\u00e5n til utleieboliger for vanskeligstilte og l\u00e5n til studentboliger. Startl\u00e5n og l\u00e5n til barnehager er unntatt fra fors\u00f8k. \u00c5pningen kom ved innf\u00f8ringen av l\u00e5neforskriften i 2020. Husbanken har finansiert boliger med l\u00e5n til boligkvalitet og l\u00e5n til utleieboliger etter fors\u00f8kshjemmelen. Da forskriften ble iverksatt i 2020, m\u00e5tte alle fors\u00f8k forh\u00e5ndsgodkjennes av departementet. Fra 2024 har Husbanken f\u00e5tt beslutningsmyndighet for s\u00f8knad om fors\u00f8k, det vil si at departementet ikke lenger skal forh\u00e5ndsgodkjenne slike prosjekter, jf. Husbankens tildelingsbrev for 2024. Dagens formulering i \u00a7 1-3: \u00abHusbanken kan gjennom fors\u00f8k gj\u00f8re avvik fra reglene i denne forskriften. Fors\u00f8ket kan ikke gjelde startl\u00e5n etter kapittel 5 eller l\u00e5n til barnehager etter kapittel 6.\u00bb 3.2 Departementets vurderinger Departementet foresl\u00e5r at Husbanken gjennom fors\u00f8k med startl\u00e5n kan gj\u00f8re avvik fra reglene i l\u00e5neforskriften. Endringen er et ledd i oppf\u00f8lgingen av Stortingets vedtak, jf. omtale under pkt. 2. Departementet foresl\u00e5r at fors\u00f8kshjemmelen er likelydende som for de \u00f8vrige l\u00e5neordningene som Husbanken kan gj\u00f8re fors\u00f8k med, jf. \u00a7 1-3. Fors\u00f8ksbestemmelsen i \u00a71-3 er hjemlet i Lov om Husbanken \u00a7 1. Oppg\u00e5ver, fjerde ledd. Det foresl\u00e5s at startl\u00e5n ogs\u00e5 omfattes av bestemmelsen. Varighet Departementet har vurdert det slik at Stortinget har bedt om en endring der regjeringen skal \u00e5pne for flere typer fors\u00f8k (jf. \u00abherunder ogs\u00e5 fors\u00f8k for unge og f\u00f8rstegangsetablere\u00bb). Det betyr at det kan v\u00e6re behov for hjemmelen ogs\u00e5 framover i tid dersom flere fors\u00f8k skal igangsettes. Departementet foresl\u00e5r derfor en varig endring i bestemmelsen. Stortingets intensjon om en tidsbegrensning vil ivaretas ved at fors\u00f8kene i seg selv vil v\u00e6re midlertidige. Hensikten med fors\u00f8k for startl\u00e5n Ved \u00e5 \u00e5pne for fors\u00f8k, ogs\u00e5 for startl\u00e5net, f\u00e5r Husbanken og kommunene mulighet til \u00e5 teste ut endringer i ordningen f\u00f8r det eventuelt blir gjort permanente forskriftsendringer. Gjennom fors\u00f8k kan Husbanken legge til rette for nytenking og innovasjon p\u00e5 det boligsosiale omr\u00e5det, og m\u00e5ter \u00e5 oppn\u00e5 en mer treffsikker og effektiv bruk av startl\u00e5net. Rammer for fors\u00f8k med startl\u00e5n Forslaget inneb\u00e6rer \u00e5 gi Husbanken hjemmel til \u00e5 igangsette tidsbegrensede fors\u00f8k. Hjemmelen \u00e5pner for ulike typer fors\u00f8k med startl\u00e5n. Fors\u00f8kene kan variere med blant annet form\u00e5l, m\u00e5lgruppe og geografisk omfang. I vedtak i Innst. 2 S (2023-2024) for statsbudsjettet 2024, blir det vist til at Stortinget \u00f8nsker fors\u00f8k for unge og f\u00f8rstegangsetablerere. Den foresl\u00e5tte hjemmelen gir rom for Husbanken til \u00e5 utforme et fors\u00f8k som im\u00f8tekommer Stortingets intensjoner. Husbanken har forvaltningsansvar for l\u00e5neordningen, og vil derfor ogs\u00e5 ha ansvaret for fors\u00f8kene som kan gjennomf\u00f8res. Inntil Husbanken og departementet har h\u00f8stet erfaringer med hvordan fors\u00f8k med startl\u00e5n kan innrettes, legger departementet opp til at rammene for fors\u00f8kene med startl\u00e5n skal godkjennes av departementet f\u00f8r Husbanken kan igangsette dem. Ber\u00f8rte parter vil p\u00e5 egnet m\u00e5te h\u00f8res ved innretning av nye fors\u00f8k. Departementet legger opp til at Husbanken skal kunngj\u00f8re hvert enkelt fors\u00f8k. Kunngj\u00f8ringen skal blant annet beskrive hvilke krav som gjelder, herunder hvilke vilk\u00e5r i forskriften som kan avvikes. Det er kun kommuner som kan s\u00f8ke om fors\u00f8k med startl\u00e5n. Det skal fremg\u00e5 av rammene for fors\u00f8ket om alle kommuner eller kun et utvalg kommuner kan s\u00f8ke. Kommunene st\u00e5r fritt til \u00e5 delta i et fors\u00f8k. Husbanken godkjenner hvilke kommuner som kan gjennomf\u00f8re fors\u00f8k. Fors\u00f8kene skal som hovedregel bli evaluert. Det er kommunene som videretildeler l\u00e5net til privatpersoner. Som for ordin\u00e6re startl\u00e5n vil det under fors\u00f8ket v\u00e6re kommunene som behandler s\u00f8knaden om l\u00e5n. 4. \u00d8konomiske og administrative konsekvenser \u00c5 innf\u00f8re fors\u00f8kshjemmelen i forskriften har i seg selv ingen \u00f8konomiske og administrative konsekvenser. Det er f\u00f8rst n\u00e5r hjemmelen tas i bruk og fors\u00f8k settes i gang at det vil f\u00e5 slike konsekvenser. Fors\u00f8k skal gjennomf\u00f8res innenfor Husbankens l\u00e5neramme, der startl\u00e5n er prioritert h\u00f8yest mellom de ulike l\u00e5neform\u00e5lene, jf. Prop. 1 S (2023-2024). Fors\u00f8k krever tilpasning av blant annet Husbankens systemer og prosesser, eksempelvis e-s\u00f8knad, saksbehandlingssystem (Startskudd) og rapporteringsl\u00f8sninger. Departementet legger opp til at dette blir dekket innenfor Husbankens gjeldende budsjettrammer. Eventuelle kostnader utover gjeldende budsjettrammer vil forutsette budsjettvedtak fra Stortinget. Departementet legger til grunn at eventuell oppl\u00e6ring og saksbehandling i kommunene blir dekket innenfor kommunenes rammer. 5. Forslag til endring av forskrift om l\u00e5n fra Husbanken Departementet foresl\u00e5r f\u00f8lgende endringer i forskrift 18. november 2019 nr. 1546 om l\u00e5n fra Husbanken: \u00a7 1-3 skal lyde: Husbanken kan gjennom fors\u00f8k gj\u00f8re avvik fra reglene i denne forskriften. Fors\u00f8ket kan ikke gjelde l\u00e5n til barnehager etter kapittel 6. "
}