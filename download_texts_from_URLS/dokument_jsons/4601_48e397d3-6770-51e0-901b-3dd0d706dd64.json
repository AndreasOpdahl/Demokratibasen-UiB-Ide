{
  "dokument_id": "48e397d3-6770-51e0-901b-3dd0d706dd64",
  "doc_type": "case_presentation",
  "kommune": 4601,
  "tittel": "Strategi for fastlegeordningen 2024 - 2028",
  "url": "https://bergen.kommune.no/politikere-utvalg/api/fil/bk360/9840652/Framstilling-Strategi-for-fastlegeordningen-2024-2028",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/26492-53 Strategi for fastlegeordningen 2024 - 2028 Hva saken gjelder: Byr\u00e5det legger med dette frem strategi for fastlegeordningen i Bergen kommune 2024-2028. Strategi for fastlegeordningen beskriver de overordnede satsinger i Bergen kommune og hvilke endringer som skal prioriteres i de n\u00e6rmeste \u00e5rene for \u00e5 s\u00f8rge for en b\u00e6rekraftig fastlegeordning. Strategi for fastlegeordningen erstatter plan for legetjenester, som ble vedtatt av bystyret 31.01.2018, sak 16/18. Strategi for fastlegeordningen bygger p\u00e5 lov og forskrifter, nasjonale og lokale utviklingstrekk og utfordringer. Viktige overordnede f\u00f8ringer for strategiens verdigrunnlag er FNs b\u00e6rekraftm\u00e5l 3: Sikre god helse og fremme livskvalitet for alle, uansett alder. Strategi for fastlegeordningen omhandler i hovedsak fastlegeordningen og legevakt. Fastlegeordningen p\u00e5virkes imidlertid av andre allmennlegetjenester som legetjenester i sykehjem, helsestasjon - og skolehelsetjenester, disse vil derfor omtales. Fastlegene har v\u00e6rt aktive bidragsytere i strategiprosessen. Hovedm\u00e5l for fastlegeordningen: \u2022 Sikre likeverdige helsetjenester for innbyggerne. Likeverdig tilgang til helse- og omsorgstjenester for alle innbyggere i Norge inneb\u00e6rer at alle skal ha samme mulighet til \u00e5 f\u00e5 gode og tilpassede helsetjenester, uavhengig av bosted og sosio\u00f8konomiske forutsetninger \u2022 Sikre tilstrekkelig kapasitet og dekning i fastlegeordningen \u2022 Legge til rette for og st\u00f8tte fastlegene \u2022 God arbeidsdeling og samhandlingen mellom helsepersonell og tjenesteniv\u00e5ene \u2022 Utvikle effektive tjenester og organisasjonsformer \u2022 Utnytte potensialet i helseteknologi og innovasjon \u2022 Klare og tydelige prioriteringer \u2022 Det er attraktivt \u00e5 v\u00e6re fastlege i Bergen kommune Bergen kommune sine foresl\u00e5tte strategier: \u27a2 Bergen kommune skal st\u00f8tte fastlegene for \u00e5 bidra til en god fastlegehverdag \u27a2 Bergen kommune skal ha en tydelig og offensiv rekrutteringsstrategi \u27a2 Bergen kommune vil legge til rette for etablering av store, robuste og veldrevne fastlegesentre i alle byomr\u00e5der \u27a2 Bergen kommune s\u00f8rger for en sterk og b\u00e6rekraftig legevakttjeneste n\u00e6r innbyggerne \u27a2 Bergen kommune vil styrke samarbeid mellom yrkesgrupper og tjenester 1 Strategi for fastlegeordningen har v\u00e6rt p\u00e5 h\u00f8ring og det kom inn 20 h\u00f8ringsinnspill. Flere spiller inn at kontinuitet er et viktig kvalitetselement i fastlegeordningen. Norsk forskning viser at risiko for akutte innleggelser i sykehus og d\u00f8d avtar med antall \u00e5r man har hatt samme fastlege. Det b\u00f8r derfor v\u00e6re et m\u00e5l at kommunen beholder sine fastleger s\u00e5 lenge som mulig og at innbyggerne kan beholde samme fastlege s\u00e5 lenge de \u00f8nsker. Flere av innspillene er knyttet til fremtidig listelengde for fastlegene, dette er svart ut i strategien ved at fastlegene kan velge listelengde over 1000. Det foresl\u00e5s ogs\u00e5 frivillig nattevakt p\u00e5 legevakt for fastlegene, dette er omtalt i strategien. Innbyggere er opptatt av tilgjengelighet, arbeidsmengde og kvalitet p\u00e5 pasientbehandling. Det er behov for tilgjengelige styrings \u2013 og virksomhetsdata for \u00e5 sikre at den virker etter intensjonen, dette er tatt med i strategidokumentet. Det foresl\u00e5s at pasienter som f\u00e5r sykehjemsplass fjernes fra fastlegens liste. Dette er nasjonalt regulert, og kan ikke overstyres av Bergen kommune. Eldrer\u00e5det og Kommunalt r\u00e5d for personer med funksjonsnedsettelse (KRPF) sine innspill omhandler blant annet samhandling, ivaretagelse av personer uten digital kompetanse og at etablering av nye fastlegekontor ikke skal g\u00e5 p\u00e5 bekostning av videreutvikling av eksisterende kontor. Pasient \u2013 og brukerombudet p\u00e5peker ogs\u00e5 at store fastlegesentra ikke skal g\u00e5 p\u00e5 bekostning av videreutvikling av allerede etablerte legekontor, og l\u00f8sninger for de som ikke er digitale. Innspillene er tatt til f\u00f8lge i strategien. Det er kommet innspill p\u00e5 at allmennmedisinsk forskning og innovasjon blir en del av strategien. Dette innspillet er ogs\u00e5 tatt til f\u00f8lge. Det foresl\u00e5s ogs\u00e5 konkretisering av tiltak i strategien, dette blir gjennomf\u00f8rt i utarbeidelsen av handlingsplan til strategien. \u00d8konomiske konsekvenser: Finansieringen av fastlegeordningen avhenger i stor grad av hvilke nasjonale tiltak som blir vedtatt. Det er derfor knyttet stor usikkerhet til kostnadsanslaget for ulike tiltak. Denne strategien m\u00e5 f\u00f8lges opp med en handlingsplan med konkrete tiltak som m\u00e5 kostnadsberegnes for \u00e5 sikre at m\u00e5lene i strategien oppn\u00e5s. Gjennomf\u00f8ring av tiltak avhenger av prioritering i handlings- og \u00f8konomiplanen og de \u00e5rlige budsjettprosessene. Byr\u00e5dets vurdering og anbefaling/konklusjon: Byr\u00e5dets ambisjon er at innbyggere i Bergen skal f\u00e5 god hjelp n\u00e5r de trenger det. God kapasitet og dekning i fastlegeordningen er avgj\u00f8rende for \u00e5 sikre nettopp det. Fastlegen er en viktig b\u00e6rebjelke i helsetjenesten v\u00e5r. De kjenner pasientene sine, viser vei i systemet og s\u00f8rger for riktig og god behandling og oppf\u00f8lging. B\u00e5de verdien og helsegevinsten av \u00e5 ha en fastlege er ubestridt. God kapasitet og dekning i fastlegeordningen er ogs\u00e5 avgj\u00f8rende for \u00e5 sikre innbyggernes valgfrihet og mulighet til \u00e5 bytte lege. Ordningen er under stort press store deler av landet, og regjeringen har varslet flere tiltak for \u00e5 bedre situasjonen. Det er derfor store forventninger knyttet til hvordan nasjonale myndigheter skal f\u00f8lge opp og bidra til en mer b\u00e6rekraftig allmennlegetjeneste. I p\u00e5vente av mer kraftfulle, nasjonale tiltak mener byr\u00e5det at det m\u00e5 tas lokale grep for \u00e5 sikre et godt fastlegetilbud fremover. Strategien skal bidra til styrking av fastlegeordningen som er avgj\u00f8rende for \u00e5 kunne gi god helsehjelp til riktig tid, bedre rekrutteringen og for styrking av Bergen legevakt. 2 Begrunnelse for framleggelse til bystyret: Reglement for Bergen bystyre og utvalgene 2023-2027, 5.8.1 Kommunale planer, punkt a) Planer som fastsetter m\u00e5l og strategier for politikkomr\u00e5der og utforming av tjenesteproduksjon og b) Temaplaner og andre overordnete planer og strategier. Byr\u00e5det innstiller til bystyret \u00e5 fatte f\u00f8lgende vedtak: Bergen bystyre vedtar \u00abStrategi for fastlegeordningen 2024-2028\u00bb. Dato: 19. mars 2024 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: Fastlegestatistikk pr august 2023 Merknadsskjema h\u00f8ringsinnspill Strategi for fastlegeordningen 2024-2028 H\u00f8ringsinnspill fra: Hogne Sandvik Vidar Sund Alf Arne Johnsen Niels Saaby Hansen Anders Westblikk Tove Bergh Karoline Djupev\u00e5g Christina Garrido Martine Horvei Regin Hjertholm Eldrer\u00e5det og Kommunalt r\u00e5d for personer med funksjonsnedsettelse Pasient- og brukerombudet \u00d8yvind Asbj\u00f8rn Aaseb\u00f8 Haraldsplass diakonale sykehus Fagomr\u00e5det for allmennmedisin UiB/v \u00d8ystein Hetlevik Flaktveit legesenter Norsk Ergoterapeutforbund Helse Bergen Hordaland legeforening Tillitsvalgte for fastlegene i Bergen kommune 3 "
}