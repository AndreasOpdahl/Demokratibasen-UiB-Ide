{
  "dokument_id": "111cfe57-d354-5621-93f6-bafd1118b2f0",
  "doc_type": "case_attachment",
  "kommune": 4601,
  "tittel": "Bymilj\u00f8etatens (Klimaetatens) innspill til - Forslag om hjemmel til kommunale klimakrav til byggeplasser eller bygge- og anleggsplasser",
  "url": "https://bergen.kommune.no/politikere-utvalg/api/fil/bk360/11167322/Bymiljoetatens-Klimaetatens-innspill-til-Forslag-om-hjemmel-til-kommunale-klimakrav-til-byggeplasser-eller-bygge-og-anleggsplasser",
  "tekst": " Klimaetaten Til Intern korrespondanse BBU - Seksjon klima, milj\u00f8 og samfunn V\u00e5r referanse: 2024/126443-9 (Arbeidssted) v/Ulrikke Christina Kj\u00e6r Saksbehandler: Elisabeth Skancke S\u00f8rheim Dato: 26. september 2024 Fra Klimaetaten Klimaetatens innspill til - Forslag om hjemmel til kommunale klimakrav til byggeplasser eller bygge- og anleggsplasser I denne h\u00f8ringen sender Milj\u00f8direktoratet p\u00e5 vegne av Klima- og milj\u00f8departementet forslag om \u00e5 gi kommunene lovhjemmel til \u00e5 utarbeide lokal forskrift for \u00e5 stille klimakrav til byggeplasser eller til bygge- og anleggsplasser. Bergen kommune har ventet p\u00e5 muligheten til \u00e5 kunne stille klimakrav til bygge- og anleggsplasser i arbeidet med \u00e5 redusere klimagassutslipp fra bygge- og anleggssektoren. Bergen kommune er en av storbyene bak storbyerkl\u00e6ringen om at alle bygge- og anleggsplasser i kommunens prosjekter skal v\u00e6re utslippsfrie i 2025, og med m\u00e5l om at alle bygge- og anleggsplasser innenfor kommunens grenser skal v\u00e6re utslippsfrie innen 2030. Det er foresl\u00e5tt tre ulike modeller for hvilke typer prosjekter kommunen skal kunne stille klimakrav til. Modell 2A: Kommunene kan stille klimakrav til alle typer bygge- og anleggsprosjekter innenfor kommunegrensen for alle typer byggherrer. Begrunnelse: Dette gir den st\u00f8rste klimaeffekten, men det vil ogs\u00e5 v\u00e6re mest overlappende med andre virkemiddel Modell 2B: Kommunene kan stille klimakrav til alle bygge og anleggsaktiviteter innenfor kommunegrensen men bare for private akt\u00f8rer. Statlige og andre offentlige prosjekter er unntatt. Begrunnelse: Offentlige akt\u00f8rer kan reguleres mer treffsikkert og kostnadseffektivt gjennom andre eksisterende og nye virkemiddel. Modell 2C: Kommunene kan stille klimakrav til alle typer byggeprosjekter innenfor kommunegrensen, men ikke til anleggsprosjekter. Det gjelder for alle typer byggherrer Begrunnelse: Anleggsplasser er ofte st\u00f8rre, foreg\u00e5r i grisgrente str\u00f8k og kan strekke seg over flere kommuner. Man er redd det kan f\u00f8re til forsinket utbygging av ladeinfrastruktur og omlegging til nullutslippsl\u00f8sninger for transport. Forslaget gjelder direkte utslipp fra energibruk som skjer inne p\u00e5 bygge- og anleggsplasser og omfatter ikke utslipp fra transport til og fra byggeplass eller arealbruksendringer. Det \u00e5pnes ikke opp for melloml\u00f8sninger med bruk av biodrivstoff. Det er ogs\u00e5 forutsatt at kommunen innarbeider en unntaksbestemmelse i den lokale forskriften som gj\u00f8r at bygge og anleggsplasser kan unntas fra kravene under visse forutsetninger. Klimaetatens anbefaling I Storbyerkl\u00e6ringen, der Bergen kommune har v\u00e6rt en p\u00e5driver for en samordning mellom storbykommunene, ligger m\u00e5lsetningen at overgangen til nullutslippsl\u00f8sninger skal gjelde alle typer bygge- og anleggsplasser og alle typer akt\u00f8rer. Klimaetaten anbefaler Modell 2A basert p\u00e5 at dette alternativet: a) Gir st\u00f8rst reduksjon i klimagassutslippene b) Bidrar til st\u00f8rst grad av forutsigbarhet og rettferdighet c) Er enklest \u00e5 b\u00e5de kommunisere og h\u00e5ndheve d) Vil bidra til n\u00f8dvendig innovasjon klimaomstillingen Kommunene kjenner b\u00e5de den lokale byggen\u00e6ringen og det lokale energisystemet godt, og langt bedre enn statlige myndigheter, derfor b\u00f8r det v\u00e6re opp til den enkelte kommune \u00e5 vurdere om og n\u00e5r en lokal forskrift skal innf\u00f8res, hvilke krav til utslippsreduksjon som stilles og hvilket geografisk omr\u00e5de forskriften skal gjelde for. Under f\u00f8lger en mer utfyllende begrunnelse for anbefalingen: St\u00f8rst reduksjon i klimagassutslippene Som det vises til i konsekvensutredningen til h\u00f8ringen, vil modell 2A gi st\u00f8rst reduksjon i klimagassutslippene. Anleggsplasser st\u00e5r for en stor andel av klimagassutslippene. I Bergen kommune har klimagassutslippene fra bygg- og anleggsmaskiner \u00f8kt med rundt 20 % siden 2009. Bergen kommune har sammen med de andre norske storbyene satt seg ambisi\u00f8se klimam\u00e5l frem mot 2030, og jobber systematisk for \u00e5 kunne n\u00e5 egne klimam\u00e5l, men trenger virkemidler for \u00e5 f\u00e5 dette til. Norge er allerede det landet som ligger lengst fremme i verden n\u00e5r det gjelder erfaringer med utslippsfrie bygge- og anleggsplasser. B\u00e5de Bergen kommune og andre utbyggere har gjennomf\u00f8rt flere vellykkede bygge- og anleggsprosjekter med nullutslippsteknologi i Bergen. S\u00e5 lenge det vil v\u00e6re krav om unntaksbestemmelser i en lokal forskrift, vurderer Klimaetaten at det er n\u00f8dvendig \u00e5 inkludere alle akt\u00f8rer og b\u00e5de bygge- og anleggsplasser. St\u00f8rst grad av forutsigbarhet og likhet P\u00e5 tross av at det innf\u00f8res andre virkemidler, blant annet kravet om 30% vekting av milj\u00f8 i det offentlige anskaffelsesregelverket, mener Klimaetaten at det er avgj\u00f8rende at regelverket som foresl\u00e5s oppleves s\u00e5 forutsigbart og rettferdig som mulig. Derfor b\u00f8r det v\u00e6re vesentlig \u00e5 unng\u00e5 at regelverk utformes p\u00e5 en m\u00e5te der det kan gis inntrykk av at private eller offentlige akt\u00f8rer behandles ulikt. Internt i kommunen vil man v\u00e6re avhengig av gode innkj\u00f8psrutiner og til en viss grad enkeltinnkj\u00f8peres erfaringer med \u00e5 stille og vurdere klimakrav. I tillegg blir vi som kommune prisgitt den enkelte akt\u00f8rs vilje til \u00e5 kreve utslippsfri bygge- og anleggsvirksomhet. Her mener Klimaetaten at Klima- og milj\u00f8departementet i forskriften b\u00f8r v\u00e6re tydelig n\u00e5r man ser for seg et generelt forbud mot bruk av fossile energikilder. Lettest \u00e5 kommunisere, forst\u00e5 og h\u00e5ndheve. I Bergen kommune vil vi ogs\u00e5 peke p\u00e5 at \u00e5 skille mellom offentlige og private bygge- og anleggsprosjekter i enkelte tilfeller vil kunne v\u00e6re utfordrende. Det p\u00e5g\u00e5r en betydelig grad av koordinering og samarbeid p\u00e5 tvers av offentlige og private akt\u00f8rer. I Bergen gjelder det s\u00e6rlig anleggsprosjekter i sentrum samarbeidet \u00abGraveklubben\u00bb. Klimaetaten erfarer ogs\u00e5 at skillet mellom hva som er en byggeplass, og hva som er en anleggsplass ikke n\u00f8dvendigvis er s\u00e5 entydig som det i utredningen legges opp til. Viktig for innovasjon og innf\u00f8ring av nye l\u00f8sninger Klimaetaten erkjenner at det s\u00e6rlig p\u00e5 en del anleggsplasser med dagens tilgjengelige l\u00f8sninger vil kunne v\u00e6re krevende b\u00e5de \u00f8konomisk og teknisk \u00e5 f\u00e5 til nullutslippsl\u00f8sninger. Men nettopp av den grunn er innovasjon og utpr\u00f8ving av ny teknologi og nye l\u00f8sninger viktig. Det at kommunen har mulighet til \u00e5 stille krav og samtidig gj\u00f8re unntak n\u00e5r det er n\u00f8dvendig, vil kunne drive utviklingen. Dette er noe kommunen kan regulere gjennom utformingen av lokal forskrift. Hjemmelen foresl\u00e5tt i Modell 2A vil gi Bergen kommune mulighet til \u00e5 vedta en lokal forskrift for \u00e5 regulere utslipp fra bygge- og anleggsplasser innenfor kommunens grenser og ikke et krav til \u00e5 innf\u00f8re slike reguleringer. Med hilsen Klimaetaten Stina Ellevseth Oseland - leder Elisabeth S\u00f8rheim - saksbehandler Dokumentet er godkjent elektronisk. Kopi: Juridisk seksjon (Arbeidssted) "
}