{
  "dokument_id": "8c465606-1e61-5028-b0c9-785383a721e6",
  "doc_type": "case_presentation",
  "kommune": 4601,
  "tittel": "Fana gnr 13 bnr 658 Stavkirkevegen 6. Klage p\u00e5 rammetillatelse til tomannsbolig m.m.",
  "url": "https://bergen.kommune.no/politikere-utvalg/api/fil/bk360/11269341/Framstilling-Fana-gnr-13-bnr-658-Stavkirkevegen-6-Klage-pa-rammetillatelse-til-tomannsbolig-m-m-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/112393-5 Fana gnr 13 bnr 658 Stavkirkevegen 6. Klage p\u00e5 rammetillatelse til tomannsbolig m.m. Hva saken gjelder: Saken gjelder klage p\u00e5 rammetillatelse datert 24.06.2024 til ombygging av enebolig til horisontaldelt tomannsbolig, riving av garasje, etablering av carport med 2 stk. biloppstillingsplasser og sportsbod, samt ny st\u00f8ttemur. Vedtaket er p\u00e5klaget av Jens P. Blomquist p\u00e5 vegne av nabo Bente Marie Bruvik (Stavkirkevegen 4B) ved brev datert 03.07.2024. Tiltakshaver er Kjetil J\u00f8rn Nilsen og Ellen Nyg\u00e5rd Nilsen. Ansvarlig s\u00f8ker er Cerejeira Fontes Aarsland Arkitektur AS v/Henrik Westgaard. Eiendommen er omfattet av reguleringsplan 300000 fra 1950 og er regulert til \u00e5pen villamessig bebyggelse. Eiendommen vises innenfor byfortettingssone i KPA 2018, og er innenfor hensynssonene for kulturmilj\u00f8 og konsesjonsomr\u00e5de for fjernvarmeanlegg. Det er s\u00f8kt om og gitt dispensasjon fra KPA 2018 \u00a7 3.1 om plankrav, fra gjeldende reguleringsplan med hensyn til byggegrense mot vei og fra avstandsbestemmelsen i pbl. \u00a7 29-4, jf. pbl. \u00a7\u00a7 19-1 og 19-2. Ansvarlig s\u00f8ker opplyser at det foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra klager i denne sak. Merknaden ang\u00e5r i hovedsak tiltakets plassering og avstand til nabogrense. Utdrag fra merknad, s\u00f8kers tilsvar og Plan- og bygningsetatens vurderinger f\u00f8lger av rammetillatelsens pkt. 3.2. Vestland fylkeskommune viser i uttalelse datert 22.05.2024 til at eiendommen har atkomst til fylkesvei gjennom et kryss med sv\u00e6rt d\u00e5rlig sikt. Dersom kommunen gir dispensasjon i saken, legger Fylkeskommunen til grunn at det stilles vilk\u00e5r om fri sikt i veikrysset. Bymilj\u00f8etaten v/Veiforvaltningsseksjonen uttalte seg den 03.05.2024 positivt til s\u00f8knad om utvidet bruk av avkj\u00f8rsel, forutsatt at godkjenning gis p\u00e5 n\u00e6rmere betingelser. Veiforvaltningsseksjonen har videre den 21.06.2024 uttalt seg positivt til dispensasjon fra byggegrense mot kommunal vei. Bymilj\u00f8etaten v/Natur- og milj\u00f8forvaltningsseksjonen skriver i e-post datert 23.04.2024 at tiltaket ikke ber\u00f8rer verdier av interesse. Byantikvaren frar\u00e5det tiltaket i sin helhet i uttalelse datert 07.05.2024. Byantikvaren viser til at det er uheldig at eksisterende bygnings arkitektur- og kulturhistoriske verdi ikke videref\u00f8res. Det vises til at eiendommen og omkringliggende kulturhistoriske bygningsmilj\u00f8 er sv\u00e6rt s\u00e5rbart for forandringer og har lite potensiale for endring. Oms\u00f8kt nybygg tar i seg selv for liten grad opp de arkitektoniske- og/eller str\u00f8kskarakteristiske elementene som preger omr\u00e5det. 1 Klage: Klager p\u00e5peker innledningsvis at det ikke p\u00e5 noen m\u00e5te er gitt samtykke til realisering av tiltaket slik det er fremlagt av arkitekt. Det har heller ikke v\u00e6rt noen konstruktiv dialog med arkitekt med hensyn til inngitte merknader. Tiltaket vil f\u00f8re til betydelig \u00f8kt innsyn/utsyn, og da mot en mye brukt gangvei mellom garasje og inngangsparti. Det er ogs\u00e5 ofte parkert biler n\u00e6rmere enn 1 meter fra nabogrensen. Klager er heller ikke enig i at omr\u00e5det kan defineres som tettbygd. Klager er videre av det syn at tiltaket m\u00e5 anses som et nybygg, og at tiltakshaver i utgangspunktet m\u00e5 forholde seg til avstandsbestemmelsen slik den f\u00f8lger av loven. Dispensasjonen vil v\u00e6re til hinder for nabo sin mulighet for \u00e5 bygge ut p\u00e5 sin eiendom. Det aksepteres heller ikke takutstikk, at fasadeflaten blir st\u00f8rre eller at avstand fra ytterflaten p\u00e5 husvegg mot nabogrensen blir mindre. Det vises for \u00f8vrig til inngitte nabomerknader og klagen i sin helhet. Fagetatens vurdering og anbefaling: Plan- og bygningsetaten som fagetat opprettholder rammetillatelsen. Klagen anses i hovedsak \u00e5 bero p\u00e5 at det ikke er rettslig grunnlag for \u00e5 dispensere fra avstandsbestemmelsen i pbl. \u00a7 29-4. Ombyggingen tar utgangspunkt i eksisterende bolig, som i dag ligger n\u00e6rmere enn fire meter fra nabogrensen. For at tiltaket som er oms\u00f8kt skal da kunne realiseres (uten \u00e5 rive eksisterende bygg med grunnmur), er det n\u00f8dvendig med dispensasjon. Tiltaket vurderes \u00e5 utgj\u00f8re en mer tjenlig utnyttelse av eiendommen og inneb\u00e6rer \u00f8kte bokvaliteter, uten at det er tale om endrede forhold med tanke p\u00e5 innsyn eller utsyn til nabo. Videre er det tale om et fortettingsomr\u00e5de, hvor det i utgangspunktet er p\u00e5regnelig med noe ulemper. For de ulemper som gj\u00f8r seg gjeldende, mener fagetaten at det er gjort arkitektoniske grep som i st\u00f8rst mulig grad vil redusere ulempene. Samlet sett er fagetaten av den oppfatning at vilk\u00e5rene for dispensasjon er oppfylt, jf. pbl. \u00a7 19-2. Det vises til fagetatens notat datert 02.10.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det er av den oppfatning at fagetaten har gjennomg\u00e5tt momentene i klagen n\u00f8ye, og tiltrer med dette vurderingene i vedlagt notat i sin helhet. Byr\u00e5det vil s\u00e6rskilt p\u00e5peke at det er tale om en ombygging av eksisterende enebolig, som allerede er etablert n\u00e6rmere nabogrensen enn fire meter. Det fordelaktige gjenbruket av bygningsmassen for et gunstig fortettingstiltak, gj\u00f8r det n\u00f8dvendigvis utfordrende \u00e5 bedre forholdene for nabo. I den grad ulemper gj\u00f8r seg gjeldende, deler byr\u00e5det fagetatens oppfatning av at det er gjort gode arkitektoniske grep for \u00e5 dempe konsekvensene ved oms\u00f8kte tiltak. Ulempene anses uansett \u00e5 v\u00e6re innenfor t\u00e5legrensen i boligstr\u00f8ket, s\u00e6rlig der det er et politisk \u00f8nske om fortetting. Det innstilles f\u00f8lgelig \u00e5 ikke ta klagen til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 24.06.2024 opprettholdes. Klagen tas ikke til f\u00f8lge. 2 Dato: 29. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 02.10.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage p\u00e5 rammetillatelse, datert 03.07.2024 5. Rammetillatelse datert 24.06.2024 6. Uttalelse fra Bymilj\u00f8etaten, datert 21.06.2024 7. Uttalelse fra Vestland fylkeskommune, datert 22.05.2024 8. Uttalelse fra Byantikvaren, datert 07.05.2024 9. Uttalelse fra Bymilj\u00f8etaten, veiforvaltning, datert 03.05.2024 10. Uttalelse fra Bymilj\u00f8etaten, naturforvaltning, datert 23.04.2024 11. Uttalelse fra Bergen Vann, datert 12.04.2024 12. Nabovarsel, merknader og tilsvar 13. S\u00f8knad 14. Tegninger 3 "
}