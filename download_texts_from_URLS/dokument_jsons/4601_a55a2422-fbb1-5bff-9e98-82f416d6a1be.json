{
  "dokument_id": "a55a2422-fbb1-5bff-9e98-82f416d6a1be",
  "doc_type": "case_presentation",
  "kommune": 4601,
  "tittel": "\u00c5rstad gnr 162 bnr 463 Edvard Griegs vei 27D. Klage over avslag p\u00e5 s\u00f8knad om r\u00f8mningsstige",
  "url": "https://bergen.kommune.no/politikere-utvalg/api/fil/bk360/10939484/Framstilling-Arstad-gnr-162-bnr-463-Edvard-Griegs-vei-27D-Klage-over-avslag-pa-soknad-om-romningsstige",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/100737-5 \u00c5rstad gnr 162 bnr 463 Edvard Griegs vei 27D. Klage over avslag p\u00e5 s\u00f8knad om r\u00f8mningsstige Hva saken gjelder: Saken gjelder i hovedsak klage over delvis avslag for s\u00f8knad om oppf\u00f8ring av r\u00f8mningsstige med plattform. Tiltaket er oms\u00f8kt i forbindelse med s\u00f8knad om sammenf\u00f8ying av to boenheter til \u00e9n m.m., som er gitt tillatelse. Av hensyn til innholdet i klagen m\u00e5 den anses \u00e5 omfatte b\u00e5de rammetillatelsen og avslagsvedtaket. Avslaget ble gitt den 21.05.2024 da en kom til at tiltaket ikke innehar gode visuelle kvaliteter, jf. pbl. \u00a7 29-2. Vedtaket er p\u00e5klaget av ansvarlig s\u00f8ker Bergen Arkitektkontor v/ Ottar Berger p\u00e5 vegne av tiltakshaver Gerrit Paul Van Der Vlies ved e-post datert 18.06.2024. Eiendommen er i reguleringsplan 70000 fra 1938 regulert til rekkehus. KPA 2018 viser eiendommen som byfortettingssone og den ligger innenfor bl.a. hensynssone for kulturmilj\u00f8. Det er s\u00f8kt om og innvilget dispensasjoner fra gjeldende reguleringsplan og KPA 2018, jf. pbl. \u00a7\u00a7 19-1 og 19-2. R\u00f8mningsstigen i seg selv er ikke avhengig av dispensasjoner. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Byantikvaren frar\u00e5der i uttalelse datert 26.01.2024 at det gis tillatelse til r\u00f8mningsstigen. Byantikvaren mener denne fremst\u00e5r som fremmedelementer p\u00e5 fasaden. Klage: Klager har forst\u00e5else for at Bergens mange ulike bygningsmilj\u00f8er skal ivaretas, men mener l\u00f8sningen i praksis er en tilfredsstillende teknisk l\u00f8sning for brannsikkerheten uten s\u00e6rlige kostnader. Det vises i denne sammenheng til at sprinkleranlegg i boligen er kostnadskrevende, og at r\u00f8mningsstige er et mindre inngripende tiltak. Klager anf\u00f8rer ogs\u00e5 at krav til sprinkelanlegg beror p\u00e5 usaklig begrunnelse da det ikke er basert p\u00e5 fakta eller relevant informasjon. Klager p\u00e5peker ogs\u00e5 tilsvarende stiger p\u00e5 n\u00e6rliggende boligbygg. Det vises til klagen i sin helhet. Fagetatens vurdering og anbefaling: Plan- og bygningsetaten opprettholder vedtakene i saken. Det presiseres i denne sammenheng at klagen vurderes \u00e5 ber\u00f8re b\u00e5de rammetillatelsen og avslagsvedtaket, da klager mener at krav om sprinkelanlegg (i rammetillatelsen) m\u00e5 fravikes og at utvendig brannstige er tilstrekkelig. Hva gjelder brannsikkerheten viser fagetaten utelukkende til brannteknisk rapport som legger til grunn at sprinkleranlegg er n\u00f8dvendig. Dette utelukker klagers anf\u00f8rsler. Dessuten vil ikke tiltaket v\u00e6re tilstrekkelig ansvarsbelagt tilfelle en fraviker kravet. I vurderingen er det gjort en gjennomgang av status for n\u00e6rliggende boligeiendommer. Fagetaten finner ikke at det er gitt tillatelse til utvendige brannstiger p\u00e5 majoriteten av disse. 1 Hva gjelder tiltakets visuelle kvaliteter, vises det til begrunnelsen i avslagsvedtaket. Det vises til at eiendommen er del av et st\u00f8rre anlegg tegnet av arkitekt Ole Halseth i 1933. Bebyggelsen er del av den historisk viktige hagebystrukturen som gjenspeiler deler av mellomkrigstidens byplanideal med et bredt spekter av bygningstyper og mur- og trehusarkitektur. Brannstigen vil fremst\u00e5 som et fremmedelement p\u00e5 bebyggelsen som innehar tydelig symmetriske fasader og enkelt skiferkledt tak. Det vises til fagetatens notat datert 11.07.2024 og vedlagt avslagsvedtak i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og har stilt seg undrende til klagers \u00f8nske om at brannstige skal erstatte sprinkleranlegg i sin helhet. Usikkerheten springer ut av at tiltakshaver selv har oms\u00f8kt sprinkleranlegg, og er gitt tillatelse av fagetaten. Krav til sprinkleranlegg beror i tillegg p\u00e5 innsendt brannkonsept utarbeidet av Firesafe AS, som er engasjert av tiltakshaver. Av brannkonseptet fremg\u00e5r det at \u00abbygget skal v\u00e6re utstyrt med automatisk sprinkleranlegg [...]\u00bb. Det presiseres overordnet for brannkonseptet at \u00abdet m\u00e5 ikke avvikes fra l\u00f8sninger og forutsetninger beskrevet i denne rapporten med mindre det er avklart med r\u00e5dgivende ingeni\u00f8r Brann (RiBr) via formell avviksbehandling\u00bb. Det er i ovennevnte sammenheng innhentet en n\u00e6rmere avklaring fra ansvarlig s\u00f8ker (klager). Det opplyses om at selv om utvendig r\u00f8mningsstige inneb\u00e6rer h\u00f8ye bygningsmessige kostnader, opprettholdes klagen \u00abfor i det minste \u00e5 f\u00e5 byr\u00e5dets synspunkt p\u00e5 om eksisterende stige kan beholdes eller ikke\u00bb. Klager \u00f8nsker da at byr\u00e5det eventuelt \u00abstiller vilk\u00e5r at brannkonseptet oppdateres, med bl.a. tekniske krav til vinduer og d\u00f8rer p\u00e5 begge sider av r\u00f8mningsstigen\u00bb. E-postkorrespondansen f\u00f8lger vedlagt i sin helhet. Byr\u00e5det har n\u00f8ye vurdert klagers synspunkt, men finner ikke at dette er en form\u00e5lstjenlig l\u00f8sning. Dersom klagen tas til f\u00f8lge p\u00e5 \u00f8nsket vilk\u00e5r inneb\u00e6rer det at sprinkleranlegg utg\u00e5r fra rammetillatelsen og at avslaget omgj\u00f8res til tillatelse. Tiltaket vil p\u00e5 det tidspunktet ikke v\u00e6re tilstrekkelig ansvarsbelagt med hensyn til at en avviker fra brannkonseptet som foreligger. Uten at klagers standpunkt formelt er avklart med ansvarlig prosjekterende for brannkonseptet, st\u00e5r en i tillegg i fare for \u00e5 stille vilk\u00e5r til tillatelsen som ikke kan innfris. Byr\u00e5det anbefaler da at forholdet avklares i en komplett endringss\u00f8knad, der en s\u00f8ker om at sprinkleranlegg utg\u00e5r og erstattes med brannstige. Dette forutsetter bl.a. formelle avklaringer som viser at endringen er i tr\u00e5d med plan- og bygningslovgivningen med tilh\u00f8rende forskrifter. Samlet sett tiltrer byr\u00e5det fagetatens vurderinger slik de foreligger, og anbefaler at klagen ikke tas til f\u00f8lge. Det foresl\u00e5s i tillegg at eventuell komplett endringss\u00f8knad oversendes fra fagetaten til byr\u00e5det for f\u00f8rstegangsvedtak. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. 2 Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Fagetatens vedtak datert 21.05.2024 opprettholdes. Klagen tas ikke til f\u00f8lge. 2. Eventuell komplett endringss\u00f8knad oversendes til byr\u00e5det. Dato: 29. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 11.07.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage p\u00e5 deler av vedtak 5. Avslag p\u00e5 s\u00f8knad 6. Byantikvarens tilbakemeldinger 7. Ettrinnss\u00f8knad 8. Uttalelse fra Bergen Vann 9. Brannkonsept 10. Tegninger 11. Rammetillatelse 12. Re_ Vedr. klage p\u00e5 avslag. Edvard Griegs vei 27D vedr. krav om sprnkling 3 "
}