{
  "dokument_id": "0c24e937-1514-5f75-bcd6-35145ca86c79",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ann Kristin Helland Ramstr\u00f8m (SV) om mobil byromsm\u00f8blering p\u00e5 Festplassen ",
  "url": "https://bergen.kommune.no/politikere-utvalg/api/fil/bk360/9992816/Svar-pa-representantforslag-fra-Ann-Kristin-Helland-Ramstrom-SV-om-mobil-byromsmoblering-pa-Festplassen-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/21194-10 Saksbehandler: Ulrikke Christina Kj\u00e6r Fra Dato: 16. april 2024 Byr\u00e5d for byutvikling Svar p\u00e5 representantforslag fra Ann Kristin Helland Ramstr\u00f8m (SV) om mobil byromsm\u00f8blering p\u00e5 Festplassen Forretningsutvalget har i m\u00f8te 13.02.2024 i sak 60/24 fattet f\u00f8lgende vedtak: 1. Representantforslag fra Ann Kristin Helland Ramstr\u00f8m (SV) om mobil byromsm\u00f8blering p\u00e5 Festplassen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.24. 3. Utvalg for milj\u00f8 og byutvikling avgir innstilling i saken. Representanten Anne Kristin Helland Ramstr\u00f8m (SV) har fremmet f\u00f8lgende representantforslag: Festplassen er en av byens viktigste byrom og spiller en viktig rolle som m\u00f8teplass for byens innbyggere og for andre som bes\u00f8ker Bergen. Det er flott at Festplassen brukes til forskjellige arrangement, som konserter, julemarked etc. for ulike m\u00e5lgrupper gjennom hele \u00e5ret. Det skal vi fortsette \u00e5 legge til rette for. Resten av \u00e5ret er Festplassen et mindre levende byrom; folk spaserer, l\u00f8per eller sykler gjennom og p\u00e5 tvers av Festplassen for \u00e5 komme seg fra a til \u00e5. N\u00e5r det er sol og varmt ute, sitter folk og dingler med beina p\u00e5 kanten av avsatsene langs Lille Lungeg\u00e5rdsvann og ser p\u00e5 bylivet. Men f\u00e5 mennesker oppholder seg over tid p\u00e5 Festplassen, den er mer et sted folk ferdes gjennom og g\u00e5r forbi. Et s\u00e5 sentralt og attraktivt byrom som Festplassen er, har enorme muligheter for merbruk. Festplassen kan i enda st\u00f8rre grad enn i dag bli et levende og attraktivt byrom. Festplassen kan bli mer levende ved at det plasseres ut byromsm\u00f8bler p\u00e5 Festplassen, som benker, bord og stoler i ulike fasonger. Sammen med beplanting, griller og mobile lekeapparat, kan vi legge til rette for \u00f8kt aktivitet p\u00e5 Festplassen og \u00f8kt byliv i sentrum. La oss se til Oslo. I 2016 ble Program Bilfritt byliv etablert med \u00f8nske om \u00e5 skape et bedre bymilj\u00f8 og \u00f8kt byliv i sentrum. I 2020 ble Bilfritt byliv omr\u00e5det utvidet til \u00e5 omfatte Gr\u00f8nland og T\u00f8yen. Les mer her: Bilfritt byliv - Byutvikling - Oslo kommune Bergen b\u00f8r gj\u00f8re det samme, vi kan ogs\u00e5 legge til rette for mer bruk av sentrum og p\u00e5 den m\u00e5ten skape en positiv og menneskevennlig byutvikling. Slik kan ogs\u00e5 Bergen kommune bidra til \u00e5 legge til rette for utend\u00f8rs ikke-kommersielle m\u00f8teplasser for alle. I dag har ikke alle r\u00e5d til \u00e5 sitte ned ved en kafe n\u00e5r de beh\u00f8ver en pust i bakken. Ved \u00e5 plassere ut byromsm\u00f8bler p\u00e5 Festplassen gir vi alle mennesker denne muligheten, pluss vi skaper mer liv. Slik kan vi bidra til en helt ny bruk og aktivitet p\u00e5 Festplassen uavhengig av organiserte arrangement, og f\u00e5 et enda mer levende sentrum. Forslag til vedtak: Bystyret ber byr\u00e5det om \u00e5 be Bymilj\u00f8etaten \u00e5 sette opp benker, bord og annen byromsm\u00f8blering p\u00e5 Festplassen i tidsrommet 1.4- 1.10 i 2024 som er pr\u00f8veprosjekt. M\u00f8blene skal kunne flyttes ut av omr\u00e5det n\u00e5r Festplassen brukes til arrangement. Ordningen skal evalueres f\u00f8r 2025. Byr\u00e5dets vurdering av representantforslaget: Festplassen er et av byens viktigste byrom og en sentral m\u00f8teplass og arrangementsarena for byens befolkning. Festplassen er hyppig brukt til store arrangementer, blant annet Lysfesten, 17. mai, julemarked, mm. Sommeren 2024 vil det ogs\u00e5 bli fotballfest p\u00e5 Festplassen. Festplassen ligger vakkert til ved Lille Lungeg\u00e5rdsvann, med flotte tr\u00e6r, benker, uteservering og gode muligheter for opphold. Byr\u00e5det er i utgangspunktet sv\u00e6rt positive til merbruk av et av byens mest sentrale byrom. \u00c5 \u00f8ke kvaliteten enda mer p\u00e5 Festplassen ved \u00e5 tilby benker, bord og annen byromsm\u00f8blering er en interessant id\u00e9 som b\u00f8r vurderes. Byr\u00e5det ser likevel at det er flere utfordringer knyttet til et slikt prosjektet, herunder kostnader, drift og vedlikehold. Tidsaspektet som er skissert i representantforslaget er ogs\u00e5 urealistisk. Byr\u00e5det har innhentet innspill fra Bymilj\u00f8etaten i saken (vedlagt). Bymilj\u00f8etaten opplyser om at det i perioden april \u2013 august 2023 ble gjennomf\u00f8rt 29 ulike arrangement p\u00e5 Festplassen. I tillegg benytter Blodbussen festplassen nesten ukentlig. I 2023 ble det gjennomf\u00f8rt oppgradering av str\u00f8mtilf\u00f8rsel p\u00e5 Festplassen, og omr\u00e5det var dermed stengt for arrangementer en periode i september. I et \u00abnormal\u00e5r\u00bb er det mellom 30 og 40 arrangementer p\u00e5 Festplassen i perioden april \u2013 september. Bymilj\u00f8etaten ser tre hovedutfordringer knyttet til m\u00f8blering av Festplassen: tidsaspektet, driftskostnader og sikkerhet. B\u00e5de programmeringsjobb og offentlig anskaffelse av m\u00f8bler krever forarbeid og oppf\u00f8lging av kompetente fagpersoner i etaten. Disse er per n\u00e5 bundet opp i lovp\u00e5lagte oppgaver og gjennomf\u00f8ring av investeringsprosjekter. Formelle krav knyttet til en anskaffelsesprosess er ogs\u00e5 tidkrevende. Bymilj\u00f8etaten opplever et vedlikeholdsetterslep, ogs\u00e5 knyttet til byrom, parker, lekeplasser og friluftsomr\u00e5der. Etaten anbefaler at driftsbudsjettet i stor grad b\u00f8r anvendes til \u00e5 ta vare p\u00e5 det vi allerede har, og ikke til \u00e5 bygge nytt. Unntaket vil v\u00e6re kommunens investeringsprosjekter, hvor drifts- og vedlikeholdskostnader legges inn i utbyggingsetatenes gjennomf\u00f8ringsvedtak. I tillegg til innkj\u00f8p av m\u00f8bler, griller, beplantning mm., vil det p\u00e5l\u00f8pe utgifter til flytting av m\u00f8blement i forbindelse med arrangementer, samt kostnader knyttet til lagerplass for m\u00f8blement. L\u00f8se byromsm\u00f8bler kan flyttes av andre, og Bymilj\u00f8etaten ser en risiko for h\u00e6rverk som vil medf\u00f8re ytterligere kostnader. Videre skriver Bymilj\u00f8etaten at flyttbare m\u00f8bler utgj\u00f8r en sikkerhetsrisiko som b\u00f8r analyseres mer inng\u00e5ende f\u00f8r oppstart. Bymilj\u00f8etaten er av den oppfatning at et pilotprosjekt for m\u00f8blering av Festplassen ikke lar seg gjennomf\u00f8re i 2024, innenfor dagens budsjett- og ressursrammer. Dersom et slikt prosjekt skal gjennomf\u00f8res, anbefaler etaten at kostnadene legges inn i H\u00d8P 2025-2028 og prioriteres som en del Bymilj\u00f8etatens \u00e5rsoppdrag for 2025. Det vil v\u00e6re behov for b\u00e5de investeringsmidler og \u00f8kte driftsmidler knyttet til prosjektet. Byr\u00e5det kan ikke se at det per n\u00e5 er midler til \u00e5 gjennomf\u00f8re prosjekt for m\u00f8blering av Festplassen i 2024. Dersom bystyret \u00f8nsker \u00e5 g\u00e5 videre med forslaget anbefaler byr\u00e5det at det vurderes i forbindelse med H\u00d8P 2025-2028, og prioriteres midler til investering og drift av et slikt tiltak. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}