{
  "dokument_id": "c6d12426-77d6-53b6-a1c9-48a720ad5979",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 2 fra Mikkel Gr\u00fcner (SV) om baseskoler. Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/9319826/Svar-pa-skriftlig-sporsmal-nr-2-fra-Mikkel-Gr-ner-SV-om-baseskoler-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2023/260978-3 Bystyrets kontor v/ Tina Omdahl Hayes Saksbehandler: Lina Gaski Dato: 7. november 2023 Fra Byr\u00e5d for barnehage og skole Unntatt offentlighet: Klikk her for \u00e5 skrive inn tekst. Svar p\u00e5 skriftlig sp\u00f8rsm\u00e5l nr. 2 fra Mikkel Gr\u00fcner (SV) om baseskoler. Utvalg for barnehage, skole og idrett Klosterhagen-erkl\u00e6ringen sl\u00e5r fast at byr\u00e5det ikke vil bygge nye baseskoler. Byr\u00e5den uttaler til Bergens Tiende at baseskolene ikke har fungert i det hele tatt, og fortsetter: \"Derfor stopper vi n\u00e5 dette, og vi kommer ogs\u00e5 til \u00e5 se p\u00e5 om vi kan reversere eller gj\u00f8re tiltak p\u00e5 de baseskolene som finnes i dag.\" Sp\u00f8rsm\u00e5l til byr\u00e5den: 1) Hva er byr\u00e5dens politiske vurdering av hvorfor baseskolene ikke har fungert i det hele tatt? 2) Hvilke p\u00e5g\u00e5ende byggeprosjekter for nye skolebygg er det som pr. i dag er prosjektert som baseskoler? 3) Hvilke p\u00e5g\u00e5ende prosjekter for rehabilitering eller oppgradering av eksisterende skolebygg er pr. i dag prosjektert som baseskoler? 4) Hva vil byr\u00e5den foreta seg for \u00e5 sikre at disse prosjektene ikke ferdigstilles som baseskoler? 5) Vil byr\u00e5den sette noen av disse prosjektene i bero? I s\u00e5 fall hvilke? Svar fra byr\u00e5den: N\u00e5r elevene ikke har undervisning i fag som krever spesialrom, tilbringer de tiden, sammen med sitt \u00e5rskull, i arealene som vi i Bergen har valgt \u00e5 kalle hjemmeomr\u00e5de. I noen kommuner kaller de disse omr\u00e5dene for baser. De fleste store kommuner sier i sine arealprogrammer at de bygger skoler med det de kaller baser eller hjemmeomr\u00e5der for trinn, der det er rom av ulike st\u00f8rrelser for ulike l\u00e6ringssituasjoner. I gjeldende skolebruksplan for Bergen er det vedtatt et funksjons- og arealprogram som sier: \u2022 Det skal v\u00e6re ett eller flere hjemmeomr\u00e5der per trinn, avhengig av st\u00f8rrelsen p\u00e5 skolen. Hvert hjemmeomr\u00e5de skal ha to hovedrom (med skyved\u00f8r) og tre grupperom av ulik st\u00f8rrelse. P\u00e5 b\u00e5de barne- og ungdomstrinnet bygges hvert hjemmeomr\u00e5de for om lag 60 elever dvs. 30 elever i hvert hovedrom n\u00e5r skyved\u00f8ren er lukket. \u2022 Elevgarderober og toaletter er en del av hjemmeomr\u00e5det. P\u00e5 barnetrinnet skal det ogs\u00e5 legges en egen SFO-base i tilknytning til hjemmeomr\u00e5dene. Hovedrommene skal v\u00e6re adskilte med en folde- skyved\u00f8r slik at deler av veggen kan \u00e5pnes. P\u00e5 den m\u00e5ten kan man veksle mellom \u00e5 bruke hovedrommene som ett sammenhengende l\u00e6ringsareal, eller avgrense til to hovedrom som da vil fungere som, og v\u00e6re p\u00e5 st\u00f8rrelse med to klasserom. De tre grupperommene kommer i tillegg. Skisse av hjemmeomr\u00e5de 1.Hva er byr\u00e5dens politiske vurdering av hvorfor baseskolene ikke har fungert i det hele tatt? Byr\u00e5det er opptatt av at elever og l\u00e6rere i Bergensskolen har gode skolebygg som tilrettelegger for god l\u00e6ring. Noen av tilbakemeldinger fra brukere av baseskoler er blant annet at man er bekymret for st\u00f8y og uro i landskapet, konsentrasjonsvansker hos elevene og d\u00e5rligere kontakt med kontaktl\u00e6rer. Med dette som bakteppe vil byr\u00e5det bl.a. s\u00f8rge for en gjennomgang av eksisterende baseskoler i Bergen, hvor fordeler og ulemper skal vurderes. Dette skal gj\u00f8res i tett dialog med brukerne av skolebyggene. Det fremg\u00e5r videre i Klosterhage-erkl\u00e6ringen at byr\u00e5det ikke vil bygge nye baseskoler, og legge til rette for forbedringer der det er mulig. 2.Hvilke p\u00e5g\u00e5ende byggeprosjekter for nye skolebygg er det som pr. i dag er prosjektert som baseskoler? Det er totalt 84 grunnskoler i Bergen kommune. I Bergen har vi de siste 20 \u00e5rene ikke bygget tradisjonelle klasseromsskoler. P\u00e5 starten av 2000-tallet var arealene mer \u00e5pne enn det vi bygger i dag. I hver skolebruksplan som har kommet siden 2010, er det gjennomf\u00f8rt justeringer av arealprogrammet det bygges etter, noe som blant annet har gjort arealene mindre \u00e5pne. Som vist til innledningsvis legger gjeldende skolebruksplan f\u00f8ringer for \u00e5 bygge skoler der hjemmeomr\u00e5dene/basene kan deles i to, og derfor i prinsippet kan fungere som to klasserom. Fram til n\u00e5 er f\u00f8lgende skoler i Bergen bygget nye med hjemmeomr\u00e5der eller det som har blitt omtalt som baser. Det vil si at de ikke er tradisjonelle klasseromsskoler. Det er ulikt i hvor \u00e5pne disse skolene er: Apeltun, R\u00e5dalslien, S\u00e6dalen, Damsg\u00e5rd, Holen, Land\u00e5s, S\u00f8reide og Ulsm\u00e5g. I tillegg til dette er det 3 nye skoler under prosjektering etter gjeldende skolebruksplan. Disse er f\u00f8lgende skoler: Mindemyren, Rolland, S\u00f8reide ungdomsskole 3.Hvilke p\u00e5g\u00e5ende prosjekter for rehabilitering eller oppgradering av eksisterende skolebygg er pr. i dag prosjektert som baseskoler? Fram til n\u00e5 er f\u00f8lgende skoler i Bergen rehabilitert med hjemmeomr\u00e5der eller det som har blitt omtalt som baser. Det vil si at de ikke er tradisjonelle klasseromsskoler, men bygget med ulik grad av hvor \u00e5pne de er: \u00c5dnamarka, M\u00f8hlenpris, Hellen, Ny-Krohnborg, Nordnes, S\u00f8r\u00e5sh\u00f8gda, Varden og Midttun. I tillegg til dette er det 11 skoler under prosjektering etter gjeldende skolebruksplan. Disse er f\u00f8lgende skoler: Christi Krybbe, Haukedalen, Loddefjord, Slettebakken, Sl\u00e5tthaug, Storetveit, Varden, Ytre Arna, Gimle, Minde, Haukeland. Skolene er planlagt bygget helt eller delvis etter gjeldende skolebruksplan. 4.Hva vil byr\u00e5den foreta seg for \u00e5 sikre at disse prosjektene ikke ferdigstilles som baseskoler? N\u00e5r skolebruksplanen ble vedtatt i 2021 vedtok bystyret f\u00f8lgende: Bystyret ber om en gjennomgang og vurdering av de femten allerede eksisterende baseskolene med en vurdering av fordeler og ulemper, og konkrete forslag til forbedringer der det er mulig. Disse skolene er Apeltun, Damsg\u00e5rd, Hellen, Land\u00e5s, Nattland, Nordnes, NyKronborg, M\u00f8hlenpris, R\u00e5dalslien, S\u00e6dalen, S\u00f8reide barneskole, S\u00f8r\u00e5sh\u00f8gda, Ulsm\u00e5g, Varden og \u00c5dnamarka. Eidsv\u00e5g skole er prosjektert etter forrige skolebruksplan, men sent i prosjektet er det gjort endringer i hjemmeomr\u00e5dene med tilpasninger etter dagens skolebruksplan. Ut fra manglende finansiering er en gjennomgang og vurdering av disse skolene ikke gjennomf\u00f8rt. Av \u201cKlosterhagen erkl\u00e6ringen\u201d fremg\u00e5r det at det er avgj\u00f8rende at elevene i Bergen har gode skolebygg som tilrettelegger for god l\u00e6ring. Byr\u00e5det vil bl.a. s\u00f8rge for en gjennomgang av eksisterende baseskoler, hvor fordeler og ulemper skal vurderes. Det fremg\u00e5r videre at byr\u00e5det ikke vil bygge nye baseskoler, og legge til rette for forbedringer der det er mulig. Byr\u00e5det \u00f8nsker f\u00f8rst \u00e5 gjennomf\u00f8re en evaluering av skolene som til n\u00e5 er bygget, og vurdere det opp mot endringene som ble gjort i funksjons- og arealprogrammet til vedtatt skolebruksplan. En igangsetting av en evaluering forutsetter at det avsettes midler i handlings- og \u00f8konomiplanen. Evalueringen av baseskolene vil bli lagt til grunn n\u00e5r en starter arbeidet med \u00e5 rullere skolebruksplanen i l\u00f8pet av 2024. 5) Vil byr\u00e5den sette noen av disse prosjektene i bero? I s\u00e5 fall hvilke? Byr\u00e5det viser i Klosterhagen-erkl\u00e6ringen at vi er opptatt av at elever skal ha gode skolebygg som tilrettelegger for god l\u00e6ring. Det gjeldende funksjons- og arealprogrammet som skolene bygges etter er vedtatt av bystyret, og frem til evaluering er foretatt vil en fortsatt bygge etter gjeldende program slik bystyret har besluttet. Byr\u00e5den mener det er viktig at rehabilitering og kapasitetsutvidelser av skolebygg ikke stopper opp. Samtidig vil byr\u00e5den gjennomg\u00e5 prosjektene som er i prosess, for \u00e5 vurdere hvilke mindre endringer som kan gj\u00f8res uten at fremdriften i prosjektene forsinkes og uten at det gir for store \u00f8konomiske konsekvenser. Daniel C.E. H\u00e4gglund - Byr\u00e5d for barnehage og skole Dokumentet er godkjent elektronisk. "
}