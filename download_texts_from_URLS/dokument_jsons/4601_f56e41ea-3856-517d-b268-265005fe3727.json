{
  "dokument_id": "f56e41ea-3856-517d-b268-265005fe3727",
  "doc_type": "case_attachment",
  "kommune": 4601,
  "tittel": "H\u00f8yringsnotat",
  "url": "https://bergen.kommune.no/politikere-utvalg/api/fil/bk360/11434264/Hoyringsnotat",
  "tekst": "H\u00f8yringsnotat Bakgrunn Ei av musea sine viktigaste oppg\u00e5ver er \u00e5 forvalte v\u00e5r felles kulturarv. For \u00e5 kunne ta godt vare p\u00e5 dei kulturhistoriske gjenstandane og kunstverka i regionen, er det avgjerande at musea har gode nok magasin til samlingane sine. I dag har dei konsoliderte musea i Vestland tilgang til eit lite fellesmagasin i Salhus. Dette magasinet er eigd av Vestland fylkeskommune og drifta av Bevaringstenestene -ei avdeling i Museumssenteret i Hordaland (MUHO). Magasinet er av god kvalitet, med eit klima som er tilpassa ei god langtidsbevaring av museumsgjenstandane. Stoda i dag er at fellesmagasinet er s\u00e5 godt som heilt fullt. Det er ingen av musea som har tilstrekkeleg magasinplass internt, og det er sv\u00e6rt mange museumsgjenstandar som p\u00e5 grunn av dette er lagra under d\u00e5rlege forhold, noko som medf\u00f8rer at dei over tid vert forringa eller i verste fall g\u00e5r tapt. Behovet for meir plass og betre magasintilh\u00f8ve for samlingane til musea i Hordaland har vore uttalt i n\u00e6r 20 \u00e5r. Allereie d\u00e5 fellesmagasinet i Salhus opna i 2006 var det klart at magasinarealet p\u00e5 1300 kvadratmeter berre var eit f\u00f8rste steg p\u00e5 vegen for \u00e5 l\u00f8yse utfordringane musea i Hordaland har n\u00e5r det gjeld forsvarleg lagring av samlingane. Om samlingssentrum I samsvar med vedtekne politiske prioriteringar i Regional plan for kultur 2023 -2035, \u00f8nskjer Vestland fylkeskommune \u00e5 sikre f\u00f8reseielege rammer for drifta av dei konsoliderte musea og iverksetjing av tiltak som kan bidra til \u00e5 st\u00f8tte opp om s\u00e6rlege behov og utfordringar. Eit av desse behova er nytt fellesmagasin for musea i tidlegare Hordaland. I 2019 vart rapporten \u00abFullt hus\u00bb utarbeidd. Rapporten er ei utgreiing av nytt fellesmagasin for musea i Hordaland. Det vert her konkludert med at det hastar med \u00e5 f\u00e5 p\u00e5 plass betre bevaringsforhold og at det vil vere mest tenleg \u00e5 byggje eit nytt bygg for dette form\u00e5let. Stipulert arealbehov er rekna til 8 800 kvadratmeter. Det nye fellesmagasinet skal byggast etter modell fr\u00e5 Danmark og Nederland, der dei har lang erfaring med \u00e5 bygge slike magasin som l\u00e5genergibygg. Dette er enkle bygg, med godt isolerte veggar og tak og eit uisolert golv, slik at ein kan utnytte jordvarmen. Dei er rimeleg \u00e5 bygge, rimeleg \u00e5 drifte, og gjev eit godt og stabilt inneklima utan at ein treng dyre klimaanlegg. I den seinaste utgreiinga fr\u00e5 2022, \u00abSamlingssentrum Vestland -fr\u00e5 fellesmagasin til heilskapleg samlingsforvaltning\u00bb, er det ogs\u00e5 peika p\u00e5 at musea treng plass til \u00e5 kunne arbeide med samlingane sine. Dei fleste musea har eldre bygg, mange er ikkje tilpassa museumssamlingar i det heile. Mange har ikkje nok plass, eller dei lokala dei har er av ein standard som gjer arbeidet vanskeleg \u00e5 gjennomf\u00f8re. S\u00e6rleg er det vanskeleg \u00e5 f\u00e5 gjort samlingsarbeid med dei st\u00f8rste museumsgjenstandane, som vogner, bilar og monumental kunst. \u00c5 bygge eit samlingssentrum der musea kan oppbevare gjenstandane sine trygt, og i tillegg kan gjere prioriteringsarbeid, fotografering, reingjering og pakking, vil vere eit viktig l\u00f8ft for samlingane og dei som arbeider med dei. Begge desse rapportane er f\u00f8rt i pennen av Bevaringstenestene (MUHO), med medverknad fr\u00e5 alle dei andre konsoliderte musea i fylket. Ei arbeidsgruppe fr\u00e5 Bevaringstenestene har bes\u00f8kt alle musea og gjennomf\u00f8rt synfaringar og samtalar med dei tilsette. Alle musea har f\u00e5tt h\u00f8ve til \u00e5 spele inn sine plassbehov i eit nytt magasin. Bevaringstenestene er ei fellesteneste for samlingsforvaltning for dei konsoliderte musea i fylket, og i tillegg til magasintenester har musea tilbod om kurs, forebyggande konservering og r\u00e5dgjeving kring samlingane. Det er viktig \u00e5 p\u00e5peike at det er ein stor fordel at ein allereie har p\u00e5 plass ein organisasjon som kan drifte eit nytt Samlingssentrum, ved fellestenesta Bevaringstenestene. Dermed treng ein ikkje \u00e5 etablere ein ny driftsorganisasjon n\u00e5r bygget st\u00e5r ferdig. Sj\u00e5 vedlagte rapportar for meir om planane for Samlingssentrum. Bakgrunn, politiske vedtak I fylkestingsak FT 124/2021, handsama i fylkestinget 15.12.2021, vart det lagt fram ei utgreiing av alternativ for organisering og eigarskap av nytt fellesmagasin for musea i tidlegare Hordland. I saka vurderte fylkesdirekt\u00f8ren alternative m\u00e5tar \u00e5 organisere byggeprosjektet og bygningsdrift/vedlikehald p\u00e5. Det vart gjort greie for konsekvensar for prosjektstyring, \u00f8konomistyring og kompetanse ved tre alternativ: 1. Fylkeskommunen bygger, driftar og held ved like fellesmagasinet. 2. Fylkeskommunen bygger fellesmagasinet p\u00e5 vegne av musea i Hordaland. Bygningsdrift og vedlikehald blir kj\u00f8pt av ekstern profesjonell bygningsdriftar av musea i Hordaland. 3. Musea i Hordaland leiger inn ein ekstern prosjektorganisasjon med naudsynt erfaring som gjennomf\u00f8rer byggeprosjektet. Bygningsdrift og vedlikehald blir kj\u00f8pt av ekstern profesjonell bygningsdriftar av musea i Hordaland. For oppf\u00f8lging av vedtakspunkt 1 og 2 gjennomf\u00f8rte fylkeskommunen, i samarbeid med musea, ei tilleggsutgreiing, \u00abSamlingssentrum Vestland -fr\u00e5 fellesmagasin til heilskapleg samlingsforvaltning\u00bb. Det vart her gjort ei ny revidert gjennomgang av magasinbehova til musea i tidlegare Hordaland. Det vart ogs\u00e5 vurdert samarbeid med andre magasin i fylket. I tillegg vart det gjort ei kartlegging av om det finnes eksisterande bygg (industribygg) som kan eigne seg som fellesmagasin, samt aktuelle tomter for eit nybygg. Avslutningsvis vart byggekostnadane vurdert p\u00e5 nytt og det vart gjort ei vurdering av eigarskap og byggherreansvar. Tilleggsutgreiinga vart handsama i fylkestingssak FT 108/2022 i m\u00f8te 28.09.2022. Saksnr: 2024/29354-1 Side 3 av 5 I saka konkluderte fylkesdirekt\u00f8ren slik: \u00abUtifr\u00e5 resultata av tilleggsutgreiinga, meiner fylkesdirekt\u00f8ren det vil vere tenleg at eit nytt fellesmagasin vert etablert som eit nybygg og at det vert lagt til grunn eit arealbehov p\u00e5 omlag 9000 kvadratmeter. Bygget m\u00e5 utformast p\u00e5 ein framtidsretta og berekraftig m\u00e5te slik at det kan ivareta viktige funksjoner som eit godt museumsmagasin og som ein god arena for samhandling musea imellom og ut mot publikum. Aktuelt tomteareal p\u00e5 Hauk\u00e5s, som i dag er i fylkeskommunalt eige, er eit av lokaliseringsalternativa som m\u00e5 utgreiast n\u00e6rare. Finansiering av fellesmagasin vert vurdert i samband med \u00f8konomiplan og budsjett for 2024. Det vert lagt til grunn ein finansieringsmodell med ei tredeling av kostnadene mellom stat, fylkeskommune og kommunar. P\u00e5 bakgrunn av ovannemnde vurderingar r\u00e5r fylkesdirekt\u00f8ren fylkestinget til \u00e5 gjere vedtak i tr\u00e5d med innstilling\u00bb. Det vart gjort f\u00f8lgjande vedtak i saka: \u00ab1. Tilleggsutgreiing med oppdatert kartlegging av lagrings- og funksjonsbehov, byggekonsept og kostnadsbilete ved etablering av nytt fellesmagasin vert teke til vitande. 2. Fylkesdirekt\u00f8ren tek initiativ til \u00e5 starte dr\u00f8ftingar med stat og kommune som aktuelle finansielle partar med m\u00e5l om \u00e5 kome attende med ei eiga sak om eigarskap og byggansvar for fellesmagasinet.\u00bb Den 26.06.24 vart f\u00f8lgande vedtak fatta i Hovudutval for kultur, idrett og inkludering, saksnummer PS 2024/78: \u00abMed bakgrunn i tidlegare vedtak i fylkestinget og framlagde utgreiingar av funksjonsbehov, byggekonsept og kostnadsbilete for nytt fellesmagasin for musea i Hordaland ber hovudutvalet om at sak vert sendt p\u00e5 h\u00f8yring til aktuelle samarbeidspartar. Dette skal vere til hjelp for \u00e5 f\u00e5 p\u00e5 plass organiseringa av eigarskap, byggherreansvar og finansiering.\u00bb Denne h\u00f8yringa er soleis ei oppf\u00f8lging av dette vedtaket. Finansiering Finansieringa av nytt fellesmagasin m\u00e5 spegle det nasjonale, regionale og kommunale ansvaret som samlingsforvaltinga gjennom fellesmagasinet representerer. Fylkesdirekt\u00f8ren ser det som ein f\u00f8resetnad for realisering av prosjektet at finansiering av nytt fellesmagasin vert eit slikt felles l\u00f8ft. Direkt\u00f8ren ser det difor som naturleg \u00e5 forvente ei tredeling av det finansielle l\u00f8ftet, fordelt p\u00e5 stat, fylkeskommune og kommunar. I tilleggsutgreiinga som vart gjennomf\u00f8rt i 2021 gjorde fylkesdirekt\u00f8ren eit grovmaska overslag over kva det vil koste \u00e5 bygge eit nytt fellesmagasin. Kostnadsoverslaget er p\u00e5 290 mill. inkludert. mva. Til grunn for kostnadsoverslaget ligg at det er mogleg \u00e5 finne kostnadseffektive l\u00f8ysingar som til vanleg vert nytta for store lagerbygg. I kostnadsoverslaget er det ikkje teke med eller gjort vurderingar av tomtekostnader (kj\u00f8p, evt. reguleringskostnader og rekkefylgjekostnader) og flyttekostnader for magasinet. Kostnadsoverslaget vart justert i 2022, basert p\u00e5 SSB sin byggekostnadsstatistikk, til 311 mill. kr inkludert mva. Tilsvarande justering for 2024 tilseier eit kostnadsestimat p\u00e5 rundt 360 mill. kr inkludert mva. Ut fr\u00e5 ein tredelingsmodell tilsvarar dette 120 mill. kvar for fordelt p\u00e5 stat, fylkeskommune og kommunar. "
}