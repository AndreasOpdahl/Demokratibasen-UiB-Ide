{
  "dokument_id": "2ef26d94-ac23-58c8-913e-1709631f20a4",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Katrine N\u00f8dtvedt og Christine Henriksen \u00d8degaard (MDG) om sosial boligbygging i Gr\u00f8nneviken.",
  "url": "https://bergen.kommune.no/politikere-utvalg/api/fil/bk360/10251022/Svar-pa-representantforslag-fra-Katrine-Nodtvedt-og-Christine-Henriksen-Odegaard-MDG-om-sosial-boligbygging-i-Gronneviken-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/17416-12 Saksbehandler: Christian Clausen Hjelle Fra Dato: 24. mai 2024 Byr\u00e5d for byutvikling Svar p\u00e5 representantforslag fra Katrine N\u00f8dtvedt og Christine Henriksen \u00d8degaard (MDG) om sosial boligbygging i Gr\u00f8nneviken. Forretningsutvalget har i m\u00f8te 6. februar 2024 i sak 50/24 fattet f\u00f8lgende vedtak: 1. Representantforslag fra Katrine N\u00f8dtvedt og Christine Henriksen \u00d8degaard (MDG) om sosial boligbygging i Gr\u00f8nneviken, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.24. 3. Utvalg for milj\u00f8 og byutvikling avgir innstilling i saken. Representantene Katrine N\u00f8dtvedt og Christine Henriksen \u00d8degaard (MDG) har fremmet f\u00f8lgende representantforslag: \u00abFor mange er terskelen til boligmarkedet uoverstigelig. Representantene mener at Bergen kommune b\u00f8r f\u00f8re en politikk som gj\u00f8r det mulig for alle \u00e5 leie eller eie en bolig med god bokvalitet. Denne utfordringen har tiltatt de senere \u00e5rene. For \u00e5 l\u00f8se utfordringene b\u00f8r spesielt egnede omr\u00e5der for boligbygging som kommunen eier utnyttes. 'Med \u201csosial b\u00e6rekraft i boligbyggingen\u201d menes det fra representantene at det b\u00f8r utvikles en tredje boligsektor, et segment mellom det private markedet, og kommunale boliger. Det er ogs\u00e5 denne forst\u00e5elsen som legges til grunn i forslag til vedtak. Representantene mener at det ogs\u00e5 er en stor utfordring at flere mennesker bor alene, det kan f\u00f8re til ensomhet eller gj\u00f8re det vanskelig \u00e5 bo hjemme for eldre. Den nye byr\u00e5dserkl\u00e6ringen virker til \u00e5 ta dette p\u00e5 alvor, fra plattformen side 15: Byr\u00e5det \u00f8nsker at Bergen blir et mer aldersvennlig samfunn hvor eldre f\u00e5r utfolde seg og v\u00e6re sjef i egne liv. Byr\u00e5det ser positivt p\u00e5 sosiale entrepren\u00f8rer og utbyggere som \u00f8nsker \u00e5 teste ut nye boformer og konsepter for den eldre del av befolkningen. Byr\u00e5det \u00f8nsker velkommen et mangfold av slike l\u00f8sninger der flere boliger for eldre samlokaliseres med andre generasjoner. Slike l\u00f8sninger gj\u00f8r at overgangen til alderdommen blir mer s\u00f8ml\u00f8s, det gir mulighet for at en kan v\u00e6re sjef i eget liv og det forebygger ensomhet og inaktivitet. Ambisjonene f\u00f8lges videre opp med konkrete kulepunkter: - Legge til rette for nye boformer som kan motvirke ensomhet - Etablere et pilotprosjekt med boliger for studenter og eldre, der studenter kan bo rimelig mot at de er en god nabo og tilbringer tid sammen med de eldre I dag har kommunen noen omr\u00e5der som er under regulering, og hvor kommunen kan stille vilk\u00e5r i salgskontrakter eller ta andre grep som virkeliggj\u00f8r ambisjonene. Det gjelder b\u00e5de \u00e5 motvirke ensomhet, men ogs\u00e5 for at flere skal f\u00e5 tilgang til boliger av god kvalitet. Med tanke p\u00e5 kommunenes eiendomsportef\u00f8lje mener representantene at det s\u00e6rlig er omr\u00e5dene Dokken, Gr\u00f8nneviken og Slettebakken som har potensial. Per n\u00e5 er det Gr\u00f8nneviken som peker seg ut som det omr\u00e5det som har st\u00f8rst potensial for \u00e5 raskt f\u00e5 testet kommunens handlingsrom til mer sosialt b\u00e6rekraftig boligbygging i Bergen. I svar p\u00e5 skriftlig sp\u00f8rsm\u00e5l nr. 8 i UMBY 2024 oppsummeres dette som status i prosjektet: Planforslaget er under bearbeiding og justering etter h\u00f8ringen og forventes oversendt til sluttbehandling i bystyret i \u00e5r. N\u00e5r reguleringsplanen er vedtatt vil tomtene selges til private utbyggere. Salgsstrategien som sikrer at pilotprosjektets m\u00e5lsettinger n\u00e5s, er under arbeid og ferdigstilles samtidig med planforslaget. Etter salg av tomtene, vil utbyggerne avgj\u00f8re fremdrift i utbygging og tidspunkt for innflytting. Form\u00e5let med pilotprosjektet er: Gr\u00f8nneviken er et framtidsrettet prosjekt som med fokus p\u00e5 delekultur vil bringe b\u00e5de erfaring og konkret l\u00e6rdom til videre utbygging av et sosialt, b\u00e6rekraftig og inkluderende bysamfunn, samtidig som prosjektet tar sikte p\u00e5 \u00e5 gi kommunen en \u00f8konomisk merverdi. Prosjektet skal v\u00e6re et forbildeprosjekt for utvikling av b\u00e6rekraft og mangfold, samt nyskapende l\u00f8sninger for utvikling av et kompakt og bymessig boligomr\u00e5de med gode fellesarealer og fellesskapsl\u00f8sninger, b\u00e5de inne og ute, som kan gj\u00f8re omr\u00e5det attraktivt for barnefamilier Det er flere utfordringer som s\u00f8kes l\u00f8st i salgsstrategien som er under arbeid, herunder blant annet \u00e5 sikre h\u00f8y arkitektonisk kvalitet, gode milj\u00f8 for barnefamilier, men ikke minst gode delel\u00f8sninger. Sosiale hensyn vektlegges ogs\u00e5. Med andre ord skal salgsstrategien s\u00f8ke en balanse mellom \u00f8konomisk, milj\u00f8messig og sosial b\u00e6rekraft. I bystyresak 232/22 ble en ny m\u00e5lsetning lagt til, og dette vedtatt: Bystyret slutter seg til byr\u00e5dets intensjon om \u00e5 vurdere muligheten for \u00e5 inkludere personalbase og eieboliger for personer med utviklingshemming i prosjekt Pilot Gr\u00f8nneviken. Representantene ser frem til at reguleringsplanen kommer til behandling, og at omr\u00e5det utvikles i tr\u00e5d med Pilot Gr\u00f8nneviken, og arbeidet som er lagt ned i BOPILOT (Byarkitekten) og Europan 13- konkurransen. Samtidig \u00f8nsker representantene \u00e5 styrke den sosiale b\u00e6rekraften i prosjektet, samt signalisere hva som er viktigst for bystyret \u00e5 oppn\u00e5 p\u00e5 Gr\u00f8nneviken. Representantene er bekymret for at \u00f8konomisk b\u00e6rekraft trumfer andre m\u00e5lsettinger i prosjektet n\u00e5r salgsstrategien kommer til behandling, og vil v\u00e6re i forkant. For mange vil det aldri v\u00e6re realistisk \u00e5 kj\u00f8pe sin egen bolig, og representantene mener kommunen i st\u00f8rre grad b\u00f8r ta en aktiv rolle i \u00e5 profesjonalisere dagens leiemarked og bidra til \u00e5 motvirke dagens galopperende leiepriser. Forslag til vedtak: - Bystyret ber byr\u00e5det vektlegge delel\u00f8sninger, nye boformer som miks av eldre og studenter, og sosial b\u00e6rekraft i boligbyggingen, som de tre viktigste m\u00e5lene \u00e5 oppn\u00e5 gjennom salgsstrategien for Pilotprosjekt Gr\u00f8nneviken. - Bystyret ber byr\u00e5det sikre at en andel av boligene som bygges skal v\u00e6re utleieboliger som leies ut til under markedspris.\u00bb Byr\u00e5dets vurdering av representantforslaget: Byr\u00e5det har m\u00e5l om \u00e5 f\u00e5 fart p\u00e5 boligbyggingen i Bergen og utvikle gode bomilj\u00f8 i alle bydelene. Dette er viktig for at Bergen skal vokse og v\u00e6re attraktiv for alle som \u00f8nsker \u00e5 etablere seg og bidra til verdiskaping. \u00d8kt boligbygging er ogs\u00e5 viktig for at boligdr\u00f8mmen kan realiseres til en pris som folk har r\u00e5d til. Gode bomilj\u00f8 er viktig for \u00e5 sikre trygge oppvekstsvilk\u00e5r for barn og unge, for \u00e5 v\u00e6re attraktive for barnefamilier, og forebygge ensomhet og inaktivitet for beboere i alle aldre. Byr\u00e5det er ogs\u00e5 opptatt av at Bergen blir et mer aldersvennlig samfunn hvor eldre f\u00e5r utfolde seg, kan bo sammen med andre generasjoner og bo hjemme lengst mulig. Byr\u00e5det ser positivt p\u00e5 utviklingen av Gr\u00f8nneviken, og har store forventninger til den videre utviklingen og realiseringen. Ved siden av at prosjektet er viktig for den videre byutviklingen i M\u00f8llendal, s\u00e5 har prosjektet potensial til \u00e5 realisere flere m\u00e5lsettinger som byr\u00e5det er opptatt av, som omtalt over. Under f\u00f8lger kort omtale av bakgrunn for prosjektet, sammen med vurdering av representantenes forslag til vedtak. Bakgrunn: Gjeldende reguleringsplan for M\u00f8llendal Vest ble vedtatt av bystyret 19.09.2012: Bergenhus Gnr 163 Bnr 7 m.fl. M\u00f8llendal vest \u2013 Gr\u00f8nneviks\u00f8ren, arealplan-ID: 19530000, omr\u00e5deregulering. Her forutsettes det at vestsiden av M\u00f8llendalselven skal transformeres til et attraktivt byomr\u00e5de i den nye bydelen. Strandsonen langs Store Lungeg\u00e5rdsvann og M\u00f8llendalselven skal opparbeides til parkform\u00e5l. Den gamle industritomten Gr\u00f8nneviken, som er det store og sentrale byggeomr\u00e5det i planen, skal omformes med vekt p\u00e5 boligutvikling (Figur 1). Figur 1: Flyfoto av omr\u00e5det ved M\u00f8llendal som i gjeldende omr\u00e5deregulering er regulert til transformasjon. R\u00f8d ring viser omtrentlig markering av prosjektomr\u00e5det for Pilot Gr\u00f8nneviken, omr\u00e5det tilsvarer felt S1 i gjeldende omr\u00e5dereguleringsplan. Omr\u00e5det eies av Bergen kommune (62%) og M\u00f8llendalsveien 40 AS (BIR AS) (38%). Ved samarbeidsavtale datert 10.06.2014, godkjent av Byr\u00e5det 27.06.2014 i sak 1252/14, ble det besluttet at partene skulle samarbeide om utviklingen av omr\u00e5det frem mot felles salg. Et sentralt premiss for samarbeidet er at \u00abomr\u00e5det skal utvikles som et byutviklingsprosjekt med h\u00f8y kvalitet som ogs\u00e5 vil gi en \u00f8konomisk merverdi\u00bb jf. avtalens punkt 4 A). Ved beslutninger som skal tas underveis i prosjektet har partene lik myndighet, jf. punkt 4 D. Byr\u00e5det vedtok i 2014 \u00e5 melde tomten p\u00e5 den internasjonale arkitekt- og byutviklingskonkurransen \u00abEuropan\u00bb. Gjennom konkurransen og p\u00e5f\u00f8lgende arbeid er det utviklet et plangrep for omr\u00e5det som inkluderer boliger, barnehage, fellesfunksjoner for beboere og offentlige byrom. Plangrepet medf\u00f8rte behov for bearbeiding av gjeldende reguleringsplan, blant annet knyttet til fellesskapsl\u00f8sninger og variasjon i boliger. Etter byr\u00e5dets vedtak i sak 1252/14 ble det opprettet en prosjektorganisasjon med form\u00e5l om \u00e5 realisere utviklingen p\u00e5 Gr\u00f8nneviken. I prosjektorganisasjonen samarbeider Plan- og bygningsetaten, Bymilj\u00f8etaten, Etat for bygg og eiendom og BIR AS om n\u00f8dvendige avklaringer, inkludert regulering, salg og gjennomf\u00f8ring. Bymilj\u00f8etaten har en prosjektleder- rolle i prosjektet. M\u00e5lene for prosjektet Pilot Gr\u00f8nneviken er forankret og justert gjennom flere byr\u00e5dssaker (1252/14, 1314/15 og 1023/17 og 1260/20) p\u00e5 ulike stadier av prosjektet. De gjeldende m\u00e5lene for prosjektet er som f\u00f8lger (byr\u00e5dssak 1260/20): \u00abGr\u00f8nneviken er et framtidsrettet prosjekt som med fokus p\u00e5 delekultur vil bringe b\u00e5de erfaring og konkret l\u00e6rdom til videre utbygging av et sosialt, b\u00e6rekraftig og inkluderende bysamfunn, samtidig som prosjektet tar sikte p\u00e5 \u00e5 gi kommunen en \u00f8konomisk merverdi. Prosjektet skal v\u00e6re et forbildeprosjekt for utvikling av b\u00e6rekraft og mangfold, samt nyskapende l\u00f8sninger for utvikling av et kompakt og bymessig boligomr\u00e5de med gode fellesarealer og fellesskapsl\u00f8sninger, b\u00e5de inne og ute, som kan gj\u00f8re omr\u00e5det attraktivt for barnefamilier.\u00bb Byr\u00e5dssak 1260/20 legger f\u00f8ringer for salget. Det forutsettes at tomtene skal selges til markedspris, men at selger kan stille vilk\u00e5r for salg, som gir f\u00f8ringer for fremtidig utvikling av eiendommen. Det presiseres derfor at det skal utvikles en salgsstrategi som bidrar til \u00e5 sikre prosjektets overordnede m\u00e5l, og som skal legges til grunn n\u00e5r tomter kunngj\u00f8res for salg. Status for arbeidet med reguleringsendringen er at planforslaget forventes \u00e5 bli oversendt til sluttbehandling i bystyret i l\u00f8pet av 2024. Prosjektet har hatt lang varighet blant annet fordi omr\u00e5det har v\u00e6rt benyttet til riggomr\u00e5de for Bybanen. Nye tekniske og helsemessige krav knyttet til bygging p\u00e5 nedlagte deponi har medf\u00f8rt behov for ytterligere grunnunders\u00f8kelser av forurenset grunn, og det har v\u00e6rt behov for \u00e5 gj\u00f8re en rekke avklaringer knyttet til teknisk infrastruktur, barnehage og verneverdig bygg p\u00e5 eiendommen. Figur 2: Forslag p\u00e5 endring av plankartet til omr\u00e5dereguleringen. Felt S1 i gjeldende omr\u00e5deregulering foresl\u00e5s endret til felt S3-8, markert med r\u00f8d ring. Kartet oppe viser hovedkart med arealform\u00e5l, mens kartet nede til venstre viser flomfare og kartet nede i midten viser forurenset grunn. Byr\u00e5dets vurdering av forslag til vedtak 1: Representantene foresl\u00e5r f\u00f8lgende vedtak: \u00abBystyret ber byr\u00e5det vektlegge delel\u00f8sninger, nye boformer som miks av eldre og studenter, og sosial b\u00e6rekraft i boligbyggingen, som de tre viktigste m\u00e5lene \u00e5 oppn\u00e5 gjennom salgsstrategien for Pilotprosjekt Gr\u00f8nneviken.\u00bb Forslaget fra bystyrerepresentantene inneb\u00e6rer at prosjektets m\u00e5l og forholdet mellom disse endres. Byr\u00e5dssak 1260/20 har fastsatt at m\u00e5lene for prosjektet omfatter blant annet delekultur, fellesskapsl\u00f8sninger og sosial b\u00e6rekraft, \u00f8konomisk merverdi og at omr\u00e5det skal utvikles til \u00e5 v\u00e6re attraktivt for barnefamilier. Representantforslaget omtaler ikke barnefamilier, slik det er fremhevet som prioritert beboergruppe i byr\u00e5dssaken, men representantene foresl\u00e5r i stedet at eldre og studenter skal prioriteres. Representantforslaget fremhever heller ikke \u00f8konomisk merverdi som et m\u00e5l, slik det er omtalt i byr\u00e5dssaken. Representantforslaget fremhever \u00abdelel\u00f8sninger\u00bb, \u00abnye boformer som miks av eldre og studenter\u00bb, og \u00absosial b\u00e6rekraft i boligbyggingen\u00bb, som de tre viktigste m\u00e5lene \u00e5 oppn\u00e5 gjennom salgsstrategien for Pilotprosjekt Gr\u00f8nneviken. Byr\u00e5det vil derfor vurdere disse tre foresl\u00e5tte m\u00e5lene mer utdypende under, sammen med en vurdering av salgsstrategien og \u00f8konomisk merverdi. Delel\u00f8sninger: Det p\u00e5g\u00e5ende arbeidet med reguleringsendringen er en viktig leveranse for Pilot Gr\u00f8nneviken. Den gir en detaljering av m\u00e5lene i prosjektet, og ivaretar at Gr\u00f8nneviken kan utvikles som et boligomr\u00e5de med innovativ bruk av delel\u00f8sninger. Planforslagets krav knyttet til felleskap og deling samt etablering av et variert nettverk av byrom, vil bidra til \u00e5 skape gode m\u00f8teplasser innend\u00f8rs og utend\u00f8rs. De planlagte nye boligbyggene vil dermed gi potensial for sambruk og deling av arealer og tjenester. I det videre arbeidet med salgsstrategien vil det vurderes hvordan delel\u00f8sninger utover bestemmelser i reguleringsplanen skal vektlegges ved valg av kj\u00f8per og vilk\u00e5r for salg av omr\u00e5det. Byr\u00e5det vurderer at delel\u00f8sninger allerede blir ivaretatt i den p\u00e5g\u00e5ende reguleringsendringen, og at dette f\u00f8lger opp prosjektets m\u00e5l om delekultur. Byr\u00e5det forventer at dette f\u00f8lges opp videre i arbeidet med salgsstrategien, jamf\u00f8r byr\u00e5dssak 1260/20, dette utdypes under. Byr\u00e5det ser derfor ikke behov for representantenes forslag om \u00e5 vedta en vektlegging av delel\u00f8sninger, siden dette allerede er et sentralt m\u00e5l for prosjektet. Miks av eldre og studenter: Forslaget til reguleringsendring prioriterer barnefamilier i samsvar med byr\u00e5dssak 1260/20, men legger ikke spesielt til rette for studentboliger. Byr\u00e5det viser til at det allerede er etablert 720 hybelenheter p\u00e5 nabotomten, og vurderer at flere studentboliger i omr\u00e5det kan virke mot m\u00e5let om \u00e5 legge til rette for barnefamilier. En eventuell prioritering av studenter fremfor barnefamilier vil v\u00e6re en vesentlig endring i prosjektet, og vil medf\u00f8re behov for endringer av reguleringsplanen f\u00f8r den kan sendes til sluttbehandling. Byr\u00e5det vurderer at det ikke b\u00f8r legges til rette for studentboliger i prosjektet. Det er allerede etablert et stort antall studentboliger p\u00e5 nabotomten, det vil medf\u00f8re nedprioritering av andre prioriterte beboergrupper som barnefamilier, og det vil v\u00e6re negativt for fremdriften i prosjektet. N\u00e5r det gjelder beboergruppen med eldre, s\u00e5 vurderer byr\u00e5det at dette langt p\u00e5 vei blir ivaretatt i prosjektet. Reguleringsendringen omfatter varierte boliger i ulike st\u00f8rrelser, og vil slik legge til rette for et mangfold blant beboerne p\u00e5 tvers av alder og bakgrunn. Dette inneb\u00e6rer ogs\u00e5 en tilrettelegging for eldre beboere. Denne gruppen har ofte h\u00f8yere kj\u00f8pekraft, sammenlignet med kj\u00f8pergrupper i etableringsfasen, og derfor andre forutsetninger til \u00e5 kj\u00f8pe seg inn i nye leilighetsprosjekter. Byr\u00e5det vurderer at det ikke er behov for \u00e5 legge spesielt til rette for denne beboergruppen, siden m\u00e5l om mangfold og delel\u00f8sninger allerede blir ivaretatt. Byr\u00e5det anbefaler derfor at gjeldende m\u00e5l om prioriterte beboergruppes ikke endres. En eventuell endring til \u00e5 omfatte studentboliger vil kreve endringer i reguleringsplanen, som vil forsinke fremdriften. Bergen kommune kan heller ikke p\u00e5 egen h\u00e5nd endre den inng\u00e5tte avtalen med BIR AS om utvikling av omr\u00e5det. En eventuell endring av m\u00e5l eller endring av vektleggingen mellom m\u00e5lene m\u00e5 gj\u00f8res i samarbeid med BIR AS som eier omr\u00e5det sammen med Bergen kommune. Sosial b\u00e6rekraft og salgsstrategi: Prosjektgruppen, hvor Bergen kommune og BIR AS er representert, skal utarbeide en salgsstrategi for prosjektet, som en oppf\u00f8lging av byr\u00e5dssak 1260/20. Salgsstrategien vil balansere og sikre prosjektets m\u00e5l om \u00e5 v\u00e6re et forbildeprosjekt for delel\u00f8sninger, nye boformer, sosial b\u00e6rekraft og \u00f8konomisk merverdi. Gjennom salgsstrategien oppfylles samarbeidsavtalens bestemmelse om at \u00abomr\u00e5det skal utvikles som et byutviklingsprosjekt med h\u00f8y kvalitet som ogs\u00e5 vil gi en \u00f8konomisk merverdi\u00bb jf. avtalens punkt 4 A). Bergen kommune er i en s\u00e6rstilling n\u00e5r det gjelder videreutviklingen og realiseringen av omr\u00e5det. Grunneierposisjonen gj\u00f8r det mulig \u00e5 ta en tydelig rolle med tanke p\u00e5 \u00e5 ivareta ambisjonene for prosjektet. Byr\u00e5det forventer at prosjektets m\u00e5l blir godt ivaretatt av prosjektgruppen i det videre arbeidet med utvikling av salgsstrategi, og at denne legges til grunn ved fremtidig salg og utvikling av tomter. Bergen kommune og prosjektet p\u00e5 Gr\u00f8nneviken har tidligere v\u00e6rt del av forskningsprosjektet Bopilot. I sluttrapporten fra SINTEF1 s\u00e5 fremheves det at fasen med salgsstrategi er s\u00e6rlig viktig for \u00e5 sikre sosial b\u00e6rekraft og et mangfold av boligtyper og mangfold av beboergrupper over tid. Salgsstrategien kan stille krav til god boligkvalitet, arkitektur og et mangfold av delel\u00f8sninger, boligtyper, m\u00f8teplasser, fellesfunksjoner, varierte tomtest\u00f8rrelser tilpasset ulike utbyggere, medvirkning med eksisterende og fremtidige beboere. Byr\u00e5det vurderer at dette er i samsvar med gjeldende m\u00e5l for prosjektet, og forventer at dette blir fulgt opp p\u00e5 en god m\u00e5te i det videre arbeidet med salgsstrategien \u00d8konomisk merverdi og samfunns\u00f8konomi: I Pilot Gr\u00f8nneviken er det flere konkrete forhold med tomten som p\u00e5virker prosjektets markedsverdi negativt og som kan medf\u00f8re usikre kostnader. Forurensning i grunnen og n\u00f8dvendige tiltak for \u00e5 h\u00e5ndtere denne, avklaring av luktproblematikk ved pumpehus, og hensyn til kulturmilj\u00f8 er konkrete forhold i Pilot Gr\u00f8nneviken som har betydning for prosjektets \u00f8konomiske b\u00e6rekraft. Det er derfor positivt at prosjektgruppen arbeider med \u00e5 synliggj\u00f8re de \u00f8konomiske kostnadene knyttet til salg av eiendommen sammen med en anbefaling til salgsstrategi. Dette bidrar til \u00e5 redusere risiko og sikre rammer for videre gjennomf\u00f8ring. Byr\u00e5det vurderer at representantforslaget inneb\u00e6rer en nedprioritering av prosjektets m\u00e5l om \u00f8konomisk merverdi. Byr\u00e5det vurderer at en eventuell nedprioritering kan p\u00e5virke b\u00e5de innholdet i prosjektet og muligheten for gjennomf\u00f8ring. I ytterste konsekvens kan nedprioritering av \u00f8konomisk merverdi f\u00f8re til at omr\u00e5det ikke blir solgt og bygd ut fordi fremtidig kj\u00f8per/utbygger ikke f\u00e5r anledning til \u00e5 hente ut en eventuell \u00f8konomisk gevinst fra prosjektet, eller at prosjektet ikke har tilstrekkelig \u00f8konomiske rammer til \u00e5 h\u00e5ndtere usikkerhet i videre prosjektfaser. Byr\u00e5det er opptatt av at prosjektet utvikles og realiseres med minst mulig usikkerhet, at vedtatte prosjektm\u00e5l opprettholdes sammen med god fremdrift. Byr\u00e5det kan derfor ikke anbefale at det legges opp til en nedprioritering av \u00f8konomisk merverdi slik representantene foresl\u00e5r. Byr\u00e5det er ogs\u00e5 opptatt av innovasjon og helhetlig forvaltning knyttet til byutvikling, folkehelse og gode bomilj\u00f8. Gode boliger og nabolag representerer en merverdi som kan ha langsiktige positive konsekvenser for samfunnet. Motsatt s\u00e5 kan d\u00e5rlige bomilj\u00f8 og utfordrende oppvekstsvilk\u00e5r medf\u00f8re negative konsekvenser for samfunnet over lang tid og 1 SINTEF Open: Kommunen som p\u00e5driver for alternative boligl\u00f8sninger. Rapport fra forskningsprosjektet Bopilot (unit.no) v\u00e6re belastende for kommunens helse- og tjenestetilbud. Byr\u00e5det er derfor opptatt av en helhetlig og smart tiln\u00e6rming til folkehelse og byutvikling. Omr\u00e5der som er attraktive for barnefamilier bidrar til stabile boforhold og gode oppvekstsvilk\u00e5r. Ved at flere eldre kan bo lenger hjemme i egen bolig, s\u00e5 bidrar dette til mindre behov for sykehjemsplasser, det avlaster kommunale helsebudsjetter og det bidrar til varierte nabolag. Ved \u00e5 tilrettelegge for gode oppvekstsvilk\u00e5r for barn og unge s\u00e5 bidrar det til trygge og selvstendige nye innbyggere som kan bidra til fremtidig verdiskaping og fellesskap. Byr\u00e5det er opptatt av at langsiktige samfunns\u00f8konomiske konsekvenser for folkehelse, oppvekstsvilk\u00e5r og byutvikling ses i sammenheng, og forventer at dette blir ivaretatt i arbeidet videre med salgsstrategien. Oppsummering Oppsummert s\u00e5 vil byr\u00e5det ikke anbefale representantenes forslag til vedtak 1. P\u00e5 den ene siden s\u00e5 ivaretar prosjektet allerede m\u00e5l om delel\u00f8sninger, og beboere i ulike aldre blir ivaretatt gjennom tilrettelegging for mangfold, variasjon og fellesarealer. P\u00e5 den andre siden s\u00e5 finnes det allerede et stort antall studenthybler p\u00e5 nabotomten, og byr\u00e5det vil ikke nedprioritere barnefamilier til fordel for \u00e5 tilrettelegge s\u00e6rskilt for flere studenthybler. Byr\u00e5det vurderer ogs\u00e5 at sosial b\u00e6rekraft vil bli ivaretatt gjennom det videre arbeidet med salgsstrategien. Reguleringsplanen og fremtidig salg av tomter vil ikke v\u00e6re til hinder for at akt\u00f8rer som \u00f8nsker \u00e5 etablere bomilj\u00f8 for eldre og studenter kan kj\u00f8pe og utvikle tomter i omr\u00e5det, men salgsstrategien vil gi f\u00f8ringer for utvikling av omr\u00e5det. Byr\u00e5dets vurdering av forslag til vedtak 2: Representantene foresl\u00e5r f\u00f8lgende vedtak: \u00abBystyret ber byr\u00e5det sikre at en andel av boligene som bygges skal v\u00e6re utleieboliger som leies ut til under markedspris.\u00bb Forslaget best\u00e5r av to deler: \u00abandel av boligene som bygges skal v\u00e6re utleieboliger\u00bb og \u00ableies ut til under markedspris\u00bb. Disse vurderes og utdypes under. Andel av boligene som bygges skal v\u00e6re utleieboliger Rammene for arbeidet med salgsstrategien for Pilot Gr\u00f8nneviken er, som nevnt over, gitt i byr\u00e5dssak 1260/20. Prosjektgruppen skal utvikle en salgsstrategi som bidrar til \u00e5 sikre prosjektets overordnede m\u00e5l, og som skal legges til grunn n\u00e5r tomter kunngj\u00f8res for salg. Ved utvikling av salgsstrategi skal prosjektgruppen vurdere hvordan det kan utformes vilk\u00e5r for salg som supplerer reguleringsplanens krav. Dette inneb\u00e6rer blant annet variert boligsammensetning (tomteinndeling og krav til leilighetskombinasjoner), boliger til ulike prisniv\u00e5, og stille krav til disposisjonsform (borettslag/sameier og fordeling mellom eie og leie). Som en del av arbeidet med salgsstrategien vil ambisjonene innenfor disse temaene veies mot hverandre. Valg av disposisjonsform (for eksempel borettslag/ eierseksjon) kan ha avgj\u00f8rende betydning for \u00e5 legge til rette for delel\u00f8sninger, nye boformer og sosial b\u00e6rekraft i boligbyggingen. Videre vil salgsstrategien sikre at valgte l\u00f8sninger b\u00e5de er juridisk gyldige og \u00f8konomisk gjennomf\u00f8rbare. Byr\u00e5det vurderer det som mest hensiktsmessig at en endelig vurdering og valg av disposisjonsform gj\u00f8res i salgsstrategien. Dette for \u00e5 sikre at valg av modeller vurderes i sammenheng med andre m\u00e5l for prosjektet. Leies ut til under markedspris Byr\u00e5det vurderer, som nevnt over, at \u00f8konomisk merverdi ikke b\u00f8r nedprioriteres fordi det kan skape usikkerhet rundt innhold og videre gjennomf\u00f8ring av prosjektet. Det p\u00e5g\u00e5r i dag et viktig arbeid med \u00e5 kartlegge eiendommens kostnadssider som vil p\u00e5virke prosjektets gjennomf\u00f8ringsevne, og som m\u00e5 hensyntas i det videre arbeidet med utarbeidelse av salgsstrategien. Byr\u00e5det vurderer derfor at forslaget om utleie til under markedspris inneb\u00e6rer en \u00f8konomisk usikkerhet som skaper u\u00f8nsket risiko for videre fremdrift og gjennomf\u00f8ring av prosjektet. Oppsummering Oppsummert s\u00e5 kan byr\u00e5det ikke anbefale representantenes forslag til vedtak 2. Dette begrunnes med at det videre arbeidet med salgsstrategien vil ivareta m\u00e5lene for prosjektet, deriblant valg av disposisjonsform. Samtidig s\u00e5 b\u00f8r det ikke legges opp til \u00f8konomisk usikkerhet som kan skape u\u00f8nsket risiko for videre fremdrift og gjennomf\u00f8ring av prosjektet. Byr\u00e5dets samlede vurdering Byr\u00e5det vurderer at det p\u00e5g\u00e5ende arbeidet med reguleringsendringen ivaretar gjeldende m\u00e5l for prosjektet i byr\u00e5dssak 1260/20 og samarbeidsavtalen mellom Bergen kommune og BIR. Reguleringsendringen vil s\u00e6rlig tilrettelegge for at omr\u00e5det blir attraktivt for barnefamilier. Det skal ogs\u00e5 tilrettelegges for variasjon, mangfold og delel\u00f8sninger som gj\u00f8r at boligene vil passe for ulike aldersgrupper. Byr\u00e5det anbefaler at m\u00e5let om \u00f8konomisk merverdi videref\u00f8res fordi dette bidrar til \u00e5 unng\u00e5 usikkerhet rundt videre fremdrift, innhold og realisering av prosjektet. Samtidig s\u00e5 har byr\u00e5det h\u00f8ye forventninger om at gjeldende m\u00e5l for prosjektet blir ivaretatt p\u00e5 en god m\u00e5te i det videre arbeidet med salgsstrategien. Byr\u00e5det samlede vurdering er at representantforslaget ikke anbefales. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}