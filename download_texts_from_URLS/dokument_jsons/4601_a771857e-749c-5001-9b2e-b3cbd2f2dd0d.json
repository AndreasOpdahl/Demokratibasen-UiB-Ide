{
  "dokument_id": "a771857e-749c-5001-9b2e-b3cbd2f2dd0d",
  "doc_type": "case_attachment",
  "kommune": 4601,
  "tittel": "\u00c5sane gnr 173 bnr 223 Steinest\u00f8vegen 640. Klagebehandling - klage p\u00e5 avsl\u00e5tt s\u00f8knad om reklameskilt",
  "url": "https://bergen.kommune.no/politikere-utvalg/api/fil/bk360/10496724/Asane-gnr-173-bnr-223-Steinestovegen-640-Klagebehandling-klage-pa-avslatt-soknad-om-reklameskilt",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/40986-5 \u00c5sane gnr 173 bnr 223 Steinest\u00f8vegen 640. Klagebehandling - klage p\u00e5 avsl\u00e5tt s\u00f8knad om reklameskilt Hva saken gjelder: Saken gjelder klage over avsl\u00e5tt s\u00f8knad om reklameskilt p\u00e5 gbnr. 173/223, Steinest\u00f8vegen 640. Det ble s\u00f8kt om oppf\u00f8ring av virksomhetsskilt og reklameinnretning for Bunnpris. Deler av s\u00f8knaden, 5 stk. mindre skilt og 1 stk. \u00abbillboard\u00bb p\u00e5 nord-\u00f8st- og s\u00f8r-\u00f8st-fasade (10 skilt og 2 billboard til sammen) ble avsl\u00e5tt i vedtak datert 15.02.2024. Avslagsgrunnene var at tiltakets visuelle kvaliteter ikke ble vurdert tilfredsstillende. Vedtaket ble p\u00e5klaget av ansvarlig s\u00f8ker Angvik Prosjektering AS, den 04.03.2024. Tiltakshaver er Bergen N\u00e6ringstomt AS. Eiendommen er omfattet av reguleringsplan for \u00c5sane. Gnr 173 bnr 5 m.fl., Gr\u00f8vlehaugen, planid: 63310000. Den er satt av til forretninger. I kommuneplanens arealdel (KPA 2018) ligger eiendommen i \u00f8vrig byggesone. Se avslagsvedtaket \u00a7 3.1 for utfyllende planstatus. Tiltaket krever ikke dispensasjon. S\u00f8ker opplyser at det ikke ble sendt nabovarsel for s\u00f8knad om reklameskilt, da man vurderte at deres interesser i liten grad ble ber\u00f8rt av tiltaket. Det ble sendt nabovarsel til Vestland fylkeskommune i forbindelse med klagen, s\u00f8ker opplyser at det ikke foreligger nabomerknader. Det er ikke innhentet uttale til s\u00f8knaden. Klage: Klager ber om at vedtaket blir gjort om, og at skiltplanen blir godkjent. Subsidi\u00e6rt bes det om at \u00abbillboards\u00bb blir godkjent, da disse er viktig for kommunikasjon med kundene og vanskelig kan gj\u00f8res mindre da de f\u00f8lger standarder satt av kjeden. Klager er uenig i kommunens vurdering av at de avsl\u00e5tte delene kommer i konflikt med rimelige skj\u00f8nnhetshensyn, og at reklameinnretningene ikke er tilpasset bygningen selv og nabobebyggelsen. Klager viser til at tiltaket er en dagligvarebutikk i et regulert n\u00e6ringsomr\u00e5de, og at skiltingen ikke skiller seg fra det som er vanlig for tilsvarende forretninger. Fasaden vil fremst\u00e5 monoton og kjedelig uten innretningene, som gir et mer variert og dynamisk visuelt preg. Byggets arkitektur er utformet med tanke p\u00e5 denne type skilting, og billboards og sm\u00e5skilt gir ogs\u00e5 informasjon til kundene. Klager mener hensynet til nabo ikke er avslagsgrunn, da ingen av de oms\u00f8kte fasadene vender mot nabobebyggelse. Da vurderingene som gj\u00f8res er sv\u00e6rt skj\u00f8nnspreget, ber klager om at saken vurderes av politisk valgte organ. Det vises til komplett klage datert 04.03.2024. 1 Fagetatens vurdering og anbefaling: Plan- og bygningsetaten som fagetat har vurdert klagen, og tilr\u00e5r at den ikke tas til f\u00f8lge, og at vedtak datert 15.02.2024 opprettholdes. Fagetaten har forst\u00e5else for butikken sitt \u00f8nske om \u00e5 reklamere, men dette vil i stor grad p\u00e5virke visuelle kvaliteter. Det er et generelt \u00f8nske om at reklame ikke skal prege bybildet, som gjenspeiles i gjeldende regelverk. Det vises ogs\u00e5 til at Bergen kommune har en konservativ praksis for s\u00f8knader om reklame ut over det som anses som n\u00f8dvendig, og hovedsakelig vil ikke kommunen tillate reklame som anses som dominerende, sammenhengende over st\u00f8rre deler av fasaden, grafiske bakgrunner av et visst omfang. Den avsl\u00e5tte reklamen er etter gjeldende praksis for dominerende p\u00e5 fasaden, og strekker seg over st\u00f8rre deler. Den best\u00e5r ogs\u00e5 av grafisk utforming. Fagetaten viser til sist at ulik praktisering av skilt kan v\u00e6re konkurransevridende, og at man derfor \u00f8nsker en mest mulig lik praktisering. Det vises ellers til komplett fagnotat datert 07.03.2024. Byr\u00e5dens vurdering og konklusjon: Byr\u00e5den har vurdert klagen og kommet til at denne kan delvis tas til f\u00f8lge. Plan- og bygningsloven \u00a7 30-3 sier: \u00abSkilt- og reklameinnretninger m\u00e5 ikke virke skjemmende eller sjenerende i seg selv, i forhold til omgivelsene eller for trafikken, eller i strid med \u00f8nsket utvikling i kommunen.\u00bb Det vises videre til fagnotatet for gjennomgang av utfyllende regler om reklameinnretninger. Sp\u00f8rsm\u00e5let er om reklameinnretningene virker skjemmende eller sjenerende i seg selv eller i forhold til omgivelsene eller for trafikken. B\u00e5de avslagsvedtaket og fagnotatet har vist til at reklamen er for omfattende og av en karakter som virker b\u00e5de sammenhengende og dominerende p\u00e5 fasaden. Dette er en vurdering byr\u00e5den tiltrer. Slik reklamen er vist p\u00e5 innsendte illustrasjoner, vil denne strekke seg over hele fasaden med unntak av inngangspartiet p\u00e5 to sider. Dette vil v\u00e6re nettopp den dominerende og sammenhengende virkningen man har s\u00f8kt \u00e5 unng\u00e5 gjennom kommunens retningslinjer. Byr\u00e5den ser likevel behovet for \u00e5 kommunisere informasjon om tilbud og annet til kunder, og at disse skiltene f\u00f8lger en standard satt av kjedene hva gjelder st\u00f8rrelse og utforming. Byr\u00e5den viser her til klagen, som subsidi\u00e6rt ber om at billboards blir godkjent. I fagnotatet er det vist til Spar Hylkje og Kiwi Hylkje, hvor Spar ble godkjent etter et annet regelverk og Kiwi ikke har like omfattende reklame som oms\u00f8kt i denne saken. B\u00e5de Spar og Kiwi har likevel \u00abbillboards\u00bb, Kiwi i form av et som blir \u00abrullet ut\u00bb. 2 Figur 1 - Bilde fra Google Street View, august 2023 Figur 2 - Bilde fra Google Street View, august 2023 Byr\u00e5den viser til at gjeldende regelverk og praksis legger opp til en streng praksis for reklame. Oms\u00f8kte eiendom ligger likevel i et regulert n\u00e6ringsomr\u00e5de, hvor reklame vil virke mindre sjenerende for omgivelsene enn om tiltaket l\u00e5 i et omr\u00e5de med mer variert bebyggelse. N\u00e5r andre n\u00e6rliggende dagligvareforretninger ogs\u00e5 har f\u00e5tt mulighet til \u00e5 ha billboards, om enn etter tidligere gjeldende regelverk, kan det ogs\u00e5 virke konkurransevridende om det nektes for Bunnpris. Figur 3 - Fasade s\u00f8r\u00f8st, billboard er vist med r\u00f8d ring 3 Byr\u00e5den viser til sist til at saken n\u00e5 har v\u00e6rt nabovarslet til Vestland fylkeskommune, uten at det har kommet merknader. Dette taler for at oms\u00f8kte tiltak ikke vil ha p\u00e5virkning p\u00e5 trafikktrygghet. Byr\u00e5dens vurdering er at tillatelse til billboards vil, sammen med de mindre innretningene som er godkjent tidligere, balansere butikkens behov for kommunikasjon med hensynet til visuelle kvaliteter og at man ikke \u00f8nsker en hel fasade med reklame. Byr\u00e5dens konklusjon er at billboards ikke vil virke skjemmende i seg selv eller i forhold til omgivelsene eller for trafikken. Ved at det ikke tillates reklame langs hele fasaden vil det heller ikke v\u00e6re endring av praksis eller p\u00e5virke den utviklingen som er \u00f8nsket i kommunen. Tiltaket tillates midlertidig, i tr\u00e5d med etablert praksis. Vedtakskompetanse: Byr\u00e5d for byutvikling har myndighet til \u00e5 treffe vedtak i enkeltsaker eller typer av saker som ikke er av prinsipiell betydning, jf. byr\u00e5dssak 1282/23. Alle viktige saker eller saker av prinsipiell betydning legges frem for byr\u00e5det til beslutning. Byr\u00e5d for byutvikling fatter f\u00f8lgende vedtak: 1) Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 15.02.2024 om avslag p\u00e5 s\u00f8knad om reklameinnretning. 2) Med hjemmel i plan- og bygningsloven \u00a7 30-3, skilt- og reklameinnretninger, jf. utfyllende regler for skilt og reklame for Bergen kommune \u00a7\u00a7 1.2 og 4.1.1 gis det tillatelse til oppf\u00f8ring av: a. 1 stk. reklameinnretning p\u00e5 fasade nord-\u00f8st, med m\u00e5l 4140 x 2160 mm. b. 1 stk. reklameinnretning p\u00e5 fasade s\u00f8r-\u00f8st, med m\u00e5l 4140 x 2160 mm. 3) Med hjemmel i plan- og bygningsloven \u00a7 30-3, skilt- og reklameinnretninger, jf. utfyllende regler for skilt og reklame for Bergen kommune \u00a7\u00a7 1.2 og 4.1.1 gis det avslag p\u00e5 s\u00f8knad om: a. 5 stk. reklameinnretninger fasade nord-\u00f8st, med m\u00e5l 670 x 990 mm b. 5 stk. reklameinnretninger fasade s\u00f8r-\u00f8st, med m\u00e5l 670 x 990 mm 4) Tillatelsen gjelder inntil videre. Kommunen kan kreve tiltaket fjernet eller endret hvis tiltaket etter kommunens skj\u00f8nn virker skjemmende eller sjenerende i seg selv, i forhold til omgivelsene, for trafikken eller er i strid med \u00f8nsket utvikling i kommunen, jf. plan- og bygningsloven \u00a7 30-3. 5) Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 6) Klagen tas delvis til f\u00f8lge. Dato: 6. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 07.03.2024 med f\u00f8lgende vedlegg: a. Oversiktskart 4 b. Oversiktsfoto c. Situasjonsplan d. Avslag datert 15.02.2024 e. Klage datert 04.03.2024 f. S\u00f8knadstekst g. Tegninger h. Kiwi Hylkje, reklame, vedtak fra 2016 2. E-post datert 04.04.2024 \u2013 Vedr\u00f8rende nabovarsel a. Kvittering for nabovarsel 3. E-post datert 22.04.2024 \u2013 Bekreftet at det ikke er mottatt nabomerknad 5 "
}