{
  "dokument_id": "e2f893ab-51f6-5826-9e13-3af2e14eff96",
  "doc_type": "case_attachment",
  "kommune": 5501,
  "tittel": "Oppsummering verksteder KPS januar og februar 2024 ",
  "url": "https://innsyn.tromso.kommune.no/application/getMoteDokument?dokid=2001732401",
  "tekst": "Oppsummering innspill verksted om samfunnsplanen Troms\u00f8 vil og satsingsomr\u00e5der I perioden januar til februar 2024 ble det avholdt \u00e5tte verksteder og presentasjoner med alle r\u00e5d og politiske utvalg i Troms\u00f8 kommune. Form\u00e5let med verkstedene var: \u2022 \u00c5 synliggj\u00f8re at det er m\u00e5lene i samfunnsplanen som styrer budsjettprioriteringer i handlingsprogrammet \u2022 \u00c5 f\u00e5 innspill til innholdet i Troms\u00f8 kommunes samfunnsplan og prioriterte satsingsomr\u00e5der i handlingsprogrammet Administrasjonen sto for utarbeidelse av arbeidsprogram og innkalling. Verkstedene er et ledd i arbeidet med ny kommunal planstrategi for 2024- 2027, hvor en hovedoppgave er \u00e5 vurdere behovet for revisjon av kommunens kommuneplan. Forskning p\u00e5 samfunnsplanlegging, men ogs\u00e5 nasjonale myndigheter, anbefaler at man tar en egen runde med folkevalgte og andre representanter tidlig i kommunestyreperioden for \u00e5 sikre at samfunnsplanen fremdeles er oppdatert og i tr\u00e5d med den politikken kommunestyret \u00f8nsker \u00e5 f\u00f8re i perioden. I verkstedene ble deltakerne bedt om \u00e5 svare p\u00e5 f\u00f8lgende tre sp\u00f8rsm\u00e5l: 1) Med utgangspunkt i samfunnsplanen Troms\u00f8 vil, kunnskapsgrunnlaget Troms\u00f8 vet og deres kjennskap til Troms\u00f8 kommune i kraft av deres engasjement, hva ser dere som de st\u00f8rste mulighetene og utfordringene i Troms\u00f8samfunnet? 2) Med utgangspunkt i forrige sp\u00f8rsm\u00e5l, hvilke tematikker som ber\u00f8rer hele Troms\u00f8samfunnet b\u00f8r kommunestyret prioritere \u00e5 jobbe med i valgperioden og hvorfor? 3) Hva krever det av politikere og/eller representanter, administrasjonen i kommunen og plansystemet \u00e5 f\u00f8lge opp de prioriterte satsingsomr\u00e5dene? Nedenfor presenteres en oppsummering av deltakernes svar uten videre tolkning eller anbefalinger. Innspillene spenner vidt, b\u00e5de i forhold til tema og niv\u00e5. Mange er konkret og tiltaksfokusert, mens andre er p\u00e5 overordnet niv\u00e5. Vi har valgt \u00e5 la oss inspirere av Trondheim kommune, som har jobbet mye med medvirkningsprosesser. I likhet med dem og med formatet til Troms\u00f8 kommunes gjeldende samfunnsplan, har vi omskrevet, fargekodet og sortert innspillene p\u00e5 tvers av de tre b\u00e6rekraftsdimensjonene. En siste kategori handler om robust organisasjon. Innspillene beskrives med nummer og tittel p\u00e5 innspill, i tillegg til et beskrivende sitat der dette er relevant. Til slutt kommer selve innspillet, med spesifisering av s\u00e6rlig ber\u00f8rte grupper der dette er relevant. Tanker om situasjonen beskrives som \u00abmange er opptatt av...\u00bb, forslag til strategier er \u00abnoen foresl\u00e5r...\u00bb og konkrete forslag presenteres som eksempler. 1 Dato for verksteder og presentasjon 20.01.24: Ungdomsr\u00e5det 22.01.24: Eldrer\u00e5det 22.01.24: Kommunalt r\u00e5d for mennesker med nedsatt funksjonsevne 23.01.24 Mangfolds- og integreringsutvalget (kun presentasjon) 24.01.24: Helse- og velferdsutvalget 25.01.24: KoBy 09.02.24: Oppvekst- og utdanningsutvalget 21.02.24: MIKS-utvalget 2 Strategisk retning Prioriterte satsinger Oppf\u00f8lging for samfunnsutviklinga 3 Strategisk retning Prioritert(e) satsing(er) Oppf\u00f8lging for samfunnsutviklinga 4 5 Sosial b\u00e6rekraft #1 Mangfold i Troms\u00f8samfunnet \u00abDet nytter ikke med ideen om inkludering, det m\u00e5 reell handling til\u00bb Alle r\u00e5d og utvalg er bekymret for \u00f8kende grad av utenforskap i Troms\u00f8, og er opptatte av at Troms\u00f8 skal v\u00e6re en inkluderende kommune som folk f\u00f8lger tilh\u00f8righet med. Det finnes imidlertid ulike former for utenforskap og manglende inkludering i kommunen. Det kommer ogs\u00e5 til uttrykk p\u00e5 ulikt vis: \u00d8konomisk utenforskap Nesten alle r\u00e5d og utvalg er opptatte av at dyrtid rammer dem som har minst mest og ofte de som allerede er utsatt, som minstepensjonister. Det er voksende sosiale forskjeller, ogs\u00e5 mellom ulike geografiske omr\u00e5der i kommunen. Fritids- og kollektivtilbud Mange r\u00e5d og utvalg er opptatte av at fritids- og kollektivtilbudene i kommunen b\u00f8r v\u00e6re jevnere fordelt. I dag fremst\u00e5r sentrumskjernen og urbane str\u00f8k som overprioritert i forhold til distriktsomr\u00e5dene i kommunen. Utenforskap som f\u00f8lge av sosiale forskjeller \u00d8kende utenforskap p\u00e5 grunn av mobbing, utestenging av ulike grupper i samfunnet, rusproblematikk, et \u00f8kende antall uf\u00f8re og \u2018generelt voksende forskjeller\u2019 trekkes ogs\u00e5 frem. Fra levek\u00e5rsdata vet vi at denne formen for utenforskap ofte henger sammen med utfordrende \u00f8konomiske betingelser, men det pekes likevel p\u00e5 at \u00abvoksende forskjeller\u00bb er et komplekst fenomen som m\u00e5 jobbes med fra flere hold. I tillegg uttrykkes det bekymring over de langsiktige konsekvensene av \u00f8kende ungt utenforskap, ungdomskriminalitet, fornorskning og manglende integrering av flyktninger. Demografiske grupper: Ungdom og eldre er s\u00e6rlig opptatt av gode fritids- og kollektivtilbud ogs\u00e5 utenfor sentrumskjernen og urbane str\u00f8k 6 #2 Likestilling i Troms\u00f8samfunnet \u00abDet er behov for \u00e5 bli sett p\u00e5 som en ressurs og ikke en byrde\u00bb Funn #1 og #2 glir n\u00f8dvendigvis over i hverandre, men funn #2 handler mer om konkrete eksempler p\u00e5 omr\u00e5der hvor det trengs et krafttak mot diskriminering i Troms\u00f8samfunnet. Utover \u00f8kende grad av utenforskap i Troms\u00f8, er mange opptatte av at mennesker som bidrar til mangfold i kommunen skal bli sett p\u00e5 som en borger, og ikke en utgiftspost. Tilrettelegging er ikke, og skal ikke, v\u00e6re en byrde for kommunen, men et tiltak for \u00e5 feire mangfoldet. Dette gjelder alle grupper i alle samfunnslag, fra etniske minoriteter til eldre til de med tjeneste- og pleiebehov og mennesker med nedsatt funksjonsevne. For sistnevnte gruppe er implementering av CRPD et viktig stikkord. R\u00e5dene og utvalgene er opptatte av at mye av dette handler om holdningsendringer, og at ikke alle tiltak n\u00f8dvendigvis m\u00e5 koste penger. Hvordan man snakker om mennesker har ogs\u00e5 mye \u00e5 si for inkludering og likestilling i Troms\u00f8samfunnet. Kommunen og n\u00e6ringslivet m\u00e5 ha et \u00f8nske om \u00e5 ta i bruk ulike gruppers kompetanse. Av konkrete eksempler trekkes det frem at personer som bruker helsetjenester f\u00f8rst og fremst m\u00e5 bli sett p\u00e5 som mennesker, ikke bare pasienter. Videre vil universell utforming av tjenester og fysiske omgivelser v\u00e6re til glede for hele befolkningen. Dette er fremtidsrettet med tanke p\u00e5 demografiendringene vi st\u00e5r overfor. Tilrettelegging vil dessuten bidra til \u00e5 unng\u00e5 at visse grupper f\u00f8ler seg som en byrde for samfunnet. Mange er opptatte av at den sosiale b\u00e6rekraften p\u00e5virkes, og dermed ogs\u00e5 kan styres, av arkitektur og fysiske omgivelser som oppmuntrer til sosialt samv\u00e6r og tilfeldige menneskem\u00f8ter. Demografiske grupper: Alle, men spesielt mennesker med innvandrerbakgrunn, de med ekstra behov, p\u00e5r\u00f8rende og de som benytter seg av helsetjenester 7 #3 Bolig og bomilj\u00f8 Boligpolitikk engasjerer. Utvalgene uttrykker at dagens boligmarked bidrar til \u00e5 forsterke sosiale forskjeller og hindrer videreutviklingen av et spennende arbeidsmarked i Troms\u00f8 kommune. Bolig som tema dukker opp i flere anledninger. I forbindelse med sosial b\u00e6rekraft, er det h\u00f8ye boligpriser som spesielt opptar r\u00e5d og utvalg i kommunen. Alle er bekymret for at \u00abvanlige folk\u00bb ikke har r\u00e5d til \u00e5 bosette seg eller bli boende i kommunen. Her pekes det p\u00e5 flere l\u00f8sninger som leie-til-eie-ordninger og \u00f8kt takt i boligbygginga. Noen peker ogs\u00e5 p\u00e5 en sammenheng med h\u00f8ye boligpriser og bemanningsutfordringer innen helse- og skolesektoren. Flere uttrykker bekymring over at unge flytter bort p\u00e5 grunn av boligprisene i kommunen og at boligprisene virker avskrekkende p\u00e5 potensielle innflyttere. Det p\u00e5pekes ogs\u00e5 at eldre er n\u00f8dt til \u00e5 klare seg lengre hjemme alene, men at boligmarkedet ikke legger til rette for dette. Sist, men ikke minst, trekkes bolig frem som en trygghetsfaktor. Uavhengig av alder og hvor man bor, m\u00e5 man f\u00f8lge seg trygg p\u00e5 at n\u00e5v\u00e6rende og fremtidige boligbehov kan dekkes. Dette krever bl.a. flere sykehjemsplasser og omsorgsboliger. Demografiske grupper: Arbeidstakere i alle aldre, studenter, unge, eldre, folk med b\u00e5de lav- og gjennomsnittlig inntekt #4 Fra folkehelse til helse? \u00abHvorfor st\u00e5r det om bygninger under folkehelse?\u00bb Forebygging p\u00e5 alle niv\u00e5 bidrar til \u00e5 heve trivselen i kommunen og er \u00f8konomisk besparende i kommunal sammenheng. R\u00e5dene og utvalgene er enige om at forebygging er viktig. Diskusjonene i verkstedene viser likevel at begrepet folkehelse er vanskelig \u00e5 definere, og at begrepet \u00abfolkehelse\u00bb gjerne blir s\u00e5 vidt at alt i teorien kan v\u00e6re folkehelse. N\u00e5r man fors\u00f8ker \u00e5 konkretisere, kommer det frem at folkehelse f\u00f8rst og fremst assosieres med et godt frilufts- og idrettstilbud. Den overnevnte assosiasjonen gj\u00f8r at noen er bekymret for at et stort fokus p\u00e5 folkehelse faktisk skjuler store deler av de helseutfordringene vi baler med i nord. Det nevnes at begrepet folkehelse b\u00f8r tydeliggj\u00f8res. 8 Milj\u00f8- og klimamessig b\u00e6rekraft #1 Planarbeid, klima og arealbruk Utvalgene er tydelige p\u00e5 at b\u00e5de utbyggere og befolkningen har forventninger om videreutvikling og/eller bevaring av visse omr\u00e5der i kommunen. Likevel opplever man at reguleringsarbeidet stopper opp, samtidig som det ikke er lett \u00e5 forst\u00e5 hva det er som gj\u00f8r at ting tar s\u00e5 lang tid. Noen utvalg uttrykker bevissthet og bekymring omkring b\u00e6rekraftsfloker knyttet til arealbruk, som for eksempel bruk av areal til kraftproduksjon. Vekst vs. vern-debatten skaper steile fronter. For klimatiltak nevnes det at det er behov for \u00e5 utbrodere m\u00e5lsettingen med tanke p\u00e5 sirkul\u00e6r \u00f8konomi med ombruk og gjenbruk, turisme, cruisen\u00e6ringen og Gr\u00f8tsundsatsingen. #2 Bolig Bolig som tema dukker ogs\u00e5 opp i forbindelse med milj\u00f8- og klimamessig b\u00e6rekraft. Fokuset er ikke p\u00e5 materialvalg og milj\u00f8vennlige boliger, men snarere p\u00e5 hvordan boligens beliggenhet og utforming legger premisser for hvor milj\u00f8vennlig livsstil den enkelte kan ha. Flere uttrykker at mangelen p\u00e5 rimelige boliger med god st\u00f8rrelse i byn\u00e6re str\u00f8k gj\u00f8r at man m\u00e5 flytte mer usentralt, og dermed f\u00e5r d\u00e5rlige kollektivtilbud og er mer avhengig av bil. Dette gj\u00f8r det vanskeligere for middel- og lavinntektsfamilier \u00e5 velge milj\u00f8vennlige l\u00f8sninger. #3 Samferdsel og kollektivtransport Oppleves symboltungt Alle r\u00e5d og utvalg er opptatt av kollektivtilbud. En fellesnevner er at kollektivtransport oppleves symboltungt i den forstand at det viser hvem og hva kommunen velger \u00e5 prioritere. Mangel p\u00e5 kollektivtilbud i distriktene oppleves for eksempel av noen som at innbyggerne der ikke prioriteres p\u00e5 lik linje med andre. Dette er med p\u00e5 \u00e5 forsterke skillelinjer i befolkninga. Innfarts\u00e5rene til og fra distriktene m\u00e5 oppgraderes for \u00e5 vise at man verdsetter verdiskapingen som foreg\u00e5r i distriktene. Samtidig er mange opptatte av at det finnes et urealisert potensialt innen samferdsel. Spesielt de eldste og de yngste p\u00e5peker at de finnes mange muligheter til \u00e5 tenke nytt rundt transporttjenester. De trekker frem behovet for \u00e5 tilpasse transport til der folk bor og vil bo, der borgerpanel bestemmer nye bussruter. Kanskje man kan ha eldrebuss \u00e1 la rosabuss i Oslo, eller kombinere transportfunksjoner i distriktene. Demografiske grupper: Ungdomsskoleelever, eldre, mennesker med nedsatt funksjonsevne 9 \u00d8konomisk b\u00e6rekraft #1 Gr\u00f8nn omstilling p\u00e5 Troms\u00f8s premisser Flere utvalg er opptatte av at befolkningen og kommuneorganisasjonen selv m\u00e5 v\u00e6re med p\u00e5 \u00e5 definere hva b\u00e6rekraft og gr\u00f8nn omstilling betyr og skal bety for Troms\u00f8samfunnet. Tiltak m\u00e5 blant annet v\u00e6re tilpasset forutsetningene i nord. I tillegg m\u00e5 det rettes s\u00f8kelys mot de sektorene hvor vi har store utslipp, som sj\u00f8fart. Kommunen er stor, og utvalgene er tydelig p\u00e5 at spesielt distriktenes rolle i \u00f8konomisk verdiskaping m\u00e5 anerkjennes og l\u00f8ftes fram. Et annet viktig moment er at gr\u00f8nn omstilling ogs\u00e5 betyr \u00e5 prioritere tilrettelegging for lokale bedrifter heller enn store etableringer. #2 Kommunens attraktivitet Begrepet \u00abattraktivitet\u00bb brukes om flere ting: Unge er opptatte av at det m\u00e5 bli lettere \u00e5 komme ut i jobb, og praktikant-ordninger applauderes. Et annet moment er h\u00f8ye reisekostnader. Troms\u00f8 kommune ligger langt mot nord, og det er langt til nabokommuner. Dyr transport trekkes fram som en barriere for \u00e5 sl\u00e5 seg ned i kommunen. Kommunen som arbeidsgiver har et ansvar for \u00e5 h\u00e5ndtere bemanningskrisen i nord. L\u00f8sninger som foresl\u00e5s er etter- og videreutdanning \u00f8kt fokus p\u00e5 fagbrev, konkurransedyktige l\u00f8nninger og \u00f8kning av grunnbemanningen. Kompetanse koster, men flere er tydelig p\u00e5 at \u00e5 investere i de ansatte l\u00f8nner seg p\u00e5 sikt. Skal kommunen v\u00e6re attraktiv, m\u00e5 det ogs\u00e5 tilbys et mangfold av arbeidsplasser, slik at tilflyttende personers partnere ogs\u00e5 finner arbeid. Det uttrykkes ogs\u00e5 en bekymring over hva \u00f8kt turisme gj\u00f8r med kommunens egenart. Flere er redd for \u00e5 \u00abmiste byen\u00bb, og peker p\u00e5 at reiselivsn\u00e6ringen m\u00e5 reguleres, men ogs\u00e5 at verdiskapning herfra m\u00e5 komme lokalbefolkningen til gode. Samtidig pekes det p\u00e5 at Troms\u00f8 pga. sin historie som handelssenter alltid har v\u00e6rt et sted med mye inn- og utflytting, og at dette visker ut skillelinjene mellom \u00abpermanente\u00bb og \u00abmidlertidige\u00bb innbyggere. 10 #3 Anerkjenne og st\u00f8tte opp under kunnskap og kultur Troms\u00f8 kommunes mangfoldige kulturliv og tilbud for unge er viktig for mange. TIFF og betydningen av at Troms\u00f8 kommune blir European Youth Capital trekkes frem. Det er viktig at kulturtilbudene treffer alle, og at det finnes lavterskeltilbud for spesielt unge mennesker. Noen foresl\u00e5r \u00e5 prioritere barn og unges kulturtilbud over voksnes tilbud. Kultur skaper ikke bare arbeidsplasser i seg selv, men gir ogs\u00e5 mange positive ringvirkninger som sosiale m\u00f8teplasser, bolyst, trivsel, omd\u00f8mmebygging og attraktivitet. Selv om kultur har en egenverdi i seg selv, p\u00e5pekes det at kulturn\u00e6ringa ogs\u00e5 m\u00e5 anerkjennes for den \u00f8konomiske verdiskapninga, og at vi b\u00f8r bli flinkere til \u00e5 profilere dette perspektivet. Dette gjelder ogs\u00e5 Troms\u00f8 som kunnskapsby. Universitetet i Troms\u00f8 og et stort antall kunnskapsbedrifter gir gode muligheter for nye prosjekter og kommersialisering, spesielt innen teknologifeltet. Robust organisasjon #1 Holdningsendring og kultur \u00abB\u00e5de kommuneansatte og politikere m\u00e5 v\u00e6re mer klar over hvem man representerer og lytte til disse\u00bb Utvalgene og r\u00e5dene trekker fram at kommunen har mange flinke ansatte som gj\u00f8r en god jobb. De er imidlertid ogs\u00e5 enige om at byr\u00e5kratiet ikke m\u00e5 bli s\u00e5 firkantet at kommuneansatte ikke kan ut\u00f8ve skj\u00f8nn. En beskrivende uttalelse her er \u00abbyr\u00e5kratiet er s\u00e5 firkantet \u2013 hvorfor m\u00e5 det gj\u00f8res vedtak p\u00e5 alt?\u00bb R\u00e5dene p\u00e5peker at en robust organisasjon ikke n\u00f8dvendigvis betyr en organisasjon som m\u00e5ler alt. I jakten p\u00e5 \u00abm\u00e5lbare m\u00e5l\u00bb m\u00e5 man ikke se seg blind p\u00e5 tellekantene. Mange tiltak trenger ikke v\u00e6re kostbare. Mye kan oppn\u00e5s med holdningsendring og \u00e5 bevisst jobbe med \u00e5 fremme mangfoldsperspektivet i all kontakt med innbyggerne. Demografiske grupper: R\u00e5dene er opptatte av at deres innspill faktisk m\u00e5 lyttes til og tas p\u00e5 alvor i utformingen av ny politikk. 11 #2 Samspill administrasjon og politikk Alle r\u00e5d og utvalg er positive til mer involvering, og mener det er gunstig med flere arenaer for samsnakking mellom representanter/folkevalgte og administrasjonen. Det legges vekt p\u00e5 at en orientering om saker f\u00f8r de kommer til behandling gir rom for modning og prosessering. Dette sparer b\u00e5de administrasjonen og det politiske niv\u00e5et for tid n\u00e5r saken faktisk skal vedtas. Flere peker p\u00e5 at Troms\u00f8 kommune er kjent som \u00abomkampenes by\u00bb. Svak vedtakslojalitet utfordrer kommunens institusjonelle hukommelse. Dette gj\u00f8r evalueringsarbeid enda viktigere: p\u00e5 tross av tidspress er det \u00f8nskelig \u00e5 sette av mer tid til \u00e5 evaluere effekten av tidligere politisk vedtatte tiltak og beslutninger. Det understrekes at b\u00e5de politikere og administrasjonen m\u00e5 ha eierskap til satsingsomr\u00e5dene. De m\u00e5 ligge i \u00abryggmargen\u00bb i alt vi gj\u00f8r, og b\u00f8r v\u00e6re en fast del av kommunens felles budskap i alle utadrettede presentasjoner. Et forslag er \u00e5 ha en symbolsak for hvert satsingsomr\u00e5de for \u00e5 vise frem eksempler. Det har i tillegg kommet en rekke konkrete forslag til hvordan saksbehandlerflyten kan forbedres. Som eksempel nevnes \u00e5rshjul for saksbehandling, nye verkt\u00f8y for \u00e5 synliggj\u00f8re konsekvenser av vedtak, hyppig rapportering p\u00e5 satsingsomr\u00e5dene og utvikling av indikatorer for tverrfaglige omr\u00e5der. #3 Kommune\u00f8konomi Kommune\u00f8konomien er knapp, men det nevnes at omstillingsprosesser andre steder viser at knapphet kan gi muligheter fordi det tvinger oss til \u00e5 tenke nytt. Her m\u00e5 man imidlertid v\u00e6re obs p\u00e5 at en foresl\u00e5tt l\u00f8sning for besparelse ikke b\u00f8r f\u00f8re til utfordringer i andre sektorer. En l\u00f8sning for \u00f8konomisk besparelse m\u00e5 gi vinn-vinn-effekter for andre omr\u00e5der ogs\u00e5. Et konkret eksempel er behovet for \u00e5 f\u00e5 folk til \u00e5 st\u00e5 s\u00e5 lange i arbeid som mulig. Det fordrer at kommunen og andre arbeidsgivere klarer \u00e5 tenke nytt. Her finnes det mange konkrete eksempler fra andre steder hvor man blant annet benytter folks kompetanse i nye n\u00e6ringer eller fremmer sosialt entrepren\u00f8rskap i forbindelse med den gr\u00f8nne omstillingen. Flere i utvalgene mener at kommunen b\u00f8r bli flinkere til \u00e5 faktisk avvikle \u00abutg\u00e5tte\u00bb omr\u00e5der. Alt kan ikke prioriteres. Investering i digital kompetanse samt brukerveiledning l\u00f8ftes ellers fram som et viktig, men underprioritert omr\u00e5de. 12 "
}