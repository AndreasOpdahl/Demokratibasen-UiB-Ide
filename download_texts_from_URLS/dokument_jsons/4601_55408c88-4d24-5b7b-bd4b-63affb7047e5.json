{
  "dokument_id": "55408c88-4d24-5b7b-bd4b-63affb7047e5",
  "doc_type": "case_attachment",
  "kommune": 4601,
  "tittel": "Tilleggsinformasjon estetisk redegj\u00f8relse",
  "url": "https://bergen.kommune.no/politikere-utvalg/api/fil/bk360/10758647/Tilleggsinformasjon-estetisk-redegjorelse",
  "tekst": "Avsender adresse: Halfdan Kjerulfs gate 4 5017 Bergen Mottaker: Bergen kommune Plan og bygningsetaten Bergen, 10.02.2023 24435\u2013 Tilleggsinformasjon estetisk redegj\u00f8relse Viser til epost 09.02.2023 ang\u00e5ende estetisk redegj\u00f8relse med sp\u00f8rsm\u00e5l om hvordan f\u00f8lgende forhold er ivaretatt: 1. Bestemmelse i plan: \u00abDet er planens intensjon at bebyggelsen oppf\u00f8res uten en tydelig bakside. Dette skal sikre attraktive fasader opp mot felles uterom og den eksisterende tilliggende bebyggelsen\u00bb 2. \u00a73.1.5.1 \u00abI videre detaljprosjekt skal det sikres gode overganger mellom BBB3 og o_SF5\u00bb. 1. Bakside og attraktive fasader. Det er i forbindelse med plansak utarbeidet totalt 14 perspektiver av prosjektet og i rammes\u00f8knad fasader p\u00e5 alle bygg i tillegg til perspektiver i estetisk redegj\u00f8relse som samlet gir et bilde p\u00e5 hvordan bebyggelsen er prosjektert for \u00e5 unng\u00e5 baksider og \u00e5 sikre attraktive fasader. For \u00e5 sikre at bebyggelsen oppf\u00f8res uten en tydelig bakside har det i prosjektet v\u00e6rt et poeng \u00e5 unng\u00e5 svalgangsl\u00f8sninger, da dette ofte gir en stor differanse mellom svalgangssiden og motst\u00e5ende side. Alle byggenes fire fasader har blitt prosjektert med vindusfelt slik at vi i stor grad unng\u00e5r tette og lite aktive fasader og vindusplassering f\u00f8lger en tydelig komposisjon og rytme p\u00e5 alle fasader. Planl\u00f8sningene er i stor grad l\u00f8st slik at det er blandede funksjoner som ligger ut mot de ulike fasadene for \u00e5 unng\u00e5 at man f\u00e5r utpregede \u00absoveromssider\u00bb hvor alle vindu er blendet og m\u00f8rke. St\u00f8yforhold mot nord\u00f8st og s\u00f8rvest legger noen begrensninger p\u00e5 hvor balkonger og \u00e5pninger kan plasseres, og i prosjektet har vi derfor konsentrert disse inn mot felles uterom. Dette bygger opp under planens intensjon om attraktive, og ikke minst aktive, fasader mot felles uterom. Som beskrevet i estetisk redegj\u00f8relse er det et bevisst valg av ulik materialitet som bygger opp under og speiler materialer i omliggende bebyggelse. Ulik komposisjon av disse materialene gir hvert bygg et individuelt uttrykk samtidig som det beholdes et fellesuttrykk som er i tr\u00e5d med omliggende bebyggelse. Variasjonen i materialene sikrer ogs\u00e5 at st\u00f8rre volum brytes opp og blir mindre monotone. Materialene som er foresl\u00e5tt (tegl og tre) er naturmaterialer hvor det visuelle uttrykket har h\u00f8y kvalitet b\u00e5de p\u00e5 avstand og n\u00e6rt p\u00e5 materialet. I tillegg har materialene taktile kvaliteter som oppleves p\u00e5 n\u00e6rt hold. 2. Overganger BBB3 og o_SF5 Reguleringens bestemmelse henviser til detaljprosjekt. Vi gj\u00f8r oppmerksom p\u00e5 at prosjektet ikke er detaljprosjektert, men s\u00f8knad om rammetillatelse gir de overordnede prinsippene for utforming. Overgang mellom BBB3 og Myrdalshovden har en relativt kompleks geometri, hvor Myrdalshovden har en stigning mot nord, mens tomt for BBB3 f\u00f8lger denne stigningen p\u00e5 et lavere niv\u00e5 og i tillegg har et tverrfall \u00f8stover. Det er derfor en utfordring at de ulike planene i BBB3 ikke treffer p\u00e5 niv\u00e5 i Myrdalshovden. Fasadel\u00f8pet mot Myrdalshovden er derfor behandlet ulikt i en serie snitt som gir en variasjon i hvordan bygget m\u00f8ter bakken. Ved nordlig del av fasaden treffer h\u00f8yde p\u00e5 Myrdalshovden mellom plan 02 og plan 03 i bygget, og det er her lagt opp til terrasser slik at det her blir en kontakt mellom uteareal og innerom og at man f\u00e5r et brudd i volumet og unng\u00e5r \u00e5 g\u00e5 inntil en 4 etasjer h\u00f8y vegg. Videre s\u00f8rover langs fasade \u00e5pnes fasaden opp og lager en fysisk kontakt mellom inngangsparti til enheter i plan 02 slik at disse har en direkte utgang mot Myrdalshovden. Dette aktiviserer denne siden av bygget, i tillegg til at det gir et oppbrudd i volumet slik at overgangen mellom bygg og bakke ikke er massiv i hele fasadens lengde. I s\u00f8rlig ende av fasaden har Myrdalshovden falt ytterligere slik at man b\u00e5de f\u00e5r en visuell kontakt ned foran byggets plan 01 og opp til uteplasser p\u00e5 plan 02. Modellutsnitt Bygg 3 mot Myrdalshovden. Prinsippsnitt nordlig del av fasade mot Prinsippsnitt av fasade mot Prinsippsnitt s\u00f8rlig del av fasade mot Myrdalshovden Myrdalshovden ved innganger Myrdalshovden Med vennlig hilsen Arkitektgruppen CUBUS AS Bj\u00f8rn Lomundal Sivilarkitekt MNAL "
}