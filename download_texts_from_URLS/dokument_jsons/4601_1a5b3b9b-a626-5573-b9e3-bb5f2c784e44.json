{
  "dokument_id": "1a5b3b9b-a626-5573-b9e3-bb5f2c784e44",
  "doc_type": "case_presentation",
  "kommune": 4601,
  "tittel": "Interpellasjon nr. 49 fra Mailiss Solheim-\u00c5kerblom (R) om \u00e5 heise det palestinske flagget p\u00e5 FNs internasjonale dag for solidaritet med det palestinske folk. Bergen bystyre 27.11.2024",
  "url": "https://bergen.kommune.no/politikere-utvalg/api/fil/bk360/11476526/Framstilling-Interpellasjon-nr-49-fra-Mailiss-Solheim-Akerblom-R-om-a-heise-det-palestinske-flagget-pa-FNs-internasjonale-dag-for-solidaritet-med-det-palestinske-folk-Bergen-bystyre-27-11-2024",
  "tekst": " Bystyrets kontor Til Intern korrespondanse Byr\u00e5dsleders avdeling stab (Arbeidssted) V\u00e5r referanse: 2024/165668-2 Saksbehandler: Birgitte Worren Bratland Fra Dato: 12. november 2024 Bystyrets kontor Interpellasjon nr. 49 fra Mailiss Solheim-\u00c5kerblom (R) om \u00e5 heise det palestinske flagget p\u00e5 FNs internasjonale dag for solidaritet med det palestinske folk. Bergen bystyre 27.11.2024 Israels brutale krigf\u00f8ring og massedrap p\u00e5 sivile palestinere p\u00e5 Gaza f\u00f8rer til enorme lidelser. Palestinere i alle land, og i v\u00e5r egen by, har i over ett \u00e5r opplevd en dyp utrygghet, redsel for sine n\u00e6rmeste, fortvilelse og desperasjon. Men okkupasjonen og undertrykkelsen av det palestinske folket startet ikke i fjor, det har p\u00e5g\u00e5tt i mange ti\u00e5r. I 1977 vedtok FNs generalforsamling \u00e5 markere 29. november som en internasjonal solidaritetsdag for det palestinske folk. Datoen er dagen FN i 1947 foreslo delingen av det historiske Palestinaomr\u00e5det i to stater, en j\u00f8disk og en arabisk stat. Siden har verdenssamfunnet v\u00e6rt vitne til en israelsk okkupasjonsmakt som stadig utvider sitt lands grenser ved \u00e5 legge palestinske landomr\u00e5der under seg. Palestina blir stadig mindre, og det palestinske folk har fortsatt ikke f\u00e5tt oppfylt sin rett til selvbestemmelse og egen stat. Det siste \u00e5ret har situasjonen i spesielt Gaza, men ogs\u00e5 p\u00e5 Vestbredden og i \u00d8st-Jerusalem, blitt katastrofal. Over 40 000 palestinere er drept, i tillegg til mange hundre hjelpearbeidere, FN-ansatte, journalister og helsepersonell. Mens bombeangrepene p\u00e5g\u00e5r ogs\u00e5 i omr\u00e5der der sivilbefolkningen skulle v\u00e6rt trygge, blokkerer Israel for tilstrekkelig n\u00f8dhjelp inn til Gaza. Befolkningen p\u00e5 2,2 millioner mennesker er preget av mangel p\u00e5 mat, vann og helsehjelp, og alvorlig fare for hungersn\u00f8d. Den internasjonale domstolen (ICJ) har sl\u00e5tt fast at det er overhengende fare for folkemord, og 19. juli i \u00e5r slo de fast at Israels fortsatte tilstedev\u00e6relse i okkupert omr\u00e5de er i strid med folkeretten, og m\u00e5 avsluttes. Israel m\u00e5 umiddelbart stanse alle ulovlige bosetninger og gi full erstatning til alle ber\u00f8rte palestinere. For en m\u00e5ned siden var n\u00e6rmere 2000 bergensere samlet for \u00e5 g\u00e5 i fredsmarsj og vise sin solidaritet med det palestinske folket. Dette er en solidaritet som kommer til uttrykk verden over, og som menneskerettighetsby b\u00f8r Bergen kommune ta del i denne solidariteten. I fjor anbefalte byr\u00e5dslederen i Oslo at det flagges med b\u00e5de det palestinske flagget og FN- flagget 29. november. Denne anbefalingen ble senere vedtatt i bystyret, og 29. november 2023 flagget alts\u00e5 Oslo kommune med b\u00e5de det palestinske og FN-flagget. Dessverre var det uaktuelt for byr\u00e5dslederen her i Bergen \u00e5 vise samme solidaritet med det palestinske folket. N\u00e5 har det imidlertid g\u00e5tt ett \u00e5r, og Israels brutale og folkerettsstridige krigf\u00f8ring mot palestinerne har f\u00f8rt til enorme lidelser, d\u00f8d, traumatisering og et helt land som er lagt i grus. Sp\u00f8rsm\u00e5l: Vil byr\u00e5dslederen ta initiativ til at det palestinske flagget blir heist 29. november? Med hilsen Bystyrets kontor "
}