{
  "dokument_id": "d97c5fd4-5f09-54da-9a32-84eaa096da01",
  "doc_type": "case_presentation",
  "kommune": 4601,
  "tittel": "Prinsipper for opptelling av stemmesedler ved stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/12474075/Framstilling-Prinsipper-for-opptelling-av-stemmesedler-ved-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/119480-4 Saksbehandler: Ida Rambech Prinsipper for opptelling av stemmesedler ved stortings- og sametingsvalget 2025 Hva saken gjelder: Valgstyret er ansvarlig for valggjennomf\u00f8ringen i kommunen, og har det overordnede ansvaret for hvordan opptellingen foreg\u00e5r. Det m\u00e5 etableres rutiner som sikrer at opptellingen foreg\u00e5r p\u00e5 en trygg, sikker og tillitsskapende m\u00e5te. Opptelling foreg\u00e5r i perioden 7. september til og med 9. september, eller til alle tellinger er godkjent. Valgstyret kan velge om de \u00f8nsker \u00e5 v\u00e6re fysisk til stede under opptellingen, men m\u00e5 sikre at de til enhver tid kan v\u00e6re ansvarlig for opptellingen. Valgstyret selv m\u00e5 ta stilling til stemmegivninger og stemmesedler som foresl\u00e5s forkastet. Opptelling av stemmesedler Valgstyret er ansvarlig for opptelling av stemmesedler, iht. valgloven \u00a7\u00a7 10-7 og 10-10. Valgstyret har ansvaret for den f\u00f8rste opptellingen av stemmesedler som er avgitt p\u00e5 forh\u00e5nd, og den f\u00f8rste opptellingen av stemmesedler fra valgtinget som er avgitt i stemmeseddelkonvolutt, og for tvilsomme stemmesedler som er lagt til side. Ledere i valgtingslokalene har ansvaret for den f\u00f8rste opptellingen av stemmesedler som er avgitt p\u00e5 valgtinget. Valgstyret har ansvaret for den andre opptellingen av stemmesedler. Valgloven \u00a7\u00a7 10-5 og 10-11 beskriver hvordan opptellingen av stemmesedler skal gjennomf\u00f8res. Stemmesedler avgitt p\u00e5 forh\u00e5nd og stemmesedler p\u00e5 valgting skal telles hver for seg. Alle stemmesedler skal telles opp to ganger. Den f\u00f8rste tellingen gj\u00f8res manuelt og den andre tellingen gj\u00f8res maskinelt. Valgstyret bestemmer selv hvor stemmesedlene skal telles opp hvis ikke annet er fastsatt i valgloven. Iht. valgloven \u00a7 10-7 (2) skjer den f\u00f8rste opptellingen av stemmesedler som er avgitt p\u00e5 valgtinget ute i valgtingslokalene. Bystyredirekt\u00f8ren foresl\u00e5r at sentral opptelling skjer i Bergen R\u00e5dhus, 2. etasje, som ved kommunestyre- og fylkestingsvalget i 2023. Opptellingen skal v\u00e6re offentlig, og det m\u00e5 derfor tilrettelegges for at publikum og presse kan se p\u00e5 gjennomf\u00f8ring av b\u00e5de f\u00f8rste og andre opptelling. 1 Stemmegivninger En stemmegivning er resultatet av velgerens valghandling. Velgeren avgir sin stemmegivning n\u00e5r vedkommende legger stemmeseddelen i urnen og krysses av i manntallet. De fleste stemmegivningene mottas p\u00e5 denne m\u00e5ten (rett i urne). N\u00e5r Bergen kommune mottar forh\u00e5ndsstemmer i konvolutt, for eksempel fra utenriksstasjoner eller andre kommuner, m\u00e5 stemmegivningene registreres i EVA. N\u00e5r stemmegivningene er registrert skal de pr\u00f8ves. Pr\u00f8ving betyr \u00e5 unders\u00f8ke om stemmegivningene oppfyller de kravene som valgloven stiller. F\u00f8lgende krav skal oppfylles: \u2022 Velgeren er manntallsf\u00f8rt i kommunen. \u2022 Det kan fastsl\u00e5s hvem velgeren er \u2022 Stemmegivningen er levert et sted der velgerne kan stemme \u2022 Det er ikke sannsynlig at omslagskonvolutten er \u00e5pnet \u2022 Velgeren har ikke allerede avgitt en godkjent stemmegivning \u2022 Stemmegivningen har kommet inn til valgstyret innen kl. 17 dagen etter valgdagen Alle kravene m\u00e5 v\u00e6re oppfylt for at stemmegivningen skal godkjennes. Valgstyret m\u00e5 ta stilling til foresl\u00e5tte forkastede stemmegivninger. Valgtingsstemmegivninger i konvolutt m\u00e5 ogs\u00e5 registreres og pr\u00f8ves. Stemmesedler Alle stemmesedler fra godkjente stemmegivninger skal telles to ganger. En stemmeseddel skal godkjennes hvis a. den har offentlig stempel b. det fremg\u00e5r hvilket valg den gjelder c. det fremg\u00e5r hvilket parti eller hvilken gruppe velgeren har stemt p\u00e5 d. partiet eller gruppen stiller liste i valgdistriktet. Ved behandling av forkastelser, mottar valgstyret stemmesedler som er foresl\u00e5tt forkastet basert p\u00e5 vilk\u00e5rene i valgloven. N\u00e5r disse stemmesedlene avdekkes under klargj\u00f8ring til opptelling, omtales de gjerne som tvilsomme stemmesedler f\u00f8r de f\u00e5r en forkastelsesgrunn. De foresl\u00e5tt forkastede stemmesedlene skal vurderes av valgstyret f\u00f8r de endelig forkastes eller godkjennes. Det gj\u00f8res ved \u00e5 g\u00e5 gjennom stemmeseddel for stemmeseddel. Valgstyret m\u00e5 ta stilling til foresl\u00e5tte forkastede stemmesedler i flere m\u00f8ter i valgstyret underveis i opptellingen. F\u00f8rste telling av forh\u00e5ndsstemmesedler Velgerne kan forh\u00e5ndsstemme til og med fredag 5. september. Alle forh\u00e5ndsstemmegivninger som er kommet inn til kommunen f\u00f8r valgdagen mandag kalles ordin\u00e6re forh\u00e5ndsstemmer. Den forel\u00f8pige tellingen av forh\u00e5ndsstemmesedlene skal starte senest fire timer f\u00f8r stemmegivningen avsluttes i valglokalene p\u00e5 mandag kl. 21.00 og kan tidligst starte s\u00f8ndagen f\u00f8r valgdagen. Den f\u00f8rste tellingen av forh\u00e5ndsstemmesedler til stortingsvalget gjennomf\u00f8res s\u00f8ndag 7. september. F\u00f8rste telling av sent innkomne forh\u00e5ndsstemmesedler Forh\u00e5ndsstemmer fra velgere som har stemt utenriks eller i andre kommuner kommer med posten gjennom hele forh\u00e5ndsstemmeperioden. Fra og med nest siste l\u00f8rdag f\u00f8r valgdagen sendes ikke stemmer som skal til andre kommuner i posten p\u00e5 ordin\u00e6r m\u00e5te. Valgdirektoratet har en egen avtale med Posten slik at disse stemmene blir hentet og levert 2 samlet til hver og en kommune. Bergen kommune forventer \u00e5 f\u00e5 levert sent innkomne forh\u00e5ndsstemmegivninger l\u00f8rdag 6. september, mandag 8. september og tirsdag 9. september. Siste frist for mottak for at stemmegivningene skal kunne godkjennes er tirsdag 9. september kl. 17.00. Sent innkomne forh\u00e5ndsstemmesedler skal tas med i valgoppgj\u00f8ret. Disse stemmesedlene telles for seg. F\u00f8rste telling av sent innkomne forh\u00e5ndsstemmesedler gjennomf\u00f8res tirsdag 9. september etter kl. 17.00. Ved stortingsvalget i 2021 mottok Bergen kommune ca. 4000 sent innkomne forh\u00e5ndsstemmegivninger. Ved kommunestyre- og fylkestingsvalget i 2023 var antall sent innkomne forh\u00e5ndsstemmegivninger ca. 2000. F\u00f8rste telling av valgtingsstemmesedler F\u00f8rste telling av stemmesedler til stortingsvalget gj\u00f8res i valgtingslokalene etter at lokalene stenger mandag 8. september kl. 21.00. Stemmesedlene som er lagt rett i urne telles og fordeles p\u00e5 parti av valgmedarbeiderne i valglokalene. Leder og nestleder i lokalene f\u00f8rer f\u00f8rste telling inn i valglokalets protokoll. Stemmesedlene leveres p\u00e5 r\u00e5dhuset mandag kveld sammen med protokollen n\u00e5r opptellingen p\u00e5 lokalet er ferdig. Stemmegivninger som er tatt imot i beredskapskonvolutt eller s\u00e6rskilt omslag, samt tvilsomme stemmesedler som er lagt til side p\u00e5 valgdagen skal telles samlet i f\u00f8rste telling p\u00e5 r\u00e5dhuset. Andre telling av stemmesedler Andre telling foreg\u00e5r maskinelt iht. vedtak i valgstyret i m\u00f8tet 18.03.2025 sak 20/25. Andre telling av ordin\u00e6re forh\u00e5ndsstemmesedler gjennomf\u00f8res mandag 8. september. Opptellingen av forh\u00e5ndsstemmesedler kan f\u00f8rst ferdigstilles tirsdag 9. september, etter kl. 17.00, p\u00e5 grunn av sent innkomne forh\u00e5ndsstemmesedler. Andre telling av valgtingsstemmesedler gjennomf\u00f8res fortl\u00f8pende etter at stemmesedlene er levert p\u00e5 r\u00e5dhuset. Denne opptellingen starter valgnatten, og fortsetter frem til ca. 03.00. S\u00e5 fortsetter opptellingen fra tirsdag morgen. Ved tidligere valg har andre telling blitt ferdigstilt tirsdag kveld. For hver tellekategori og krets skal tellingene godkjennes i det valgadministrative systemet. Det gj\u00f8res ved \u00e5 sammenligne f\u00f8rste og andre telling. Avvik Det kan oppst\u00e5 avvik mellom f\u00f8rste og andre telling. Den f\u00f8rste tellingen er manuell og den andre er maskinell. Dersom det er avvik mellom f\u00f8rste og andre telling skal det foretas en tredje maskinell telling. Valgstyret bes i denne saken ta stilling til hvor stor avviket skal v\u00e6re for at det skal telles p\u00e5 nytt. Erfaring tilsier at det vil v\u00e6re avvik ved alle kretser, b\u00e5de ved telling av forh\u00e5ndsstemmer og valgtingsstemmer. Ved tidligere valg har Valgstyret sagt seg enig i at et avvik p\u00e5 under 1 promille kan aksepteres, dvs. et avvik mindre enn \u00e9n pr. tusen sedler. Det er i denne sammenhengen viktig \u00e5 merke seg at avviket ikke bare blir vurdert p\u00e5 totalsummen, men ogs\u00e5 innad mellom partiene. Dersom det er -5 stemmer for parti X og +5 for parti Y i avvik mellom manuell og maskinell telling i en stemmekrets med 4000 stemmesedler er dette avviket st\u00f8rre enn \u00e9n promille, selv om det p\u00e5 bunnlinjen vil st\u00e5 0. Det gjennomf\u00f8res ny maskinell telling frem til vi f\u00e5r to maskinelle tellinger der avviket er under 1 promille. Resultatet av opptellingen 3 Erfaring tilsier at det er nyttig for valgstyret \u00e5 godkjenne tellingene, og slik kunne v\u00e6re ansvarlig for opptellingen. Valgstyret vil f\u00e5 forelagt seg tellinger med et avvik under 1 promille. Ved avvik over 1 promille vil det foretas ny opptelling som vist til over. Bystyredirekt\u00f8ren anbefaler derfor at valgstyret f\u00e5r forelagt seg tellingene og godkjenner eventuelle avvik mellom f\u00f8rste og andre telling fortl\u00f8pende i l\u00f8pet av opptellingen. Valgstyrets protokoll for stortingsvalget er planlagt behandlet i m\u00f8te onsdag 10. september. Forslag til vedtak: 1. Prinsipper for opptelling tas til orientering av valgstyret. 2. F\u00f8rste og andre opptelling av stemmesedler som er avgitt p\u00e5 forh\u00e5nd finner sted i Bergen R\u00e5dhus, 2. etasje. 3. F\u00f8rste opptelling av stemmesedler som er avgitt p\u00e5 valgtinget i stemmeseddelkonvolutt, og tvilsomme stemmesedler som er lagt til side, finner sted i Bergen R\u00e5dhus, 2. etasje. 4. Andre opptelling av stemmesedler som er avgitt p\u00e5 valgtinget finner sted i Bergen R\u00e5dhus, 2. etasje. 5. Ved avvik mellom f\u00f8rste og andre opptelling aksepteres avvik inntil \u00e9n promille per krets. Ved avvik st\u00f8rre enn dette gjennomf\u00f8res maskinell telling av kretsen p\u00e5 nytt. 6. Valgstyret f\u00e5r forelagt seg tellingene og godkjenner eventuelle avvik mellom f\u00f8rste og andre telling fortl\u00f8pende i l\u00f8pet av opptellingen. Dato: 9. april 2025 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. 4 "
}