{
  "dokument_id": "76595514-fc87-5fca-858a-782d2adc25f0",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 104 fra Christian Haugen (FrP) om kommunale boliger i Bergen 2024 - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11615848/Svar-pa-skriftlig-sporsmal-nr-104-fra-Christian-Haugen-FrP-om-kommunale-boliger-i-Bergen-2024-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/178195-3 Saksbehandler: Ingerd Lene Nyheim Fra Dato: 3. desember 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 104 fra Christian Haugen (FrP) om kommunale boliger i Bergen 2024 - Utvalg for helse og sosial 2024 Representanten Christian Haugen (FrP) har den 17. november 2024 sendt inn f\u00f8lgende skriftlige sp\u00f8rsm\u00e5l: De siste \u00e5rene har det v\u00e6rt bygget ut altfor f\u00e5 boliger i Bergen kommune og boligmarkedet er krevende for mange \u00e5 komme seg inn p\u00e5. Flere mennesker har behov for bistand fra kommunen til \u00e5 skaffe seg bolig. Sp\u00f8rsm\u00e5l til byr\u00e5den: 1. Hvor mange mennesker i Bergen bor i kommunal bolig h\u00f8sten 2024? 2. Finnes det en oversikt over ulike \u00e5rsaker til hvorfor folk f\u00e5r tildelt kommunal bolig i Bergen? 3. Hvordan ligger Bergen kommune an ifht andre kommuner p\u00e5 andel innbyggere som har behov for kommunal bolig? Svar fra byr\u00e5den: 1. Hvor mange mennesker i Bergen bor i kommunal bolig h\u00f8sten 2024? Antall registrerte voksne som bor i kommunal bolig i Bergen er 5968 og antall barn er 2743, som gir et totalantall p\u00e5 8711 personer som bor i kommunal bolig. 2. Finnes det en oversikt over ulike \u00e5rsaker til hvorfor folk f\u00e5r tildelt kommunal bolig i Bergen? Det finnes ikke en oversikt over ulike \u00e5rsaker til hvorfor folk f\u00e5r tildelt kommunal bolig i Bergen. Lov om kommunenes ansvar p\u00e5 det boligsosiale feltet er tydelig p\u00e5 at det er behovet for bolig og ikke \u00e5rsak som skal vektlegges. I forarbeidene til loven sier likevel departementet noe om definisjon av \u201cvanskeligstilte p\u00e5 boligmarkedet\u201d for \u00e5 gj\u00f8re det enklere for kommunene \u00e5 definere hvem loven gjelder for. Bergen kommune har ogs\u00e5 vedtatte retningslinjer for tildeling av kommunale utleiebolig, hvor man i definisjonen p\u00e5 vanskeligstilt mener \u00abpersoner som trenger hjelp til \u00e5 skaffe seg bolig p\u00e5 grunn av d\u00e5rlig \u00f8konomi og/eller nedsatt funksjonsevne, helsemessige eller sosiale problemer, d\u00e5rlige kunnskaper om det norske boligmarkedet eller liknende forhold\u00bb. Basert p\u00e5 denne definisjonen av vanskeligstilte har vi f\u00f8lgende oversikt over nyinnflyttede i kommunal bolig fordelt p\u00e5 brukergrupper, som forteller oss noe om behovene til de som blir tildelt kommunal bolig i Bergen i dag: 3. Hvordan ligger Bergen kommune an ifht andre kommuner p\u00e5 andel innbyggere som har behov for kommunal bolig? Kommunene setter selv retningslinjer for tildeling av kommunale utleieboliger, hvem som tas inn p\u00e5 venteliste, hvor lenge de kan bli p\u00e5 venteliste osv. Dette gj\u00f8r at tall for behov for kommunal bolig er vanskelig sammenliknbar for de ulike kommunene. De mest oppdaterte tallene p\u00e5 dette finnes likevel i \u00e5rlige KOSTRA-tall, som ved denne tabellen som viser utvikling i antall nye husstander p\u00e5 venteliste fra 2015-2023 i de st\u00f8rste byene: Sett i forhold til befolkningstall ligger Bergen kommune noe h\u00f8yere enn KOSTRA- gjennomsnittet. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}