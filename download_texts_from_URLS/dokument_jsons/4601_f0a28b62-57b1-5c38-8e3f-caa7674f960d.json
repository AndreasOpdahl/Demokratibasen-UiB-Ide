{
  "dokument_id": "f0a28b62-57b1-5c38-8e3f-caa7674f960d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 44 fra Richard Martin Laloo Storevik (AP) til kulturbyr\u00e5den ang\u00e5ende misforst\u00e5else om finansieringen av Scenedr\u00f8m Musikkteater - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/10357717/Svar-pa-skriftlig-sporsmal-nr-44-fra-Richard-Martin-Laloo-Storevik-AP-til-kulturbyraden-angaende-misforstaelse-om-finansieringen-av-Scenedrom-Musikkteater-Utvalg-for-finans-kultur-og-naering",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/71801-3 Saksbehandler: Gerd Nilsen Fra Dato: 14. mai 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 44 fra Richard Martin Laloo Storevik (AP) til kulturbyr\u00e5den ang\u00e5ende misforst\u00e5else om finansieringen av Scenedr\u00f8m Musikkteater - Utvalg for finans, kultur og n\u00e6ring I utvalgsm\u00f8tet den 24. april stilte undertegnede et muntlig sp\u00f8rsm\u00e5l knyttet til at vi er blitt kontaktet av en foreldregruppe fra Scenedr\u00f8m, som gikk p\u00e5 at Kulturskolen i Bergen ikke ser seg r\u00e5d til \u00e5 opprettholde tilbudet Scenedr\u00f8m Musikkteater fra h\u00f8sten av, p\u00e5 grunn av at de har f\u00e5tt en reduksjon i finansieringen fra Bergen Kommune. I sitt svar informerte byr\u00e5den om at dette ikke stemmer og at det hele bygger p\u00e5 en misforst\u00e5else og feil informasjon. Sp\u00f8rsm\u00e5l: Jeg lurer p\u00e5 om byr\u00e5den kan utdype og redegj\u00f8re for hva denne misforst\u00e5elsen grunner i? Svar fra byr\u00e5den: Som del av innstramminger p\u00e5 kulturskolens budsjetter ble Scenedr\u00f8mbudsjettet redusert fra kr. 150 000 til kr. 50 000 i 2024. Dette ble formidlet til Bergen Musikkterapisenter som svarte at de ikke kunne gjennomf\u00f8re drift av Scenedr\u00f8m med et slikt kutt, og \u00f8nsket da heller \u00e5 avslutte driften fremfor \u00e5 gjennomf\u00f8re p\u00e5 en ufordelaktig m\u00e5te. Bergen Musikkterapisenter og Bergen kulturskole har spesielt tett dialog med foreldrene i denne gruppen, og foreldrene ble informert om den \u00f8konomiske situasjonen. Parallelt med dette var Bergen kulturskole i dialog med Seksjon for kunst og kulturutvikling for \u00e5 se p\u00e5 mulighetene for \u00e5 motta midler fra Kulturplan for mennesker med utviklingshemming 2023- 2027 i 2024. Bergen kulturskole trengte ytterligere kr. 50 000 for \u00e5 drifte tilbudet ut 2024. Scenedr\u00f8m st\u00e5r som eget tiltak i Kulturplan for mennesker med utviklingshemming 2023- 2027 pkt. 5.1.2. s. 13: Bergen kommune \u00f8nsker \u00e5 gjennomf\u00f8re f\u00f8lgende tiltak: \u2022 Videref\u00f8re satsinger som Scenedr\u00f8m der mennesker med utviklingshemming i samspill med elever fra kulturskolen og profesjonelle kunstnere utvikler og formidler kulturproduksjoner Seksjon for kunst og kulturutvikling anser Scenedr\u00f8m for et viktig tilbud, og Bergen kulturskole har mottatt kr. 50 000 i midler fra Kulturplan for mennesker med utviklingshemming 2023-2027 til videref\u00f8ring av Scenedr\u00f8m, slik at samlet budsjett for 2024 er kr 100.000. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}