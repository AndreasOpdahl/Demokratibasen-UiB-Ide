{
  "dokument_id": "6eda1e4b-b43d-5d9b-a49d-37744332a671",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 17 fra Katrine Berg N\u00f8dtvedt (MDG) om tilskudd via Klimasats  - Utvalg for milj\u00f8 og byutvikling 2",
  "url": "https://bergen.kommune.no/politikere-utvalg/api/fil/bk360/9819736/Svar-pa-skriftlig-sporsmal-nr-17-fra-Katrine-Berg-Nodtvedt-MDG-om-tilskudd-via-Klimasats-Utvalg-for-miljo-og-byutvikling-2",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/10224-3 Saksbehandler: Malene Nesse Gr\u00f8nningen Fra Dato: 1. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 17 fra Katrine Berg N\u00f8dtvedt (MDG) om tilskudd via Klimasats - Utvalg for milj\u00f8 og byutvikling 2024 Bakgrunn: Bergen kommune fikk i 2022 tilslag p\u00e5 flere titalls millioner til klimatiltak i Bergen. Det var Klimaetaen som ledet an i arbeidet. Fristen for midler i 2024 er 15. februar. Sp\u00f8rsm\u00e5l til byr\u00e5den: Hvor mange millioner kroner har Bergen kommune f\u00e5tt til klimatiltak gjennom Klimasats fra 2022 til i dag? Hvor mye har Klimaetaten kostet i drift fra bykassen fra 2022 til i dag? Har Bergen kommune s\u00f8kt p\u00e5 Klimasatsmidler i 2024? Hvis nei p\u00e5 foreg\u00e5ende sp\u00f8rsm\u00e5l, har kommunen planer om det? Svar fra byr\u00e5den: 1: De to siste \u00e5rene (2022 og 2023) har Bergen kommune f\u00e5tt bevilget 24 mill kr til klimatiltak gjennom Milj\u00f8direktoratets st\u00f8tteordning Klimasats. Dette er en st\u00f8tteordning for lokale klimatiltak der form\u00e5let er \u00e5 redusere klimagassutslipp og bidra til omstillingen til lavutslippssamfunnet. De 24 millionene er fordelt p\u00e5 totalt 17 ulike prosjekter og 7 etater. Hovedansvarlig for prosjektet st\u00e5r oppf\u00f8rt i parentes i listen under, men i flere av prosjektene er imidlertid flere av kommunens etater involvert. Klimaetaten har fungert som en p\u00e5driver for klimasatsprosjektene, og har tatt initiativ til prosjekter p\u00e5 tvers av etatene, samt bist\u00e5tt i selve s\u00f8knadsprosessen. Hovedandelen av midlene ble tildelt i 2022. Ettersom hvert enkelt prosjekt krever tett oppf\u00f8lging fra fagetatene, og ofte har en gjennomf\u00f8ringsperiode p\u00e5 mer enn 1 \u00e5r, er det derfor naturlig at det ble s\u00f8kt om f\u00e6rre prosjekter i 2023. \u2022 Klimavennlig byreparasjon, Sandviken byomr\u00e5de (Bymilj\u00f8etaten) \u2022 Klimaindikatorer i bergensregionen (Klimaetaten) \u2022 Kapasitetsbygging for sirkul\u00e6rt l\u00f8ft i anskaffelser (Innkj\u00f8p konsern) \u2022 Metode for utslippsreduksjon fra planinitiativ til byggesak (Plan- og bygningsetaten) \u2022 Forberedelser til G\u00e5by-pilot (Bymilj\u00f8etaten) \u2022 Utslippsfrie borerigger i kommunale VA-prosjekter (Bergen vann) \u2022 Klimabidrag i driftskontrakter (Bergen vann) \u2022 Masseh\u00e5ndtering i prosjekter i regi av Bergen vann (Bergen vann) \u2022 Oppstart av pr\u00f8veprosjekt FutureBuilt NO Bergen (Byarkitekten) \u2022 Hvordan kartlegge karbonbeholdningen i storbyene? (Klimaetaten) \u2022 Nettverk for utslippsreduksjon i plan- og byggesak (Plan- og bygningsetaten) \u2022 Brukbar - Forprosjekt for ombrukssatsing i Bergen (Klimaetaten) \u2022 Forberedelser ti BOPILOT-kontor (Byarkitekten) \u2022 Klimakart til arealforvaltning (Klimaetaten) \u2022 Klimaverkt\u00f8y for VA-tjenester (Bergen vann) \u2022 Gr\u00f8nt hytteliv p\u00e5 Vestlandet (Klimaetaten) \u2022 Berget av Bergen: Ombruk av materialer og inventar (Etat for utbygging) 2: Drift av Klimaetaten i de to \u00e5rene 2022 og 2023 har kostet bykassen 23,5 mill. og innbefatter i all hovedsak l\u00f8nn, husleie og str\u00f8m. Noe l\u00f8nnskostnader er finansiert fra eksterne midler via prosjekter, men dette er ikke trukket fra. Etaten har i samme periode forvaltet kommunale tilskudd p\u00e5 til sammen 46 mill kr. Disse midlene fra bykassen er fordelt til innbyggere og n\u00e6ringsliv gjennom ulike tilskuddsordninger og inng\u00e5r ikke i driftskostnadene i dette svaret. 3: S\u00f8knadsfristen for \u00e5rets utlysning er 15.februar. Det er satt av 220 millioner kroner i ordningen, og det er derfor gode muligheter til \u00e5 innhente ekstra ressurser til kommunens klimaarbeid. Klimaetaten jobber aktivt for \u00e5 oppmuntre de ulike avdelingene i Bergen kommune til \u00e5 s\u00f8ke om aktuelle prosjekter gjennom informasjonsm\u00f8ter, oppslag og veiledning og bistand i s\u00f8knadsprosessen. Tiltakene i handlingsplanene til Gr\u00f8nn strategi vil for eksempel v\u00e6re sv\u00e6rt relevante. Christine Kahrs - Byr\u00e5d for byutvikling Dokumentet er godkjent elektronisk. "
}