{
  "dokument_id": "cd2c6b2d-ccc2-557a-9805-ca033beafd48",
  "doc_type": "case_attachment",
  "kommune": 4601,
  "tittel": "Reg-plan-1c",
  "url": "https://bergen.kommune.no/politikere-utvalg/api/fil/bk360/11129322/Reg-plan-1c",
  "tekst": "Jeg forutsetter her at samtlige er kjent med Reguleringsplanen for Fjellsiden Nord. Som en direkte f\u00f8lge av at Sandviken skole dessverre ble nedlagt, m\u00e5tte man bare 15 \u00e5r seinere \u2013 i 2004 \u2013 tilsynelatende se gjennom fingrene med en ulovlig bruksendring til skole p\u00e5 Sudmannske Stiftelses eiendom: Vi er alts\u00e5 blitt ofre for lite fremsynte politikere, og dermed ble marerittet et faktum for oss \u2013 med en barneskole litt over 5 m fra husveggen v\u00e5r. Vi registrerer at s\u00f8ker freidig nok har v\u00e5get \u00e5 sammenligne med situasjonen ved 3 andre skoler. Vi har v\u00e6rt p\u00e5 befaring p\u00e5 2 av disse \u2013 Sl\u00e5tthaug og Midtun \u2013 hvor sistnevnte er en barneskole, men ingen av disse har bebyggelse n\u00e6rmere enn 100 meter. Dette er for \u00f8vrig helt i samsvar med Helsedirektoratets St\u00f8yveileder! Noe Eventyrskogen skole absolutt ikke er.... Eventyrskogen skole er tvertimot plassert p\u00e5 noe som best kan beskrives som innunder huset v\u00e5rt. Rundt skoleplassen er det harde steinvegger i hesteskoform, som reflekterer all lyd mot v\u00e5rt hus \u2013 omtrent som ved en ropert. Det er alts\u00e5 tale om bare noe over 5 meters avstand fra hushj\u00f8rnet v\u00e5rt, og vi kan knapt \u00e5pne gated\u00f8ren uten et \u00f8red\u00f8vende br\u00e5k: Vi f\u00f8ler oss invaderte i v\u00e5rt eget hjem og slik har det v\u00e6rt i hele 20 \u00e5r! Vi h\u00e5per uretten snart tar slutt.... Her skulle vi ha vist dere en liten filmsnutt, men personvernhensynet til barna stod visstnok sterkere enn v\u00e5rt eget, og dermed blir fremleggelsen v\u00e5r rimelig amputert, og dere tvinges til \u00e5 ta en avgj\u00f8relse i blinde: Dette er ikke bra for demokratiet og sterkt beklagelig! Dermed har vi ikke annet tilbake enn \u00e5 oppfordre dere s\u00e5 sterkt som mulig til \u00e5 komme p\u00e5 en snarlig befaring \u2013 i anstendighetens navn \u2013 alle eller enkeltvis, dere er hjertelig velkommen i hagen v\u00e5r: Hoffmannsvei 6. Vi fikk delta p\u00e5 Finansutvalgets m\u00f8te hvor politikerne beklaget \u00e5 m\u00e5tte kj\u00f8pe den aktuelle eiendommen. Flere politikere uttrykte da ogs\u00e5 sterk irritasjon over det slette forarbeidet til forrige byr\u00e5d, (ikke mine ord) som gjorde at man f\u00f8lte seg hensatt i en tvangssituasjon: Den spektakul\u00e6rt lange listen med dispensasjoner i innev\u00e6rende Rammetillatelse; illustrerer da ogs\u00e5 p\u00e5 en utmerket m\u00e5te hvor lite egnet til skole bygningen er, og hvilken \u00f8konomisk hengemyr eiendommen; dersom brukt som skolebygning kan bli for kommunen! Hva verre er; er at det i v\u00e5re mange gode samtaler med rektor ved Krohnengen skole klart fremkommer at man der er like h\u00e5pl\u00f8st overbefolket tross en \u00f8rliten avlastning fra denne anneks-skolen. Utfordringen for dere politikere ser derfor ut til \u00e5 v\u00e6re \u00e5 finne bedre og mer fremsynte og fyldestgj\u00f8rende l\u00f8sninger! Plan- og Bygningsavdelingen later ellers til \u00e5 v\u00e6re fullstendig p\u00e5 det rene med at dispensasjon til videre skoledrift helt klart bryter med Reguleringsplanen \u2013 slik det tydelig fremg\u00e5r av side 15 p\u00e5 Rammetillatelsen \u2013 og de har sannsynligvis derfor kun akseptert 2 \u00e5rs videre drift fremover. 2 \u00e5r burde egentlig v\u00e6re rikelig tid for dere politikere og administrasjonen til \u00e5 finne frem til en mer hensiktsmessig bygning, som i langt st\u00f8rre grad fyller behovet for Krohnengen skole. Og da gjerne en bygning som adskillig mer hensynsfyllt kan inng\u00e5 i omgivelsene: Vi vil p\u00e5st\u00e5 at Sudmannske Stiftelse har solgt feil bygning til kommunen: Hovedbygningen har b\u00e5de skoleg\u00e5rd, samt st\u00f8rre og flere rom, og ikke minst ligger ikke Hovedbygningen opp\u00e5 en liten elv.... Et makeskifte hadde her gjerne v\u00e6rt p\u00e5 sin plass? Og kanskje da med utsikt til litt mindre innhugg i en slunken Bykasse, enn det som Eventyrskogen skole vil trenge for \u00e5 fylle kravene? (S\u00e5 vel Maskinisthjemmet som Kj\u00f8pmannsforeningens Aldershjem i n\u00e6rheten byr for \u00f8vrig p\u00e5 lignende gode l\u00f8sninger....) For \u00e5 vise forst\u00e5else for dilemmaet som tidligere unnlatelsessynder har gitt dette Bystyre m.h.t. skoleproblematikken i Sandviken, vil vi pr\u00f8ve \u00e5 holde ut i ytterligere 2 \u00e5r, men vennligst bruk da tiden godt og la ikke fors\u00f8mmelser bli en vane! En lengre periode, vil vi oppfatte som tegn p\u00e5 at man akter \u00e5 fortsette skoledriften her for all fremtid: Da har vi ikke annet valg enn \u00e5 kreve en helt ny Reguleringsplan og saken m\u00e5 da g\u00e5 til Statsforvalteren! Vi forst\u00e5r av Byr\u00e5dets innstilling p\u00e5 hele 5 \u00e5rs dispensasjonstid at de heller ikke har v\u00e6rt p\u00e5 befaring her. Det er menneskelig helst \u00e5 fokusere p\u00e5 egne behov, men med en sterkt forringet livskvalitet og helseproblemer som f\u00f8lge av noe vi opplever som et overgrep, kan vi umulig godta dette! V\u00e5r advokat mener forresten at Byr\u00e5det ikke kan sette seg utover fagetaten p\u00e5 denne m\u00e5ten, og jeg vil derfor oppfordre dere til \u00e5 konsultere kommuneadvokaten om dette. F\u00f8r vi helt avslutter, vil vi bare henlede oppmerksomheten p\u00e5 hva som dukket opp i den visstnok fredete Eventyrskogen her i sommer \u2013 ogs\u00e5 dette en bivirkning av skoledriften \u2013 nemlig den monumentale Rassikringen som har skapt bestyrtelse og forargelse blant alle dem som stadig ferdes i Fjellveien \u2013 se bildet. "
}