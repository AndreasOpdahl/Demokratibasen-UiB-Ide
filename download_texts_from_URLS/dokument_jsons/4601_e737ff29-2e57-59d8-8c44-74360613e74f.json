{
  "dokument_id": "e737ff29-2e57-59d8-8c44-74360613e74f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Thor Haakon Bakke (MDG) om endringer i driftsteknikerordning - Utvalg for barnehage, skole og idrett.",
  "url": "https://bergen.kommune.no/politikere-utvalg/api/fil/bk360/12062579/Svar-pa-skriftlig-sporsmal-fra-Thor-Haakon-Bakke-MDG-om-endringer-i-driftsteknikerordning-Utvalg-for-barnehage-skole-og-idrett-",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2025/113390-3 Saksbehandler: Sara Br\u00fcgger Helgesen Fra Dato: 17. februar 2025 Byr\u00e5d for barnehage og skole Svar p\u00e5 skriftlig sp\u00f8rsm\u00e5l fra Thor Haakon Bakke (MDG) om endringer i driftsteknikerordning - Utvalg for barnehage, skole og idrett. Representanten er kontaktet av personer med kjennskap til L\u00f8v\u00e5s oppveksttun og andre skoler. Slik representanten forst\u00e5r det har byr\u00e5det omstrukturert driftsteknikerordningen. Dette har ogs\u00e5 v\u00e6rt omtalt i media. Dette har medf\u00f8rt endringer i samarbeidsstrukturen mellom skolene og deres drifts- og servicepersonell. N\u00e5r det gjelder for eksempel L\u00f8v\u00e5s oppveksttun skole s\u00e5 inneb\u00e6rer dette at det n\u00e5 er flere driftsteknikere med ulike ansvarsomr\u00e5der, noe representanten forst\u00e5r har skapt bekymring. Sp\u00f8rsm\u00e5l: 1. Hvordan sikres effektiv kommunikasjon og koordinering mellom skolen og de ulike driftsteknikerne? 2. Hvilke tiltak er/blir iverksatt for \u00e5 sikre at skolen fortsatt f\u00e5r tjenester som er tilpasset i dens spesifikke behov? 3. Har byr\u00e5den vurdert de administrative og operasjonelle konsekvensene av denne omstruktureringen for skolens ledelse? Svar fra byr\u00e5den: Siden drift av skolebygg i regi av Etat for bygg og eiendom ligger under Byr\u00e5dsavdeling for finans sitt ansvarsomr\u00e5de, s\u00e5 er sp\u00f8rsm\u00e5let forelagt finansbyr\u00e5d Jacob M\u00e6hle som har gitt f\u00f8lgende tilsvar: Innledningsvis m\u00e5 det presiseres at drift av et skolebygg handler om noe mer enn kun brukertjenester for rektorene. Teknisk drift av bygget handler om \u00e5 sikre at bygget forblir trygt, funksjonelt og kostnadseffektivt over tid. Tidligere utf\u00f8rte vedlikeholdsteknikerne alle oppgaver. Endringen som er innf\u00f8rt fra januar 2025 inneb\u00e6rer at driften av skolebyggene ivaretas av 2 ulike roller: \u2022 Byggdrifter har ansvar for teknisk drift av eiendommen. Det som trengs for at bygget og uteomr\u00e5dene skal fungere etter form\u00e5let, for eksempel varme, ventilasjon, l\u00e5ser og d\u00f8rautomatikk. \u2022 Servicetekniker er ansvarlig for brukertjenester. Dette er oppgavene som enhetsleder har ansvar for: For eksempel justering av tekniske hjelpemidler, m\u00f8bler og l\u00f8st inventar, tilsyn av bygg og uteplassen eller tilrettelegge for m\u00f8ter i gymsalen. 1. Hvordan effektiv kommunikasjon og koordinering mellom skolen og de ulike driftsteknikerne sikres: I det daglige har rektor kun \u00e9n person \u00e5 forholde seg til, og det er servicetekniker. Servicetekniker vil l\u00f8se rektors behov direkte, eller videreformidle til rett person i Etat for bygg og eiendom dersom behovet er av mer teknisk karakter. Implementering av digital innmelding av behov i BkEiendom er startet som en del av omorganiseringsprosjektet. Dersom behov haster, har rektorene f\u00e5tt beskjed om at de m\u00e5 ringe servicetekniker. Alt er informert ut til rektorene, b\u00e5de gjennom eposter og m\u00f8ter. 2. Tiltak som blir iverksatt for \u00e5 sikre at skolen fortsatt f\u00e5r tjenester som er tilpasset dens spesifikke behov: Endringene er gjort med m\u00e5l om \u00e5 levere bedre tjenester innenfor b\u00e5de teknisk drift av byggene og brukertjenester til rektor. Etat for bygg og eiendom gjennomf\u00f8rer jevnlige brukerunders\u00f8kelser for \u00e5 f\u00e5 tilbakemelding p\u00e5 tilfredsheten med utf\u00f8rte tjenester. 3. De administrative og operasjonelle konsekvensene av denne omstruktureringen for skolens ledelse: Det er to hovedprinsipper bak endringen. P\u00e5 den ene siden handler det om \u00e5 ta vare p\u00e5 byggene, som blir stadig mer teknisk avanserte. Teknisk personell h\u00e5ndterer blant annet energioppf\u00f8lging, overv\u00e5king av styringssystem til ventilasjonsanlegg og systematisk oppf\u00f8lging av brannvernarbeid. Dette er planlagte, forebyggende og utbedrende vedlikeholdstiltak- og tjenester som ikke n\u00f8dvendigvis kun initieres p\u00e5 bakgrunn av et innmeldt behov fra skolens side. P\u00e5 den andre siden har rektorene, som brukerne av bygget, behov for \u00e5 f\u00e5 utf\u00f8rt tjenester. Dette er tjenester som i den nye organiseringen utf\u00f8res av serviceteknikerne som en f\u00f8rstelinjetjeneste for \u00e5 dekke innmeldte behov fra skolens ledelse. Som nevnt over vil skolens ledelse i det daglige kun forholde seg til \u00e9n person, som tidligere. Innf\u00f8ringen av det digitale innmeldingssystemet i BkEiendom vil i tillegg bidra til at servicetekniker blant annet kan stille mer forberedt p\u00e5 skolen dersom det er noe spesifikt som skal h\u00e5ndteres. Samtidig kan rektorene f\u00e5 en bedre oversikt over egne og andre kollegaers registreringer, og se om en innmeldt sak er under behandling, eller om saken er avsluttet. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}