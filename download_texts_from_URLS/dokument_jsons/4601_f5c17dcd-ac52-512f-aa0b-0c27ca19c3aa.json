{
  "dokument_id": "f5c17dcd-ac52-512f-aa0b-0c27ca19c3aa",
  "doc_type": "case_attachment",
  "kommune": 4601,
  "tittel": "TILLEGGSNOTAT TIL UMBY-sak 106/25. Klagesak. Bergenhus gnr 166 bnr 479 Nedre Korskirkeallmenningen 12B. Klage p\u00e5 rammetillatelse til bruksendring fra butikk til servering",
  "url": "https://bergen.kommune.no/politikere-utvalg/api/fil/bk360/12482277/TILLEGGSNOTAT-TIL-UMBY-sak-106-25-Klagesak-Bergenhus-gnr-166-bnr-479-Nedre-Korskirkeallmenningen-12B-Klage-pa-rammetillatelse-til-bruksendring-fra-butikk-til-servering",
  "tekst": " BYR\u00c5DSAVDELING FOR BYUTVIKLING BBU - kommunaldirekt\u00f8rens stab Bystyrets kontor V\u00e5r referanse: 2025/128103-24 Postboks 7700 Saksbehandler: J\u00f8rgen Alr\u00e6k 5020 BERGEN Dato: 10. april 2025 Deres ref.: TILLEGGSNOTAT TIL UMBY-sak 106/25. Klagesak. Bergenhus gnr 166 bnr 479 Nedre Korskirkeallmenningen 12B. Klage p\u00e5 rammetillatelse til bruksendring fra butikk til servering Hva tilleggsnotatet gjelder: Plan- og bygningsetaten mottok den 8. april klage fra seksjonseier i bygget Nedre Korskirkeallmenningen, Ju Youn Kim. Av hensyn til at vedtaket er til klagesaksbehandling i dagens utvalgsm\u00f8te, mener byr\u00e5den det er hensiktsmessig at ogs\u00e5 denne fremlegges for utvalget til behandling. Byr\u00e5den har derfor besluttet \u00e5 l\u00f8fte klagen til politisk behandling, se mer om dette under byr\u00e5dens vurderinger. Klagen: Det er mottatt totalt fire klageskriv fra seksjonseier. Klagene gjelder hovedsakelig sameiets beslutningsprosesser, og klager hevder seg lurt av tiltakshaver. Klager hevder ogs\u00e5 at det ikke kan gis tillatelse all tid klager ikke har samtykket til oms\u00f8kte tiltak. Ellers driver klager virksomhet i bygget og mener \u00e9n bar vil ha innvirkning for driften. Det vises da blant annet til at tiltaket vil medf\u00f8re st\u00f8y utenfor og i bygget til klokken 0300, av negativ betydning for virksomheten samt personlig forhold \u2013 blant annet n\u00e5r det gjelder s\u00f8vn. I tillegg vises det til situasjonen i omr\u00e5det over tid, som n\u00e5 har bedret seg. Klager vil da ikke akseptere nye forverrende forhold. Det vises til vedlagt klagebrev i sin helhet. Tiltakshaver vil ikke inngi tilsvar, se vedlegg. Byr\u00e5dens vurderinger: Kort om klagesaksbehandlingen Byr\u00e5den vil innledningsvis kort kommentere situasjonen. I dette tilfellet er det mottatt en klage omtrent \u00e9n m\u00e5ned etter den normale klagefristen med hensyn til rammetillatelsens vedtaksdato. Klagefristen for den enkelte skal imidlertid regnes fra \u00abdet tidspunkt underretning om vedtaket er kommet frem til vedkommende part\u00bb, jf. fvl. \u00a7 29 f\u00f8rste ledd. Det fremg\u00e5r av klagen at klager ble gjort kjent med vedtaket \u00ab[noen f\u00e5 dager]\u00bb f\u00f8r klagebrevet ble mottatt av kommunen. Byr\u00e5den finner det derfor n\u00e6rliggende \u00e5 legge til grunn at klagen er fremsatt innen fristen, og at klager har rettslig klageinteresse i saken, jf. fvl. \u00a7\u00a7 28 og 29. Byr\u00e5den legger ogs\u00e5 dels vekt p\u00e5 at rammetillatelsen allerede er til politisk klagesaksbehandling, der tema i denne klagen delvis overlapper med klage fra eier av gbnr. 166/496. Byr\u00e5den vil belyse at dette er en noe spesiell situasjon uten en klar praksis for h\u00e5ndtering. Form\u00e5let med dette tilleggsnotatet er da at utvalget gis anledning til \u00e5 behandle alle klager p\u00e5 vedtaket i dette m\u00f8tet, fremfor eventuell utsettelse eller ved behandling i ulike m\u00f8ter. B\u00e5de tiltakshaver og klager er orientert om dette. Postadresse: Telefon: 55565556 Postboks 7700, 5020 BERGEN E-post: byutvikling@bergen.kommune.no Kontoradresse: Internett: www.bergen.kommune.no R\u00e5dhusgaten 10 Byr\u00e5dens klagesaksvurderinger 1. Privatrettslige forhold Byr\u00e5den vil innledningsvis p\u00e5peke at klager er seksjonseier i det aktuelle bygget. Sameiere regnes ikke som naboer eller gjenboere med hensyn til hverandre etter pbl. \u00a7 21-3, og klager er derfor ikke nabovarslet, jf. Kommunal- og distriksdepartementets tolkningsuttale 20/5393. En vesentlig del av klagens innhold ang\u00e5r, slik byr\u00e5den ser det, beslutningsprosesser i sameiet. Det vises da til at klager hevder seg lurt av tiltakshaver, ikke har samtykket til tiltaket og krever kompensasjon for forholdene. Fra og med lovendring den 11.05.2021 er adgangen til \u00e5 klage p\u00e5 privatrettslige forhold innskrenket: \u00abForvaltningsloven kapittel VI om klage (...) gjelder ikke for bygningsmyndighetenes avgj\u00f8relser om ikke \u00e5 ta stilling til privatrettslige forhold\u00bb, jf. pbl. \u00a7 21-6. Unntaket fra klageretten er absolutt og det inneb\u00e6rer at loven stenger for at vi skal overpr\u00f8ve om tiltakshaveren mangler de private rettighetene som klager peker p\u00e5. Dette inneb\u00e6rer imidlertid ikke en avgj\u00f8relse av privatrettslige forhold, se Prop. 64 L (2020-212) s. 56: \u00abEn tillatelse fra bygningsmyndighetene gir ikke tiltakshaver en ubetinget rett til \u00e5 gjennomf\u00f8re tiltaket. Det er tiltakshaver som har ansvaret og b\u00e6rer risikoen for at eventuelle privatrettslige forhold som kan v\u00e6re til hinder for tiltaket, (...)\u00bb. Byr\u00e5den tar f\u00f8lgelig ikke denne delen av klagen til behandling. 2. St\u00f8y og andre konsekvenser ved tiltaket Byr\u00e5den anser derimot de forhold som gjelder st\u00f8y relevant for klagesaksbehandlingen. Det er imidlertid ingen forhold ved klagen som byr\u00e5den anser relevant \u00e5 kommentere, utover de vurderinger som f\u00f8lger av fagetatens notat og byr\u00e5dets saksframstilling. St\u00f8y vil naturligvis ber\u00f8re denne seksjonseieren, men byr\u00e5den opprettholder da vurderingene om st\u00f8y i saken. Samlet sett ser ikke byr\u00e5den hinder for at klagen tas til behandling i dagens utvalgsm\u00f8te, da den i hovedsak ber\u00f8rer det samme tema som allerede er til behandling. Etter byr\u00e5dens vurderinger i det ovennevnte er det ikke grunnlag for \u00e5 endre byr\u00e5dets innstilling. Klagen oversendes utvalg for milj\u00f8 og byutvikling for behandling i sak 106/25. Med hilsen Eivind N\u00e6vdal-Bolstad Byr\u00e5d for byutvikling Kopi til: Bystyrets kontor - Bjarte Kristiansen Fr\u00f8nsdal, Bystyrets kontor - Andreas Graue Berg Vedlegg: 1. ATLRBB1 (1. klagebrev) 2. IGETLD1 (2. klagebrev) 3. GMFKAN1 (3. klagebrev) 4. Screenshot_20250408_231202_Chrome (vedlegg til 3. klagebrev) 5. ZRHRWQ1 (4. klagebrev) Side 2 av 2 "
}