{
  "dokument_id": "4e95c275-1ed8-5090-adac-012e3e0da86b",
  "doc_type": "case_attachment",
  "kommune": 4601,
  "tittel": "H\u00f8ringsuttalelse til forslag til endringer i forskrift om nasjonalt vaksinasjonsprogram mv. - Voksenvaksinasjonsprogram",
  "url": "https://bergen.kommune.no/politikere-utvalg/api/fil/bk360/12194000/Horingsuttalelse-til-forslag-til-endringer-i-forskrift-om-nasjonalt-vaksinasjonsprogram-mv-Voksenvaksinasjonsprogram",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/193220-2 H\u00f8ringsuttalelse til forslag til endringer i forskrift om nasjonalt vaksinasjonsprogram mv. (Voksenvaksinasjonsprogram) Hva saken gjelder: Helse- og omsorgsdepartementet har sendt p\u00e5 h\u00f8ring forslag til endringer i forskrift om nasjonalt vaksinasjonsprogram mv. (innf\u00f8ring av voksenvaksinasjonsprogram). Forslaget har som m\u00e5l \u00e5 f\u00e5 opp vaksinedekningen hos risikopasienter og personer over 65 \u00e5r (65+) i forhold til noen vaksiner som legges inn i et voksenvaksinasjonsprogram, Covid-19 vaksine, influensavaksine og pneumokokkvaksine. H\u00f8ringsfrist: 24.mars 2025 Departementet viser til at regjeringen i statsbudsjettet for 2025 har foresl\u00e5tt \u00e5 etablere et vaksinasjonsprogram for voksne og risikogrupper. Forskriftsendringen vil legge en ramme for \u00e5 vurdere eventuelle nye vaksinasjonstilbud og videre utvikling av programmet. Departementet foresl\u00e5r samtidig en endring i forskrift om innsamling og behandling av helseopplysninger i Nasjonalt vaksinasjonsregister (SYSVAK-registerforskriften) som er n\u00f8dvendig for innf\u00f8ring av en p\u00e5minnelsesordning for voksenvaksinasjonsprogrammet. Videre foresl\u00e5s det i dette h\u00f8ringsnotatet n\u00f8dvendige forskriftsendringer for \u00e5 endre navn p\u00e5 sykdommen Mpox til m-kopper. Helseministerens har uttalt i forhold til Voksenvaksinasjonsprogrammet: \u00abDette er viktig for \u00e5 sikre et vaksinasjonstilbud til alle risikogrupper. M\u00e5let er \u00e5 forebygge sykdom, sykefrav\u00e6r og d\u00f8d, og utjevne sosiale helseforskjeller\u00bb Byr\u00e5dens vurdering og forslag til h\u00f8ringsuttalelse: Bergen kommune st\u00f8tter regjeringens forslag og \u00f8nske om \u00e5 utjevne helseulikheter i befolkningen og forebygge sykdom. Med god vaksinedekning kan vi b\u00e5de begrense smitte og s\u00f8rge for et lavere trykk p\u00e5 helsetjenestene i kommunen. Bergen kommune er positiv til et voksenvaksinasjonsprogram, men mener at vi oppn\u00e5r bedre vaksinasjonsdekning ved \u00e5 tilby gratis vaksiner. Programmet m\u00e5 v\u00e6re fullfinansiert slik at kommunen f\u00e5r dekket alle utgifter til gjennomf\u00f8ringen, herunder ogs\u00e5 de administrative kostnadene som p\u00e5l\u00f8per. Bergen kommune er ogs\u00e5 positiv til at man gjennom programmet kan legge til flere vaksiner der dette kan bidra til \u00e5 redusere sykelighet og sykehusinnleggelse (f.eks. helvetesild og kikhoste). 1 En b\u00f8r se hen til barnevaksinasjonsprogrammet og hvordan dette er organisert. Dette har hatt god oppslutning i befolkningen. Suksessfaktorer her har v\u00e6rt at vaksinen er gratis, gitt p\u00e5 et fast vaksinested, og det har v\u00e6rt jobbet godt med informasjon overfor m\u00e5lgruppen.. Bergen kommunes synspunkter er utdypet i saksfremstillingen. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 28.01.2025 i sak 28/25 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring av forslag til endringer i forskrift om nasjonalt vaksinasjonsprogram mv. (voksenvaksinasjonsprogram)\u00bb Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring av forslag til endringer i forskrift om nasjonalt vaksinasjonsprogram mv. (voksenvaksinasjonsprogram)\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 11. mars 2025 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: 1. H\u00f8ring av forslag til endringer i forskrift om nasjonalt vaksinasjonsprogram mv. 2. H\u00f8ringsnotat - forslag til endringer i forskrift om nasjonalt vaksinasjonsprogram 2 Saksframstilling: \u2022 Statistikk for influensavaksine til 65+ 2024-2025 sesong- data frem til 26.01.25: Det er sendt ut 1,22 millioner doser totalt fra FHI (per 16. januar), og omtrent 347 000 doser fra apotekgrossistene (per 31. desember). Det er registrert over 1,29 millioner vaksinasjoner i SYSVAK, hvorav over 680 000 er i aldersgruppen over 65 \u00e5r. Dekningen er per 26. januar 64 % i denne aldergruppen, og lik dekningen p\u00e5 samme tid forrige sesong. \u2022 Statistikk for covid-19 vaksine til 65+ 2024-2025 sesong- data fram til 26.01.25: Vaksinasjon mot covid-19: Aldersgruppen 65 \u00e5r og eldre samt yngre som tilh\u00f8rer en risikogruppe er i h\u00f8st anbefalt en ny oppfriskningsdose. Per 26. januar er 49 % i aldersgruppen 65 \u00e5r og eldre vaksinert. Dette er 5 prosentpoeng lavere enn p\u00e5 samme tid i forrige sesong. I bakgrunnsberegningene til voksenvaksinasjonsprogrammet er beregningsgrunnlaget for vaksinedekning satt til 47 % for b\u00e5de covid-19 vaksine og influensavaksine. Som tallene over viser, s\u00e5 ligger allerede n\u00e5 de prosentvise tallene h\u00f8yere uten innf\u00f8rt program. Det interessante er at det er h\u00f8yere dekning p\u00e5 influensa enn covid-19 til tross for at sistnevnte har v\u00e6rt gratis. Dette kan ha mange \u00e5rsaker, men at covid-19 vaksinene der en har lavest vaksine dekning, med endringen n\u00e5 vil f\u00e5 en kostnad for m\u00e5lgruppen, er noe en b\u00f8r vurdere med tanke p\u00e5 risiko for enda lavere vaksinedekning. Erfaringen er at pris p\u00e5 vaksiner p\u00e5virker om innbyggerne tar en vaksine eller ikke. I et vaksinasjonsprogram er det viktig \u00e5 se den samlede kostanden for innbygger ved \u00e5 f\u00f8lge programmet. Helst b\u00f8r vaksine v\u00e6re gratis. I beregningen setter en ogs\u00e5 vaksinedekningen til 47 %, noe som er for lavt dersom hensikten med vaksineprogrammet ogs\u00e5 er \u00e5 oppn\u00e5 gruppeimmunitet. Skal dette bidra til faktisk smitteforebygging, m\u00e5 en sette m\u00e5let for vaksinedekning h\u00f8yere. Det er positivt at en foresl\u00e5r en telleordning gjennom Helfo for informasjonsflyt mellom kommune og eventuelt vaksinetilbyder. Dette vil lette p\u00e5 administrasjon for kommunene. N\u00e5r det gjelder kostnad for vaksinasjon viser departementet til Normaltariffen for fastleger. Taksten en tar her, er en del av et komplisert takstforhandlingsbilde der noen takster blir st\u00e5ende, og andre \u00f8ker eller blir borte ut fra ulike vurderinger. Hele tariffen beregnes ut fra en fastsatt pott. Hvis en legger takst 2ad til grunn, vil den kunne st\u00e5 stille selv om andre priser indeksreguleres. Det er derfor viktig at en kun bruker dette som et utgangspunkt, men ikke knytter dette til Normaltariffen videre. Honoraret for vanlig konsultasjon hos allmennlege er ellers kr 193 (takst 2ad) for bare om lag 1/3 av fastlegene. N\u00e6r 2/3 av fastlegene er spesialister i allmennmedisin, og for disse er honoraret for vanlig konsultasjon kr 313 (takst 2ad+2dd). Finansieringsmodellen der en legger opp til ulike prisklasser om en tar 1 vaksine eller flere, om det er helsepersonell som vaksinerer eller medhjelper (slik vi leser dette forslaget), kan bidra til \u00f8kt administrasjon og \u00f8kte kostnader for tilbydere av vaksinen. En vaksinehjelper skal l\u00e6res opp, og her ligger det ogs\u00e5 kostnader. Vi vil da ha 4 ulike prisklasser i dette systemet. En legger opp til at de faktiske kostnader vil variere mellom kommunene, og dette vil bety at innbyggerne i ulike kommuner vil betale forskjellig egenbetaling. Innad i kommunen vil en ha et likt vaksinetilbud, men det vil helt klart bli ulikhet mellom kommuner, og dermed vil v\u00e6re ulikhet i helsetilbudet som gis til befolkningen som helhet, og dette mener vi er uheldig. 3 N\u00e5r en innf\u00f8rer et program, blir det viktig at en f\u00e5r b\u00e5de covid-19 vaksine og influensavaksiner til samme tid. Sannsynligheten for at pasienten f\u00f8lger anbefalingen om \u00e5 ta begge vaksiner om disse tilbys i samme bes\u00f8k \u00f8ker, og det vil kreve mindre av b\u00e5de pasient og helsevesen. Per i dag f\u00e5r kommunen ikke disse vaksinene samtidig. Apotekene f\u00e5r influensavaksine f\u00f8rst gjennom sine distribusjonskanaler. Mange vil derfor opps\u00f8ke apotekene for influensavaksinering. Om covid-19 vaksinen kommer noen uker etter at apoteket har f\u00e5tt sine influensavaksiner, kan det bidra til at f\u00e6rre tar covid-19 vaksine. En b\u00f8r derfor se hvordan en kan f\u00e5 levert begge vaksiner samtidig og ogs\u00e5 f\u00e5r distribuert influensavaksine til kommunene samtidig som apotekene f\u00e5r sine vaksiner. P\u00e5minnelsesordningen er vurdert ut fra GDPR, og det som foresl\u00e5s synes \u00e5 v\u00e6re den beste m\u00e5ten en kan f\u00e5 gitt p\u00e5minnelse til de som ikke har tatt vaksine. Noen regioner f\u00e5r influensavaksine i dag i uke 42-43, og p\u00e5minnelsen kommer noen uker etter oppstart av vaksinering (uke 46). Hvis det fortsatt vil v\u00e6re slike distribusjonstider, anbefaler en at dette flyttes n\u00e6rmere uke 48. Det er ogs\u00e5 viktig at en kan reservere seg for enkeltvaksiner og ikke bare hele programmet. Kommunikasjon rundt voksenvaksinasjonsprogrammet vil bli sv\u00e6rt viktig, og en b\u00f8r ha med seg kommunene i dette arbeidet. Bergen kommune har f\u00e5tt overf\u00f8rt et bel\u00f8p over statsbudsjettet til \u00e5 etablere og drifte et voksenvaksinasjonsprogram. Etableringen og oppbyggingen forst\u00e5r en som at dette er en etablering for videre drift i \u00e5rene fremover der en ogs\u00e5 tenker inn flere andre vaksiner. \u00c5 rigge et system som skal v\u00e6re i drift p\u00e5 \u00e5rsbasis er lite sannsynlig gitt de vaksinene som det legges opp til per i dag skal inng\u00e5 i voksenvaksinasjonsprogrammet. Kommunen har frihet til \u00e5 organisere voksenvaksinasjonsprogrammet, og departementet har i h\u00f8ringsnotatet gitt f\u00f8ringer for at en kan sette vaksineringen ut p\u00e5 anbud eller utf\u00f8res av fastleger og apotek, slik mange har gjortsiden covid-19 vaksineringen. Finansieringen av dette er imidlertid uklar, spesielt med tanke p\u00e5 prisvariasjoner mellom covid-19 vaksinen og influensavaksinen over tid. Hvis vaksineringen settes ut p\u00e5 anbud, kan den eksisterende strukturen som har fungert godt, falle bort, da det er lite sannsynlig at fastlegene vil kunne delta i en anbudsrunde. I Bergen kommune har fastleger og apotek aktivt deltatt etter covid-19 med b\u00e5de influensa og covid-19 vaksinering samt pneumokokkvaksinering. Bergen kommune har gitt vederlag til fastleger og apotek per capita for covid-19, lik den summen som fastleger og apotek fikk under covid-19 pandemien, og med dette har begge akt\u00f8rene bidratt meget godt. Det er klart at skal en nytte denne effektive og velfungerende riggen for \u00e5 kunne gjennomf\u00f8re et voksenvaksinasjonsprogram, vil de \u00f8konomiske rammene for \u00e5 kunne videref\u00f8re et slikt program v\u00e6re avhengig av at en kan fortsette \u00e5 gi \u00f8konomiske insentiver for \u00e5 bidra. Per i dag ser en ikke at dette er tatt inn i de beregningene som ligger til grunn i h\u00f8ringsutkastet. \u00ab\u00c5 f\u00e5 p\u00e5 plass et vaksinetilbud til hele den voksne befolkningen\u00bb er allerede til stede i dag, men ikke som ett program for 3 vaksiner. Dette programmet tilf\u00f8rer dermed strengt tatt ikke noe nytt utover at det er et program. Dette vil for alle vaksinene derfor kunne gi grunnlag for erstatning hvis vaksinene er \u00e5rsak til sykdom/skade eller store bivirkninger ut fra pasientskadeloven. Dette m\u00e5 en se p\u00e5 som en mulig positiv effekt. 4 Sp\u00f8rsm\u00e5let er om man vil f\u00e5 opp vaksinedekningen og n\u00e5 grupper som per i dag av ulike grunner ikke vaksinerer seg, ved at dette tilbys som et program. Pris vil trolig for mange v\u00e6re viktigere. Kostnaden ved \u00e5 delta for den enkelte i et vaksineprogram, skaper en sosial ulikhet og kan v\u00e6re med p\u00e5 \u00e5 \u00f8ke helseforskjellene. Dette underst\u00f8tter ikke begrunnelsen for \u00e5 innf\u00f8re programmet: At det skal utjevne sosiale forskjeller. Ved \u00e5 innf\u00f8re egenbetaling for covid-19 vaksinering, kan det f\u00f8re til en reduksjon i covid-19 vaksinering. Selv med gratis vaksine, har vi for lave vaksinetall for covid-19. Til sist vil Bergen kommune bemerke at en tenker at en i begrunnelsen for \u00e5 ville innf\u00f8re et voksenvaksinasjonsprogram, ogs\u00e5 har p\u00e5peke at dette kan bidra til \u00e5 redusere sykefrav\u00e6r. Hovedgruppen for vaksinering, personer over 65 \u00e5r, har imidlertid lavt sykefrav\u00e6r hvis de er yrkesaktive, og de fleste er utenfor yrkesaktiv alder. Dette vil derfor ha liten effekt p\u00e5 sykefrav\u00e6ret. Gruppen er heller ikke stor nok til \u00e5 oppn\u00e5 flokkimmunitet. I tillegg kan kostnaden for vaksinene p\u00e5virke dekningen ogs\u00e5 for risikopasienter under 65+ og risikobarn. 5 "
}