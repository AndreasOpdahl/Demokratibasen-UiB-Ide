{
  "dokument_id": "05342410-b91e-5bf7-868b-232c334698d9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 54 fra Linn Kristin Eng\u00f8 (A) om redusert investeringsniv\u00e5, idrett og anlegg i Bergen - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11032855/Svar-pa-skriftlig-sporsmal-nr-54-fra-Linn-Kristin-Engo-A-om-redusert-investeringsniva-idrett-og-anlegg-i-Bergen-Utvalg-for-barnehage-skole-og-idrett",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/130026-3 Saksbehandler: Gerd Nilsen Fra Dato: 9. september 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 54 fra Linn Kristin Eng\u00f8 (A) om redusert investeringsniv\u00e5, idrett og anlegg i Bergen - Utvalg for barnehage, skole og idrett Representanten Linn Kristin Eng\u00f8 (A) har 23.08.2024 sendt inn f\u00f8lgende skriftlige sp\u00f8rsm\u00e5l: Ny finansbyr\u00e5d Jacob M\u00e6hle har i flere ulike sammenhenger uttalt at totalt investeringsniv\u00e5 i Bergen kommune m\u00e5 reduseres. Mange er bekymret for hvilke konsekvenser dette vil ha for idretten og anleggssituasjonen i Bergen. Sp\u00f8rsm\u00e5l: 1. Hvilke kriterier vil byr\u00e5det legge til grunn for hvilke nye anlegg man prioriterer, og dermed \u2013 hvilke man nedprioriterer? 2. Hvilke kriterier vil byr\u00e5det legge til grunn for hvilke anlegg man prioriterer \u00e5 rehabilitere? 3. Hvilke typer anlegg mener byr\u00e5den det er st\u00f8rst behov for i Bergen? 4. Hvilke deler av byen mener byr\u00e5den har st\u00f8rst behov for anleggsutvikling i \u00e5rene fremover? Svar fra byr\u00e5den: Byr\u00e5det tar utgangspunkt i idrettsplanen som verkt\u00f8y for planlegging, prioritering og utbygging av idrettsanlegg. I rulleringen av idrettsplanens anleggsdel 2023-2027 er det prioritert et stort antall tiltak for rehabilitering og nybygg. Den endelige prioriteringen av hvilke anlegg som faktisk skal gis midler, foretas i den \u00e5rlige budsjettprosessen, en prosess som kan f\u00f8re til endringer eller omprioriteringer. For \u00e5 sikre at planlegging og bygging av idrettsanlegg i Bergen kommune skjer i tr\u00e5d med behov for nye idrettsanlegg, er det i rulleringen av idrettsplanen lagt frem en behovsanalyse for utbygging av idrettsanlegg. Analysen viser hvilke anlegg det er mest press p\u00e5 i Bergen kommune, hvilke idretter som p\u00e5 grunnlag av medlemstallene har st\u00f8rst behov for flere anlegg for \u00e5 kunne gi et tilfredsstillende aktivitetstilbud til sine medlemmer, og i hvilke bydeler det er behov for flere anlegg for \u00e5 kunne dekke behovet. Anlegg som p\u00e5 denne bakgrunn er prioritert i idrettsplanen, dekker alle et behov. Behovene er ikke satt opp mot hverandre, noe som \u00e5pner for kontinuerlige politiske prioriteringer som ikke er l\u00e5st til forh\u00e5ndsbestemte og -rangerte kriterier. Overordnet er det behov for varierte, fleksible og funksjonelle idrettsanlegg i alle bydelene. Byr\u00e5det vil v\u00e6re en aktiv bidragsyter som spiller p\u00e5 lag med idretten i Bergen. Vi har samarbeid og \u00e5pen dialog med idrettslag og idrettens organer, og mener at de beste prioriteringene springer ut av denne dialogen. Prosjektmodenhet, reguleringsprosesser, finansieringsmodeller og \u00f8konomisk realisme er blant de faktorer som teller med n\u00e5r det skal avgj\u00f8res hvilke anlegg som prioriteres f\u00f8rst. For byr\u00e5det er det ogs\u00e5 viktig \u00e5 st\u00f8tte opp om de klubb- og privateide idrettsanleggene. Et eksempel p\u00e5 dette er l\u00e5negarantien til Sl\u00e5tthaug Arena som nettopp er vedtatt. Dette er st\u00f8tte til et viktig prosjekt for b\u00e5de topp- og breddeidrett, og den generelle folkehelsen i byen v\u00e5r. Gneist Arena er en gave til Bergen by og vil gi et stort og viktig l\u00f8ft til friidrettsmilj\u00f8et i kommunen. Kommunens bidrag til dette l\u00f8ftet er \u00e5 legge til rette for at arenaen kan realiseres, ved \u00e5 gjennomf\u00f8re de rekkef\u00f8lgekrav som er n\u00f8dvendig. Det samme gj\u00f8res for Varegg arena, et anlegg som vil sikre idrettsflater i et omr\u00e5de med stort behov. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}