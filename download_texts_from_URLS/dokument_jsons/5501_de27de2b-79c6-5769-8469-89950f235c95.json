{
  "dokument_id": "de27de2b-79c6-5769-8469-89950f235c95",
  "doc_type": "case_attachment",
  "kommune": 5501,
  "tittel": "Sp\u00f8rsm\u00e5l til MIKS - Troms\u00f8 Alpinpark",
  "url": "https://innsyn.tromso.kommune.no/application/getMoteDokument?dokid=2001686782",
  "tekst": "Sp\u00f8rsm\u00e5l til MIKS-utvalget 3 april 2024 vedr\u00f8rende Troms\u00f8 Alpinpark AS Det vises til f\u00f8lgende sp\u00f8rsm\u00e5l fra vararepresentant Arne-Wilhelm Theodorsen (MdG): Hvordan ser kommunen p\u00e5 dialogen mellom kommunen og Troms\u00f8 Alpinsenter, ansvarsfordelinga (leie vs. eie) og oppf\u00f8lging fra kommunen til en evt. annen eierskapsmodell er innf\u00f8rt. Kommunestyret har den 29.09.21 i k-sak 172 godkjent konsesjonskontrakt for \u00e5 sikre videre drift av alpinanlegget i Kroken, samt opsjonsavtale om overdragelse av anlegget fra kommunen til Troms\u00f8 Alpinpark p\u00e5 sikt. Konsesjonskontrakten er to-\u00e5rlig og er i s\u00e5 m\u00e5te l\u00f8pt ut, men begge parter styrer fortsatt i samsvar med avtalens innhold. Det er slik kommunedirekt\u00f8ren forst\u00e5r et \u00f8nske om \u00e5 forlenge avtalen, men vilk\u00e5rene og innholdet m\u00e5 selvsagt vurderes p\u00e5 nytt. Opsjonsavtalen har en varighet p\u00e5 1 \u00e5r fra reguleringsplanen vedtatt. Innen den tid m\u00e5 partene ha kommet til enighet om en avtale om kj\u00f8p av anlegget samt feste av n\u00f8dvendig grunn. Konsesjonskontrakten regulerer dialogen mellom kommunen som eier og Troms\u00f8 Alpinpark AS. Troms\u00f8 Alpinpark forpliktelser seg \u00e5 oversende en redegj\u00f8relse vedr\u00f8rende anleggets tilstand og selskapets \u00f8konomiske situasjon minimum to ganger pr. \u00e5r, ved utl\u00f8pet av 30.06 og 31.12. I forbindelse med redegj\u00f8relsene blir det gjennomf\u00f8rt statusm\u00f8ter med representanter fra kommunen og Troms\u00f8 Alpinpark. Det blir ogs\u00e5 gjennomf\u00f8rt separate m\u00f8te om enkeltsaker ved behov, og det er for \u00f8vrig l\u00f8pende dialog mellom partene i l\u00f8pet av et kalender\u00e5r. Kommunedirekt\u00f8ren oppfatter at dialogen mellom partene er profesjonell og god. Konsesjonskontrakten regulerer ogs\u00e5 ansvarsfordelingen mellom Troms\u00f8 kommune som eier og Troms\u00f8 Alpinpark som leietaker. I forbindelse med revidering av avtaleverket i 2021 var et av hovedm\u00e5lene \u00e5 tydeliggj\u00f8re hvilket ansvar som skulle tillegges henholdsvis eier og leietaker. Det fremkommer at Troms\u00f8 Alpinpark har det fulle ansvaret for drift og vedlikehold av anlegget, mens kommunen har ansvar for blant annet sn\u00f8rydding tom parkering, forsikring og enkelte beskrevne investeringer. Selv om ting har blitt bedre og ansvarsfordeling er klarere er det fortsatt utfordringer s\u00e6rlig knyttet til oppf\u00f8lgning av investeringer i anlegget. Som eier er det kommunen som har ansvaret for investeringer i anlegget. I k-sak 172/21 ble vedtatt en del kritiske investeringer i anlegget, herunder utbedring av heiser / innkj\u00f8p av T-kroker. De mindre investeringer i lysanlegg / kj\u00f8kken ble gjennomf\u00f8rt raskt mens investeringer i heisanlegg / innkj\u00f8p av T-kroker er f\u00f8rst satt i bestilling n\u00e5. Partene skal i henhold til konsesjonskontrakt bli enige om nye fremtidige kritiske investeringer innen den 30.06 hvert kalender\u00e5r. Troms\u00f8 Alpinpark har spilt inn behov for nye investeringer knyttet til: - Nytt sn\u00f8 produksjonsanlegg for Bamsebakken, Terrengparken, Skicrossl\u00f8ypen og Skileik omr\u00e5det - Nytt lysanlegg i idrettstraseen, Slal\u00e5mbakken Kommunen m\u00e5 ta stilling til hvorvidt det er mulig \u00e5 f\u00e5 innarbeidet disse investeringene. I den \u00f8konomiske tilstand kommunen er kan det bli utfordringer \u00e5 f\u00e5 finansiert det nye investeringsbehovet. Som det fremkommer i kommunestyre saken fra 2021 var kommunedirekt\u00f8ren klar p\u00e5 at det ikke er en kommunal oppgave \u00e5 eie og investere i et alpinanlegg. Flere alternativer ble vurdert, men en landet p\u00e5 at det mest hensiktsmessige var en overdragelse av anlegget i Kroken til Troms\u00f8 Alpinpark. Det ble gjennomf\u00f8rt takst av selve anlegget, og det har blitt diskutert pris og \u00f8vrige vilk\u00e5r knyttet til et salg av anlegget. Troms\u00f8 Alpinpark har hele tiden v\u00e6rt klar p\u00e5 at oppgradering av infrastruktur i omr\u00e5det og s\u00e6rlig utvidelse av parkeringsareal er avgj\u00f8rende for hvorvidt de vil p\u00e5ta seg ansvaret ved \u00e5 kj\u00f8pe anlegget. Slike omfattende infrastrukturtiltak krever omregulering, og det gj\u00f8r at b\u00e5de kommunen og TA har satt en fremtidig overdragelse av alpinanlegget noe p\u00e5 vent. I p\u00e5vente av at ny reguleringsplan er det inng\u00e5tt en opsjonsavtale om fremtidig overdragelse av anlegget til Troms\u00f8 Alpinpark. Det er igangsatt detaljregulering Kroken Alpinanlegg (plan 1954), varsel om oppstart ble annonsert mars 2023. Hensikten med planen er \u00e5 tilrettelegge for \u00e5 beholde, utvide og styrke eksisterende alpinanlegg som idrettsanlegg for lek, trening og konkurranse samt legge til rette for et bredere barne- og familietilbud i det mest solrike omr\u00e5det. I tillegg er det viktig \u00e5 optimalisere trafikkl\u00f8sninger med utvidet parkering, bedre tilrettelegging for bruk av buss samt gode l\u00f8sninger for g\u00e5ende og syklende. Det er levert inn komplett planmateriale til planmyndigheten, avklaringsm\u00f8te skal holdes etter p\u00e5ske f\u00f8r endelig planmateriale klargj\u00f8res til politisk behandling for utlegging til offentlig ettersyn. Det er forventet at dette kan skje f\u00f8r sommeren. "
}