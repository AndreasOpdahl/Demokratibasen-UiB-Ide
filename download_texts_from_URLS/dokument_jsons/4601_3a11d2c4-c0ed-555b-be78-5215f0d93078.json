{
  "dokument_id": "3a11d2c4-c0ed-555b-be78-5215f0d93078",
  "doc_type": "case_presentation",
  "kommune": 4601,
  "tittel": "Ny politisk m\u00f8teportal - oppl\u00e6rings- og utrullingsplan",
  "url": "https://bergen.kommune.no/politikere-utvalg/api/fil/bk360/11666726/Framstilling-Ny-politisk-moteportal-opplaerings-og-utrullingsplan",
  "tekst": " Forretningsutvalget Saksframstilling V\u00e5r referanse: 2022/39338-16 Saksbehandler: \u00d8ivind Hauge St\u00f8le Ny politisk m\u00f8teportal - oppl\u00e6rings- og utrullingsplan Hva saken gjelder: Etablering av ny politisk m\u00f8teportal p\u00e5g\u00e5r med sikte p\u00e5 ibruktakelse tidlig i 2025, jf. tidligere orienteringer for forretningsutvalget \u2013 senest i sak 353/24, behandlet 29. oktober 2024. Her ble det blant annet vist til at bystyredirekt\u00f8ren ville komme tilbake med egen sak med detaljering av oppl\u00e6rings- og utrullingsplan for l\u00f8sningen. Prosjektets fremdrift er fremdeles i henhold til plan. P.t. er prosjektet i sluttfasen med to hovedaktiviteter \u2013 teknisk oppsett/integrasjon og testing. Dette utf\u00f8res parallelt, b\u00e5de fordi det anses som effektivt og fordi vi har mange krav til l\u00f8sningen som inneb\u00e6rer at leverand\u00f8r m\u00e5 gj\u00f8re justeringer i tett dialog med oss, som fortl\u00f8pende m\u00e5 testes og retestes. Neste viktige milep\u00e6l er avslutning av testfasen 12. desember (akseptansetesten). P\u00e5 dette tidspunkt er m\u00e5let at vi skal kunne godkjenne l\u00f8sningen for overlevering, med forbehold om n\u00f8dvendige utbedringer av gjenst\u00e5ende feil som er identifisert i testperioden. Etter at testfasen er avsluttet, gjenst\u00e5r oppl\u00e6ring og utrulling som de viktigste aktivitetene f\u00f8r vi er i full drift. Gjeldende fremdriftsplan inneb\u00e6rer at vi skal ta i bruk l\u00f8sningen i februar 2025, f\u00f8rst i utvalg og deretter i bystyrem\u00f8tet 19. februar. Vedlagt f\u00f8lger prosjektets oppl\u00e6ringsplan for den politiske m\u00f8teportalen. Denne viser en hovedstruktur med egen oppl\u00e6ring av sentrale roller \u2013 ordf\u00f8rer/varaordf\u00f8rer, gruppeledere, utvalgsledere/nestledere og gruppesekret\u00e6rer. Disse rollene har allerede blitt introdusert for l\u00f8sningen, og det vil bli satt opp flere m\u00f8tepunkter for oppl\u00e6ring i l\u00f8pet av desember, januar og helt frem til oppstart utrulling. For medlemmer og varamedlemmer legges det opp til en mer standardisert oppl\u00e6ring, og det settes opp obligatoriske, fysiske kurs p\u00e5 ulike tidspunkt i uke 2-3 i tillegg til mulighet for frivillig drop-in for mer individuell veiledning i uke 4. Tidsplanen for utrulling inneb\u00e6rer at l\u00f8sningen tas i bruk for f\u00f8rste gang i forretningsutvalget 28. januar, deretter fortl\u00f8pende i bystyreutvalgene i uke 6, kontrollutvalget i uke 7 og til slutt bystyret i uke 8. Dette er en ambisi\u00f8s fremdriftsplan, som forutsetter at det ikke oppst\u00e5r st\u00f8rre uforutsette hendelser i innspurten i testfasen. Prosjektet vurderer risiko kontinuerlig, og bystyredirekt\u00f8ren som prosjekteier vil holde forretningsutvalget orientert ved eventuelle endringer i fremdriftsplan m.m. Forslag til vedtak: Forretningsutvalget tar saken til orientering. 1 Dato: 5. desember 2024 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le - fagleder Dokumentet er godkjent elektronisk. Vedlegg: Oppl\u00e6rings- og utrullingsplan 2 "
}