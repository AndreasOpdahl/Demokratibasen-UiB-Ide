{
  "dokument_id": "ecc3389b-f8c3-5d56-a670-55056d73d69a",
  "doc_type": "case_attachment",
  "kommune": 5501,
  "tittel": "Evaluering av tiltakspakker for fastlegeordningen 2024",
  "url": "https://innsyn.tromso.kommune.no/application/getMoteDokument?dokid=2001867109",
  "tekst": "Evaluering av tiltak for fastlegeordningen 2024 Utredning av fastlegetjenesten i Troms\u00f8 i 2020 Avdeling for Helse og omsorg fikk i 2020 i oppdrag fra Helse- og velferdsutvalget (vedtak fra 8.6.2020) \u00e5 gjennomg\u00e5 fastlegeordningen i kommunen. Bakgrunnen for oppdraget var omfattende utfordringer med fastlegeordningen b\u00e5de nasjonalt og lokalt, og behov fra fastlegene i Troms\u00f8 om tiltak fra kommunen for \u00e5 bedre rekruttering og stabilisering. Det var ogs\u00e5 kommet inn mange bekymringsmeldinger om b\u00e5de fastlegetjenesten, legevakten og andre kommunale legetjenester. Det ble satt ned en arbeidsgruppe og mandat og organisering ble godkjent i lederm\u00f8te i Avdeling for Helse og omsorg 14.9.2020. Det ble gjort kartlegging av legetjenesten gjennom m\u00f8ter i arbeidsgruppe, workshop med representant fra hvert fastlegekontor, og sp\u00f8rreunders\u00f8kelse som ble sendt ut til alle fastlegene. Kartleggingen fra 2020 viste: Fastlegeordningen nasjonalt og lokalt er i en krise. Fastlegene jobber i snitt 56 timer/ uke, som tilsvarer 7 dagers arbeidsuke eller 150% stillingsbr\u00f8k. Gjennomsnittlig arbeidstidstimer pr. uke for fastleger som g\u00e5r legevakt er 68,3 timer (dette gjelder typisk for de yngste legene med bl.a. omsorg for sm\u00e5 barn, og friske leger under 60 \u00e5r). 23% av fastlegene i Troms\u00f8 er, eller har v\u00e6rt, sykemeldt p\u00e5 grunn av arbeidsrelatert stress i l\u00f8pet av 2020. 64% svarte at de har vurdert \u00e5 slutte p\u00e5 grunn av arbeidspress. Og kun 12,7% svarte at de fortsatt vil v\u00e6re fastleger om 5 \u00e5r. Arbeidsoppgavene er blitt sv\u00e6rt mange og sammensatte og dette medf\u00f8rer hyppige samtidskonflikter. En av hovedgrunnene til krisen er samhandlingsreformen som har f\u00f8rt til en massiv oppgaveoverf\u00f8ring fra spesialisthelsetjenesten til kommunene og fastlegene. Kommunen merket tydelig utfordringene ved problemer med bemanning p\u00e5 legevakta, vanskeligheter med \u00e5 f\u00e5 besatt bistillinger som f.eks. sykehjemsleger og helsestasjonsleger, og at det var f\u00e5 eller ingen s\u00f8kere til ledige fastlegestillinger. Legevakta fikk en overflow av pasienter fra fastlegekontorene og pasienter som mangler fastlege i kommunen. Akuttmedisinsk beredskap var i umiddelbar fare. I administrasjonen til Enhet for Helsetjenester var det 2,5 \u00e5rsverk som ivaretar arbeidsoppgavene knyttet til fastlegeordningen. Enheten ble oppfattet som underbemannet. Oppgavene er mange og omfattende, med blant annet ansvar for \u00e5 f\u00f8lge opp leger i spesialisering (LIS1 og ALIS). Kommuneoverlegen b\u00f8r optimalt sett ut\u00f8ve en faglig og strategisk r\u00e5dgivning ovenfor fastlegeordningen, men med sv\u00e6rt begrenset kapasitet ble ikke oppf\u00f8lgingen av fastlegene god nok. Troms\u00f8 kommune har 2,4 \u00e5rsverk kommunelege. Dette er betydelig lavere enn gjennomsnittet i norske kommuner sett opp mot folketall, og ved sammenlikning med kommuner av liknende st\u00f8rrelse. Troms\u00f8 kommune har en stor satsning p\u00e5 \u00e5 dreie tjenesten mot tidlig innsats, selvstendighet og egenmestring, for \u00e5 gj\u00f8re innbyggerne i stand til \u00e5 klare seg lengst mulig hjemme f\u00f8r de trenger bistand p\u00e5 h\u00f8yere omsorgsniv\u00e5, eventuelt institusjonsplasser. For \u00e5 lykkes med satsningen er kommunen avhengig av at fastlegetjenesten fungerer godt, og har kapasitet til \u00e5 samarbeide med bl.a. hjemmetjenesten og Helsehuset om oppf\u00f8lging av de mest s\u00e5rbare pasientgruppene. If\u00f8lge sp\u00f8rreunders\u00f8kelse gjennomf\u00f8rt i januar 2021, har fastlegene for liten tid til \u00e5 ivareta s\u00e5rbare grupper slik de faglig \u00f8nsker. Det ble konkludert med at situasjonen ville forverres ytterligere hvis det ikke blir gjort grep fra kommunens side. Kommunestyret vedtok 28. april 2021 5 tiltakspakker med f\u00f8lgende ordlyd: Tiltakspakke 1: Rekrutteringstiltak Det er allerede utfordrende \u00e5 rekruttere, og ved \u00e5 gi rom for \u00e5 sette ned listest\u00f8rrelsen kan det v\u00e6re behov for ytterligere 12 fastlegehjemler. Det er \u00f8nskelig med 1-2 ALIS p\u00e5 hvert legekontor. For \u00e5 rekruttere ALIS og vikarer med avtale p\u00e5 over 1 \u00e5r, foresl\u00e5s f\u00f8lgende rekrutteringstilskudd: \u2022 Oppstarts avtale med en av f\u00f8lgende: o Fast kommunal l\u00f8nn i inntil 2 \u00e5r o 0-avtale i inntil 2 \u00e5r Deretter overgang til tiltakspakke 2 \u2022 Etableringstilskudd til oppkj\u00f8p av hjemmel p\u00e5 300 000kr, og til oppstart av 0-hjemmel p\u00e5 150 000kr. \u2022 Garantere for ALIS-tilskudd for dekning av utdanningskostnader, for hjemmelsinnehavere og vikarer med avtale p\u00e5 over 1 \u00e5r. Pr i dag utgj\u00f8r ALIS-tilskuddet kr 300 000 totalt og kommunens andel er p\u00e5 20%. Overskytende midler utover utdanningskostnader brukes til \u00e5 dekke de \u00f8vrige beskrevne tiltak for den enkelte ALIS- kandidat. Kommunen s\u00f8ker p\u00e5 de tilskuddsordningene som Helsedirektoratet utlyser. \u2022 \u00abKommunal sykeforsikring\u00bb i form av 60% av praksiskompensasjon for eget eller barns sykefrav\u00e6r, inntil 10 dager i \u00e5ret, frem til SOP (sykeavbruddsforsikring) overtar. Dette gjelder for hjemmelsinnehavere. Forutsetning for \u00e5 motta rekrutteringstilskudd er oppkj\u00f8p av etablert hjemmel eller oppstart av 0- hjemmel. Det m\u00e5 utformes en avtale mellom kommunen og fastlegen, der vilk\u00e5r for avtalen fastsettes. For vikarer med avtale under 1 \u00e5r vil tiltak behandles individuelt. Tiltakspakke 2: Stabiliseringstiltak Det er behov for \u00e5 stabilisere fastlegeordningen i Troms\u00f8, s\u00e5 fastlegene klarer \u00e5 st\u00e5 i jobben mens man venter p\u00e5 at rekrutteringstiltak skal gi effekt, og deretter gi rom for \u00e5 redusere listest\u00f8rrelsen slik at arbeidsmengden blir overkommelig. Stabiliseringstilskudd tilbys til alle selvstendig n\u00e6ringsdrivende fastleger. \u2022 Forsterket basistilskudd med 60% \u00f8kning pr pasient opptil 1000 pasienter pr liste. Basistilskuddet reguleres i takt med nasjonale tilskudd som kommer etter 1.3.2021, dvs at det kommunale basistilskuddet reduseres tilsvarende \u00f8kningen av nasjonale tilskudd jmf. Handlingsplan for Allmennlegetjenesten. For \u00e5 sikre at listest\u00f8rrelsen reduseres i takt med \u00f8kningen av nye hjemler, vil det legges inn en klausul i avtalen som beskriver hvordan dette skal gj\u00f8res. Det settes en nedre grense p\u00e5 1000 pasienter; kommunen vil ikke kreve at fastlegene reduserer listen til under 1000 pasienter. Tiltakspakke 3: Samhandlingstiltak Samhandlingen mellom fastlegene og kommunen m\u00e5 forbedres, slik at man sammen kan jobbe med utviklings- og kvalitetsarbeid p\u00e5 b\u00e5de faglig og administrativt niv\u00e5. F\u00f8lgende tiltak gj\u00f8res for \u00e5 forbedre samhandlingen: \u2022 Det opprettes en 5% samhandlingsstilling tilknyttet hvert legekontor (tilsvarende 7,5 timers arbeidstid pr m\u00e5ned). Fastlegekontoret oppnevner en lege i kontorfellesskapet som skal inneha denne stillingen. Stillingene brukes til samhandlings- og kvalitetsarbeid, og samhandler med overlege/medisinskfaglig r\u00e5dgiver, en stilling som lyses ut i Enhet for Helsetjenester. Stillingene deltar i en planlagt opprettet m\u00f8tearena \u00abKvalitetsutvalg for legetjenesten\u00bb 2 ganger/halv\u00e5r, og dialogm\u00f8te med ledelsen i Helse- og omsorg to ganger i \u00e5ret. Disse blir ogs\u00e5 viktige deltakere i arbeidet med utarbeidelse av Plan for legetjenesten i Troms\u00f8 kommune. \u2022 Opprettelse av et ALIS-team som jobber med utdanningsplaner for \u00e5 avlaste ledere og overleger som har ansvaret for dette. Styrkingen av administrative ressurser i Enhet for Helsetjenester som foresl\u00e5s i tiltakspakke 4, er bl.a. tiltenkt \u00e5 inng\u00e5 i dette. \u2022 Kommunen har ansvar for \u00e5 legge til rette for Allmennlegeutvalget (ALU) i hht s\u00e6ravtalen. ALU har hatt lav deltakelse de senere \u00e5rene. I samr\u00e5d med fastlegene vil kommunen tilstrebe \u00e5 finne et tidspunkt for ALU som legger bedre til rette for deltakelse blant unge fastleger. For \u00e5 skape n\u00e6rmere tilknytning til kommunens ledelse og administrasjon vil kommunen se p\u00e5 muligheter for \u00e5 flytte ALU til et kommunalt lokale. Tiltakspakke 4: Interne tiltak i kommunen For \u00e5 forbedre legetjenesten i Troms\u00f8 er det ogs\u00e5 behov for styrking av flere kommunale roller og avdelinger. Dette gjelder spesielt Kommuneoverlegene og Enhet for Helsetjenesten inkl. Legevakta. Behovet er utfyllende beskrevet i saksutredningen. F\u00f8lgende interne tiltak anbefales: \u2022 Enhet for Helsetjenester flyttes opp et niv\u00e5 i organisasjonskartet, og legges direkte under Avdelingsdirekt\u00f8r for Helse og omsorg. Enhet for Helsetjenester m\u00e5 fortsatt inneholde b\u00e5de Fastlegetjenesten, Legetjenesten og Legevakta, som er integrerte tjenester. \u2022 Enhet for Helsetjenester trenger \u00e5 \u00f8ke bemanningen med 1x 50% stilling overlege/medisinsk faglig r\u00e5dgiver og 2x 100% merkantilt personale. \u2022 Kommuneoverlegene trenger \u00e5 \u00f8ke bemanningen med 150% stilling \u2022 Sette i gang arbeidet med \u00e5 utarbeide en Plan for legetjenesten i Troms\u00f8 kommune \u2022 Opprette et samarbeid mellom Enhet for Helsetjenester og Helsehuset for samkj\u00f8ring av ALIS-forl\u00f8pene. Tiltakspakke 5: Opprettelse av 1-2 nye legekontor med privatpraktiserende leger For \u00e5 oppn\u00e5 m\u00e5let med \u00e5 sette ned listest\u00f8rrelsen, er det behov for 12 nye fastlegehjemler. Det er ikke tilstrekkelig ledige kontorlokaler p\u00e5 de eksisterende fastlegekontorene. I hht utredningen av fastlegetjenesten er det b\u00e5de \u00f8konomisk fordelaktig, og \u00f8nskelig fra b\u00e5de kommunen og de tillitsvalgte fastlegene, \u00e5 ha privat drift av fastlegekontorene. Kommunen \u00f8nsker derfor \u00e5 legge til rette for \u00e5pning av 1-2 nye fastlegekontor med privatpraktiserende leger. Kostnader knyttet til opprettelse av nye fastlegehjemler er tatt med i tiltakspakke 1, og tas derfor ikke inn her. Utredningen viser at det er lavere leiekostnader for fastlegekontor i kommunale bygg. Kommunen vil derfor tilby nye kontorer mulighet for \u00e5 leie arealer i kommunale bygg. Kommunen \u00f8nsker \u00e5 samarbeide med fastlegene om utviklingsprosjekter, og vil gjerne opprette et samarbeid med ett fastlegekontor, som en fast arena for utpr\u00f8ving av ulike kvalitets- og utviklingsprosjekter. Etablering av et nytt legekontor kan v\u00e6re en god anledning til \u00e5 starte et slik samarbeid allerede i oppstartsfasen. Dette vil vurderes i planleggingen. Det legges inn kostnader til \u00e5 opprette kommunale bistillinger for kvalitets- og utviklingsarbeid p\u00e5 totalt 40%. Her er oppsummering av tallene fra den politiske saken, med budsjett vedtatt i \u00f8konomirapport 1 2021: Fastlegesaken - tertialrapport 1 2021 2 021 2 022 2 023 2 024 2 025 Totalt Tiltakspakke 1 - Rekrutteringstiltak 2 000 000 7 879 700 7 879 700 7 879 700 7 879 700 33 518 800 Tiltakspakke 2 - Stabiliseringstiltak 12 333 375 20 171 920 12 323 782 3 751 504 1 875 752 50 456 333 Tiltakspakke 3 - Samhandlingstiltak 500 000 1 132 200 1 132 200 1 132 200 1 132 200 5 028 800 Tiltakspakke 4 - Interne tiltak 1 200 000 3 650 000 3 650 000 3 650 000 3 650 000 15 800 000 Tiltakspakke 5 - 1-2 nye legekontorer - 240 000 480 000 480 000 480 000 1 680 000 Sum alle tiltakspakker 16 000 000 33 000 000 25 500 000 16 900 000 15 000 000 106 400 000 Sak om fastlegeordningen med de foresl\u00e5tte tiltak ble vedtatt av Kommunestyret 28.04.2021 Evaluering av tiltakspakkene Saken med tiltakspakkene ble vedtatt 28.04.2021. Fra da og til dd har kommunen rekruttert 6 nye fastleger; 4 i n\u00e6ringsdrift og 2 i KRAFT legesenter med kommunalt ansatte leger (KRAFT hadde 3 legehjemler 01.04.21, som ble \u00f8kt til 5 hjemler 01.08.21). Det ble gjennomf\u00f8rt evaluering av tiltakspakkene i februar 2023. Denne evalueringen ligger til grunn for f\u00f8lgende evaluering med tillegg av oppdatert informasjon. Evalueringen i februar 2023 viste at prosessen med intern kartlegging og status i fastlegeordningen lokalt i Troms\u00f8 var sv\u00e6rt viktig for utformingen av tiltakene vi kom frem til. Dette var en suksessfaktor for \u00e5 forbedre samarbeidet og for \u00e5 oppn\u00e5 treffsikre tiltak. Figur 1 viser \u00e5rlig medg\u00e5tt kostnad til de ulike tiltakspakkene. Status regnskap 04.09.2024 Type kostnad 2021 2022 2023 2024 Totalt Tiltakspakke 1 - Rekrutteringstiltak Etableringstilskudd antall 2 7 6 8 23 Etableringstilskudd bel\u00f8p 600 000 2 100 000 1 500 000 2 100 000 6 300 000 Utl\u00e5n kj\u00f8p hjemmel antall 0 5 5 6 16 Utl\u00e5n kj\u00f8p hjemmel bel\u00f8p 0 2 512 500 1 475 000 2 791 426 6 778 926 Avdragsinntekter 0 0 -621 250 -933 700 -1 554 950 Netto kostnad utl\u00e5n 0 2 512 500 853 750 1 857 726 5 223 976 Refusjon sykefrav\u00e6r 0 68 068 132 740 117 323 318 131 Sum rekrutteringstiltak 600 000 4 680 568 2 486 490 4 075 049 11 842 107 Tiltakspakke 2 - Stabiliseringstiltak Forsterket basistilskudd 10 845 142 21 455 716 17 625 220 10 844 129 60 770 207 Tiltakspakke 3 - Samhandlingstiltak Samhandlingsstilinger 0 0 349 934 284 830 634 764 Tiltakspakke 4 - Interne tiltak Merkantile stillinger 0 0 956 419 1 163 256 2 119 675 Tiltakspakke 5 - 1-2 nye legekontorer 0 0 0 0 0 Andre kostnader/ikke fordelt Kj\u00f8p av vikartjenester 0 0 262 350 0 262 350 Div. kostnader 29 513 102 513 86 970 18 263 237 259 Sum alle tiltakspakker 11 474 655 26 238 797 21 767 383 16 385 527 75 866 362 Figur 1: Regnskap fra 1.7.2021 - 4.9.2024 Tiltakspakke 1 Rekruttering: Rekrutteringstiltakene har hatt sv\u00e6rt god effekt. F\u00f8r tiltakene ble vedtatt i 2021 var det 5 ubesatte hjemler man ikke klarte \u00e5 rekruttere til, og det var store utfordringer med \u00e5 skaffe vikarer. Etter tiltakene ble iverksatt er det b\u00e5de rekruttert til alle de ubesatte hjemlene og opprettet 4 nye hjemler (0-hjemler) p\u00e5 etablerte legekontor. De siste m\u00e5nedene er det ogs\u00e5 rekruttert 6 leger til det nye legekontoret som planlegges oppstart i desember 2024. Det er oppn\u00e5dd en bedre rekruttering til b\u00e5de fastlegehjemler, og til vikarer for fastlegene. Ved utlysninger av ledige fastlegehjemler er det flere kvalifiserte s\u00f8kere enn tidligere. Oppstartsavtale: Det ble i tiltakspakken skissert et tilbud med oppstarts-avtale med fast l\u00f8nn eller 0-avtale de f\u00f8rste to \u00e5rene. Det har vist seg at ingen har bedt om \u00e5 ta i bruk tilbudet. Det kan tolkes som at alle nye fastleger har \u00f8nsket \u00e5 benytte den ordin\u00e6re avtalen for selvstendig n\u00e6ringsdrivende fastleger, i tillegg til de \u00f8vrige rekrutteringstiltakene. Etableringstilskudd: Som vist i figur 1 er det utbetalt etableringstilskudd til totalt 23 nye fastleger, og utl\u00e5n til kj\u00f8p av hjemmel til 16 av disse. Det er 4 som har f\u00e5tt etableringstilskudd ifb med etablering av 0-hjemler og 19 som har f\u00e5tt dette for overtakelse av eksisterende hjemmel. Garanti for ALIS-tilskudd: Garantien for ALIS-tilskudd for dekning av utdanningskostnader ga en betryggende effekt for nye fastleger, men ingen \u00f8konomisk kostnad for kommunen, ettersom det statlige tilskuddet ble opprettholdt fra Helsedirektoratet. I 2021 var det en usikkerhet om denne ville bli videref\u00f8rt, i dag er det ikke lengre usikkerhet rundt videref\u00f8ring av tilskuddet. I 2021 var det sendt inn tilskuddss\u00f8knad for 12 stk, alle i n\u00e6ring. I \u00e5r ble det sendt inn tilskuddss\u00f8knad for 52 stk (34 i n\u00e6ring og 18 kommunale). Disse er ALIS som har kj\u00f8pt opp hjemmel eller ansatt i kommunal stilling (hjemmel eller annen kommunal legestilling), men ogs\u00e5 ALIS som jobber som vikar p\u00e5 annen fastleges liste. I Troms\u00f8 kommune er det n\u00e5 40,5 % av hjemlene har vikar som betjener hjemmel i st\u00f8rre eller mindre grad. Sykefrav\u00e6rs-tilskudd: Det har v\u00e6rt utbetalt sykefrav\u00e6rstilskudd p\u00e5 totalt 318 000 kr gjennom hele perioden. Sykefrav\u00e6rstilskuddet har kostet kommunen lite, men gitt stor opplevd trygghet for fastlegene. I hht sp\u00f8rreunders\u00f8kelsen er sykefrav\u00e6r pga arbeidspress/stress redusert fra 23% til 12% (halvert). Dette har alts\u00e5 skjedd i perioden kommunen har bidratt med tilpassede sykepengerettigheter til fastlegene. Sykefrav\u00e6rstilskuddet har kun v\u00e6rt utbetalt til nyansatte hjemmelsinnehavere (ettersom hensikten var \u00e5 oppn\u00e5 rekruttering i faste hjemler), men har ogs\u00e5 v\u00e6rt etterspurt fra nyansatte vikarer. Det kan trolig forventes en \u00f8kning i utbetalinger siden vi har f\u00e5tt flere yngre leger i etableringsfasen. Rentefritt l\u00e5n til kj\u00f8p av hjemmel: Rentefritt l\u00e5n til kj\u00f8p av fastlegehjemmel er et rekrutteringstiltak som ble innf\u00f8rt i etterkant av at fastlegesaken ble vedtatt. Legen kan l\u00e5ne inntil 50 % av avtalt kj\u00f8pesum, etter at etableringstilskudd er trukket fra. Utl\u00e5net bokf\u00f8res som kostnad i regnskapet n\u00e5r utbetalingen skjer, og nedbetaling starter i p\u00e5f\u00f8lgende m\u00e5ned. L\u00e5net skal betales tilbake i l\u00f8pet av 4 \u00e5r og 2 m\u00e5neder, med mindre legen velger en raskere nedbetaling. Det betyr at regnskapet viser en kostnad i utbetalings\u00e5ret, mens tilbakebetalingen vil fremkomme som en ren inntekt i p\u00e5f\u00f8lgende \u00e5r. Det er benyttet udisponerte midler i fastlegesaken til \u00e5 finansiere dette tiltaket i utbetalings\u00e5ret. Tiltakspakke 2 Stabilisering: Det har blitt utbetalt 10,8 mill i forsterket basistilskudd i 2021, 21,5 mill i 2022, 17,6 mill i 2023, og 10,8 mill i 2024 (status t.o.m. august). Etter at den politiske saken ble vedtatt i 2021 innf\u00f8rte kommunen en l\u00f8nnsjustering av opprinnelig sats for basistilskudd, som kommer i tillegg til forsterket basistilskudd. Dette har medf\u00f8rt \u00f8kte \u00e5rlige kostnader, som i all hovedsak er budsjettmessig kompensert. B\u00e5de budsjett og regnskap er p\u00e5virket av flere andre faktorer, som faktisk niv\u00e5 p\u00e5 \u00f8kning av statlig sats for basistilskudd, antall listepasienter og antall fastleger. Til sammen bidrar dette til avvik mellom beregningene som l\u00e5 til grunn i fastlegesaken, og det som er budsjettert og bokf\u00f8rt i tiden etter det politiske vedtaket. I sp\u00f8rreunders\u00f8kelsen januar 2020 var det ca 70% som i l\u00f8pet av de siste 6 m\u00e5neder hadde vurdert \u00e5 slutte i jobben p\u00e5 grunn av arbeidspress, og f\u00e6rre enn 20% av fastlegene svarte ja p\u00e5 at de fortsatt ville v\u00e6re fastlege om 5 \u00e5r. Etter 1.7.21, da tiltakene tr\u00e5dte i kraft, har ingen fastleger opplyst om at stort arbeidspress er grunnen til at de har sagt opp sine hjemler. En av m\u00e5lsetningene med forsterket basistilskudd var \u00e5 gi fastlegene muligheten til \u00e5 kunne redusere listelengden slik at de fikk redusert arbeidsbelastning og mer normal arbeidstid. Sp\u00f8rreunders\u00f8kelsen 2020 og 2024 viser at andelen fastleger som f\u00f8ler p\u00e5 daglig negativt stress i jobben som fastlege er sunket fra 56% til 32%, og det er en klar trend at flere er uenig i at jobben g\u00e5r ut over helse og privatliv, og at man n\u00e5 har bedre rammebetingelser for \u00e5 utvikle seg faglig. Inntil videre har listereduksjonen skjedd ved naturlig avgang. Det vil si pasienter som g\u00e5r ut av listen fordi de er d\u00f8de, fordi de flytter til annen kommune og f\u00e5r ny fastlege der, eller bytter til annen fastlege i kommunen. Det er fortsatt mange leger som har satt listetaket sitt lavere enn det antallet pasienter de har p\u00e5 listen n\u00e5. En viktig forutsetning for reell listereduksjon er etablering av flere hjemler. Fra 2021 har vi f\u00e5tt \u00f8kt antall hjemler fra 78 til 84 i 2024. Fra desember 2024 forventes antall hjemler \u00e5 \u00f8kes med ytterligere 6 hjemler ved etablering av nytt legekontor. N\u00e5r disse 6 hjemlene starter opp, har man mulighet til \u00e5 flytte pasienter over til de nye listene, slik at fastlegene som \u00f8nsker en reduksjon i listest\u00f8rrelse oppn\u00e5r dette. Det er HELFO som tildeler plass p\u00e5 fastlegelister. Kommunen eller kommuneoverlegen har ikke innvirkning p\u00e5 tildeling. Totalt antall innbyggere p\u00e5 legelister er avhengig av b\u00e5de listest\u00f8rrelser og antall hjemler. I perioden fra tiltakene ble innf\u00f8rt, har listest\u00f8rrelsen blitt litt redusert (fig 2), og antall hjemler er \u00f8kt med 6stk. Det har v\u00e6rt en total kapasitets\u00f8kning p\u00e5 listene p\u00e5 tross av reduserte listelengder fra 77095 i januar 2021 til 81935 i september 2024. Figur 2: Utvikling av listetak og listest\u00f8rrelse Innbyggere som er med i fastlegeordningen men uten plass p\u00e5 liste er f.eks asyls\u00f8kere, innvandrere med f\u00f8dselsnummer eller d-nummer, NATO-personell, personer som har blitt tatt vekk fra liste pga truende eller voldelig adferd (Fastlegeforskriften \u00a715) og personer som har meldt seg ut av fastlegeordningen for s\u00e5 \u00e5 melde seg inn igjen. Disse prioriteres av HELFO til ledige listeplasser f\u00f8r de som har fastlege men \u00f8nsker \u00e5 bytte. Fig 3 viser at Troms\u00f8 kommune har hatt en nedgang i personer i fastlegeordningen uten plass p\u00e5 liste. Innbyggere som er med i fastlegeordningen men uten plass p\u00e5 liste 1400 1200 1000 800 600 400 200 0 2018 2019 2020 2021 2022 2023 2024 Figur 3: Innbyggere i fastlegeordningen uten plass p\u00e5 liste Antall personer p\u00e5 venteliste er personer som har fastlege (enten i Troms\u00f8 kommune eller i en annen kommune) men som \u00f8nsker \u00e5 bytte. Figur 4 viser at det er \u00f8kning i antall innbyggere p\u00e5 venteliste. Dette kan reflektere at kommunens fastleger har satt ned listetaket sitt, og at kapasiteten til \u00e5 ta inn nye pasienter p\u00e5 disse listene er redusert. De 6 nye hjemlene som har blitt etablert i periode 2020- 2024 har blitt raskt fylt opp med pasienter. En del av \u00f8kningen p\u00e5 ventelistene kan ogs\u00e5 skyldes at mange innbyggerne har valgt \u00e5 sette seg p\u00e5 venteliste til de nye hjemlene. Antall hjemler har dermed ikke holdt tritt med behovet for \u00e5 bytte fastlege. Det forventes at etablering av 6 nye hjemler i desember 2024 vil f\u00f8re til en stor nedgang i innbyggere p\u00e5 venteliste. Innbyggere p\u00e5 venteliste 6000 5000 4000 3000 2000 1000 0 2018 2019 2020 2021 2022 2023 2024 Figur 4: Innbyggere p\u00e5 venteliste I etterkant av evalueringen i februar 23 ble det publisert en ny nasjonal kvalitetsindikator \u201cInnbyggere uten fast lege\u201d. Dette er personer som har plass p\u00e5 en fastlegeliste, men hvor listen betjenes av vikar. I slike tilfeller har hjemmel for listen ikke blitt omsatt. Fig 5 viser utviklingen i listeinnbyggere p\u00e5 liste uten fast lege fra 2010 til 2024. \u00d8kningen i perioden 2021-2024 kan skyldes at Troms\u00f8 har hatt en kraftig \u00f8kning i antall rekrutterte ALIS i perioden, og mange ALIS \u00f8nsker \u00e5 starte som vikar mens de f\u00e5r erfaring og evt bygger seg opp en liste hvis de startet med 0-liste, f\u00f8r de evt velger \u00e5 kj\u00f8pe seg inn i en hjemmel. Tall fra HELFO (figur 5) viser en positiv trend i pasienter uten fast lege i Troms\u00f8 fra starten av 2022, og Troms\u00f8 kommune n\u00e5 kun har 1000 pasienter p\u00e5 liste uten fast lege. Det er alts\u00e5 kun en ubesatt liste pr september 2024. Til sammenlikning ser vi en oppadstigende kurve p\u00e5 utviklingen av antall pasienter uten fast lege nasjonalt (fig 6) Figur 5: Innbyggere p\u00e5 liste uten fast lege i Troms\u00f8 Figur 6: Innbyggere p\u00e5 liste uten fast lege i Norge En av m\u00e5lsetningene med kortere lister ut over at det skulle s\u00f8rge for stabilisering og mer normalisert arbeidstid for legene, var at legene skulle f\u00e5 mer tid til \u00e5 ivareta god faglig praksis og spesielt ivareta s\u00e5rbare pasientgrupper. Svarene p\u00e5 sp\u00f8rreunders\u00f8kelsene i 2021 viser at mange flere fastleger oppgir at de ut\u00f8ver god faglig praksis i 2024. Andelen leger som mener de har for liten tid til \u00e5 ivareta oppf\u00f8lging av skr\u00f8pelige eldre er sunket fra 92% i 2021 til 78% i 2024, og andelen som mener de har for liten tid til \u00e5 ivareta \u00e5rskontroll av funksjonshemmede er redusert fra 71% i 2021 til 56% i 2024. Tiltakspakke 3 Samhandling: Samhandlingsleger: V\u00e5ren 2023 ble det arbeidet med planlegging, organisering og utarbeidelse av avtaler for samhandlingslege med \u00e8n fastlege fra hvert av legekontorene. Avtalene var p\u00e5 plass 1.september 2023 med samhandlingsleger fra alle foruten ett legekontor i kommunen som ikke har meldt inn samhandlingslege. Til sammen er det n\u00e5 12 samhandlingsleger. Tiltaket har hatt en kostnad p\u00e5 350 000 kr i 2023, og 280 000 kr pr august 2024. Samhandlingslegene har bidratt i kvalitets- og utviklingsarbeid i samarbeid med og etter oppdrag fra tjenesten. De har deltatt i ulike prosjekter, heriblant \u201cPakkeforl\u00f8p for hjerneslag\u201d, \u201cRehabLos\u201d, \u201cNasjonalt forl\u00f8p for barnevern\u201d og \u201cLegetjenester i barnebolig og omsorgsbolig\u201d, planlegging av nytt fastlegekontor, rutine for tvang etter kap 4a, nasjonalt forl\u00f8p for barnevern. Tilbakemelding fra noen av samhandlingslegene viser til at de synes dette er en god ordning. De syns det er interessant \u00e5 delta i tverrfaglig arbeid med kommunen for \u00e5 forbedre tjenestene. Det er nyttig \u00e5 ha med fastlegeperspektivet, da alle helse og omsorgstjenestene ber\u00f8rer fastlegene. De mener det kan bli lettere \u00e5 implementere rutiner (hos fastlegene) som fastleger selv har v\u00e6rt med p\u00e5 \u00e5 utvikle, da det i utformingen er tatt hensyn til hvordan nye rutiner kan integreres i fastlegehverdagen. Samhandlingslegene kan bidra til \u00e5 f\u00e5 ut informasjon fra sentralt i kommunen, til hver enkelt fastlege p\u00e5 kontorene. En av legene beskriver at de har jevnlige m\u00f8ter p\u00e5 kontoret der samhandlingslegen informerer de andre fastlegene om relevante saker, og fastlegene p\u00e5 kontoret kan gi innspill til alle sakene som samhandlingslegene er involverte i. En annen tilbakemelding fra en samhandlingslege er at det mangler koordinering av oppgavene som samhandlingslegene involveres i, og at dette bidrar til at noen har v\u00e6rt involvert i flere saker, mens andre ikke i noen. Noen har heller ikke deltatt p\u00e5 m\u00f8tene mellom samhandlingslegene, og mellom samhandlingslegene og lederne i HESO. Det er lagt opp til et tillitsbasert system hvor det legges til samhandlingslegene selv \u00e5 ta oppdrag og \u00e5 s\u00f8rge for at medg\u00e5tt tid tilsvarer det som st\u00e5r i avtalen. Avdelingen vurderte at man ikke skulle bruke administrative ressurser til \u00e5 holde kontroll p\u00e5 tidsbruk. Det er ikke satt klare rammer for hva lederne kan ettersp\u00f8rre samhandlingslegene til. Den ene samhandlingslegen mener at rollen er for udefinert og at den heller ikke er godt nok kjent i hele tjenesten. ALIS-team: I utredningen ble det beskrevet behov for opprettelse av et ALIS-team som jobber med utdanningsplaner, for \u00e5 avlaste ledere og overleger som har ansvaret for dette. Styrkingen av administrative ressurser i Enhet for Helsetjenester i tiltakspakke 4, var bl.a. tiltenkt \u00e5 inng\u00e5 i dette. I etterkant av utredningen har man endret betegnelsen av dette teamet til Utdanningskontor. Utdanningskontoret ble styrket fra h\u00f8sten 2023 til ny\u00e5ret 2024. Det er blitt tilf\u00f8rt en 100 % r\u00e5dgiverstilling, samt at kvalitetsoverlege Allmennlegetjenesten har f\u00e5tt tildelt flere oppgaver tilknyttet oppf\u00f8lging av ALIS. Vi har f\u00e5tt til en \u00f8kning i antall ALIS leger fra12 i 2021 til 52 i september 2024. Det er utarbeidet generell utdanningsplan for ALIS, og alle ALIS har individuell utdanningsplan og veileder. Legearbeidet p\u00e5 ALIS-kontoret har v\u00e6rt omfattende og fylt en 20% stilling. Legen har f\u00e5tt delegert oppgaven med \u00e5 signere l\u00e6ringsm\u00e5l for ALIS i kompetanseportalen og deltar p\u00e5 alle m\u00f8ter om individuell plan. Det har v\u00e6rt lite restkapasitet for \u00e5 jobbe med systematisk kvalitetsarbeid p\u00e5 fastlegekontorene og f\u00f8lge opp samhandlingslegene. Dersom legen tilknyttet Allmennlegetjenesten skal ivareta alle tre oppgaver vil det kreve en ca 50% stilling. Tilrettelegging for ALU: Allmennlegeutvalget (ALU) er fastlegenes faglige forum, som ogs\u00e5 inneb\u00e6rer en begrenset mulighet for informasjons og dialogarena fra kommunen. Fra h\u00f8sten 2023 ble tidspunkt for ALU endret til delvis innenfor ordin\u00e6r arbeidstid og lokasjon for ALU-m\u00f8tene ble satt til R\u00e5dhuset. Dette for \u00e5 tilrettelegge for h\u00f8yere deltakelse fra b\u00e5de fastleger og kommunen. Fastlegenes koordinator/leder for ALU opplyser at deltakelsen i ALU fra ledere i helse og omsorg har blitt bedre siden denne endringen. Denne vurderingen deles av kommunen. Det er alltid en representant fra kommunen p\u00e5 ALU. Da informerer man om aktuelle saker og tar imot sp\u00f8rsm\u00e5l fra fastlegene. Det er fortsatt \u00f8nskelig med h\u00f8yere deltakelse av fastlegene. Tiltakspakke 4 Interne tiltak: Endret organisering for helsetjenesten: Endringene i organisasjonsstruktur ble ikke gjennomf\u00f8rt som beskrevet i tiltakspakken. Enhet for helsetjenester ble i 2023 innlemmet i den nye Seksjon for helsetjenester, og enheten er splittet i to: Allmennlegetjenesten, som ivaretar fastlegeordningen, og legevakta. Denne organiseringen ble av ledelsen i avdeling for helse og omsorg vurdert som mer hensiktsmessig. \u00d8kning i administrative ressurser og legeressurs i Allmennlegetjenesten: Allmennlegetjenesten har \u00f8kt sine ressurser med to \u00e5rsverk. Det er blitt ansatt en r\u00e5dgiver i 100 % stilling (nevnt tidligere), og en saksbehandler i 100 % som jobber direkte opp mot fastlegeordningen. Lege for allmennlegetjenesten (50%) ble lyst ut i 2023, uten at vi fikk tilsatt noen i stillingen. H\u00f8sten 2023 ble kvalitetslege i 20% er omstilt til ALIS kontoret. Dette har f\u00f8rt til at kvalitetslegen har for lite tid til \u00e5 jobbe med kvalitetsarbeid for fastlegene og f\u00f8lge opp samhandlingslegene. Behovet for lege i allmennlegetjenesten vurderes fortsatt til 50 % om man skal kunne opp n\u00f8dvendig kvalitetsarbeid. ALIS arbeidet fungerer n\u00e5 godt, alle ALIS har ALIS avtale og individuell utdanningsplan. Individuell utdanningsplan utarbeides p\u00e5 Teams m\u00f8ter i samarbeid mellom ALIS, individuell veileder og kommunen (r\u00e5dgiver, lege og evt enhetsleder), denne oppdateres halv\u00e5rlig. Individuell plan s\u00f8rger for at kommunen overholder sine forpliktelser if\u00f8lge Spesialistforskriften og s\u00f8rger for at ALIS har en god progresjon i utdanningen. Kommunen s\u00f8rger for at det blir s\u00f8kt ALIS tilskudd til Helsedirektoratet for alle ALIS slik at ALIS og kommunen f\u00e5r dekt det meste av utgiftene til utdanning inkludert veiledning og obligatoriske kurs. S\u00f8knad om tilskudd som gj\u00f8res av r\u00e5dgiver er sv\u00e6rt tidkrevende, det har derfor v\u00e6rt n\u00f8dvendig med \u00f8kte ressurser til dette. \u00d8kning av kommunelegeressurs: I tiltakspakken var \u00f8kning i kommunelegeressurs med 150% ett av tiltakene. Dette har ikke blitt gjennomf\u00f8rt, til tross for at det er vurdert at det fortsatt er behov for dette. Rekruttering av kommunelege har blitt utsatt flere ganger, p\u00e5 grunn av behov for \u00e5 f\u00f8rst rekruttere til legevaktsoverlege og lege for Allmennlegetjenesten, samt at man \u00f8nsket \u00e5 f\u00e5 p\u00e5 plass Plan for legetjenesten f\u00f8rst. Legevaktsoverlege ble tilsatt januar 2024 har f\u00e5tt samfunnsmedisinsk ansvar innen helseberedskap. Legen er nytilsatt og har s\u00e5 langt ikke arbeidet med beredskap p\u00e5 tverrsektorielt niv\u00e5. Kapasiteten blant kommunelegene er i 2024 ytterligere redusert, som f\u00f8lge av endringer i andre stillinger. Heriblant kan nevnes kvalitetslege som er omdisponert til ALIS-kontoret, stillingen som folkehelsekoordinator som er blitt st\u00e5ende vakant som en del av innsparingstiltakene i kommunen, og stillingen som sykehjemsoverlege som ikke fikk s\u00f8kere da den ble utlyst etter forrige sykehjemsoverlege gikk av med pensjon v\u00e5ren 2024. V\u00e5ren 2024 er det utf\u00f8rt en vurdering av den samfunnsmedisinske funksjonen i kommunen. Arbeidet ble gjort i samarbeid med de som innehar samfunnsmedisinske stillinger; kommuneoverlegen, overlege samfunnsmedisin, overlege smittevern, sykehjemsoverlegen og legevaktsoverlegen. Det kommer tydelig frem at det er uklarhet i roller, arbeidsoppgaver og organisering, og det vil legges frem anbefalinger for ledergruppen i Helse og omsorg h\u00f8sten 2024. Konklusjonen er at det fortsatt er behov for \u00f8kt kapasitet for kommunelegene. Plan for legetjenesten: Det ble ansatt en lege som prosjektleder for plan for legetjenesten i 2022. Planen ble ferdigstilt i 2023, og oppf\u00f8lging av tiltakene i planen ledes av arbeidsgruppeledere for planens ulike deler. Plan for legetjenesten 2023 anbefalte vurdering av fordeling av ansvar og oppgaver samt organisering av samfunnsmedisinsk tjeneste. Etter at man hadde fors\u00f8kt \u00e5 lyse ut eldreoverlege to ganger ble det konkludert med at evt utlysning av kommunelege avventes til utredning av samfunnsmedisinske stillinger iht plan for legetjenester er ferdig. Denne utredningen er utf\u00f8rt og konkluderer med at det er behov for \u00e5 styrke ressursen. Tiltakspakke 5 Nytt legekontor: Det ble i slutten av januar 2023 ansatt en lege i en midlertidig kommunal stilling (20-30 %) i 6 m\u00e5neder for \u00e5 etablere nytt legekontor. Prosessen f\u00f8rte ikke frem. I etterkant har seksjon for helsetjenester tatt ansvar for etableringen av ett nytt legekontor. Selv om seksjon for helsetjenester har tatt ansvar for opprettelsen, skal kontoret driftes av et fastlegeselskap der legene er selvstendig n\u00e6ringsdrivende. Dette er hovedmodellen for drift av fastlegehjemler i Troms\u00f8 kommune. Per 01.09.24 er det tildelt seks nye hjemler ved kontoret (fem ALIS og en spesialist i allmennmedisin). Dette vil utgj\u00f8re omtrent 5200 nye listeplasser for kommunens innbyggere. Det er i tillegg planlagt opprettelse av to fastlegehjemler til ved legesenteret i l\u00f8pet av 2025, som vil utgj\u00f8re ytterligere 1600-2000 listeplasser. \u00c5pning av kontoret er berammet til 1. desember 2024. N\u00e5r alle fastlegehjemlene er opprettet vil man kunne forventet at man har oppn\u00e5dd m\u00e5let satt i 2021 med en listekapasitet p\u00e5 105 %. Andre evalueringsomr\u00e5der: Fastleger i legevakt: Sp\u00f8rreunders\u00f8kelsene i 2021 og 2024 viste at andelen fastleger som deltar i legevakt ikke har \u00f8kt, men har holdt seg stabil i perioden. Andelen som sier at de tar vakter ut over grunnturnus har fordoblet seg i perioden. En av tilbakemeldingene i sp\u00f8rreunders\u00f8kelsen 2024 er at vikarer p\u00e5 legekontorene m\u00e5/b\u00f8r settes opp p\u00e5 legevakter. Andre kostnader/ikke fordelt: Kj\u00f8p av vikartjenester er, som nevnte utl\u00e5n, ikke en del av den opprinnelige saken. Ettersom kj\u00f8p av vikartjenester er en merkostnad for enheten som skyldes utfordringer med rekruttering, har enheten vurdert at udisponerte midler fra fastlegesaken kunne benyttes til \u00e5 dekke denne kostnaden. Dette er benyttet i forbindelse med ubesatt hjemmel hvor enheten ikke har klart \u00e5 skaffe vikar p\u00e5 annet vis enn vikarbyr\u00e5. Regjeringens tiltak i 2023: Beregning av basistilskudd vha knekkpunktmodell ble byttet ut med persontilpasset basistilskudd mai 2023. Fastlegene i Troms\u00f8 \u00f8nsker at Troms\u00f8modellens knekkpunktmodell videref\u00f8res og at de friske midlene som kommer fra staten, tilkommer kommunen som allerede avtalt i Troms\u00f8modellen, noe Troms\u00f8 kommune har fortsatt med. Hensikten med dette er \u00e5 stimulere til kortere lister samtidig som kvalitet, personell og utstyrspark kan opprettholdes. Poenget er at legene skal f\u00e5 mer tid til pasienter som trenger det og en normalisering av arbeidstid og belastning. Vi videref\u00f8rte knekkpunktmodellen i 2023. Fastlegene \u00f8nsker at denne videref\u00f8res ogs\u00e5 etter juli 2025. Det persontilpassede tilskuddet har vist seg \u00e5 gi store forskjeller innad p\u00e5 legekontor. Modellen bel\u00f8nner lange lister og gir d\u00e5rligere forutsigbarhet. Dette er motsatt av knekkpunktmodellen, som er forutsigbar, og gir mulighet for kortere lister slik at s\u00e5rbare pasienter kan ivaretas bedre. Oppsummering av evalueringen Kommunens m\u00e5lsetninger for tiltakene i fastlegesaken var bedre rekruttering, \u00f8kt stabilitet i ordningen, god kvalitet i fastlegetjenesten med s\u00e6rlig vekt p\u00e5 de fire s\u00e5rbare pasientgrupper, skr\u00f8pelige eldre, personer med alvorlige og sammensatte lidelser, barn og unge, pasienter med rus- og psykiatrilidelser. Det var ogs\u00e5 en m\u00e5lsetning om at flere fastleger skulle ta vakter ved legevakten, og at vi skulle f\u00e5 flere fastleger inn i kommunale bistillinger. Vi har oppn\u00e5dd m\u00e5lsetningen om bedre rekruttering. 23 nye ALIS i fastlegehjemler viser dette; 4 i 0- hjemmel og 19 ved overtakelse av hjemmel. Vi ser alts\u00e5 en \u00f8kt andel yngre fastleger og flere ALIS, dette gjenspeiler m\u00e5lsetning om bedre rekruttering. Flere av tiltakene har sannsynligvis bidratt til bedre rekruttering, b\u00e5de styrekt administrasjon og ALIS- oppf\u00f8lging, forsterket basistilskudd, etableringstilskudd, sykefrav\u00e6rsordning og l\u00e5n til oppkj\u00f8p av hjemmel. M\u00e5lsetningen om \u00f8kt stabilitet vurderes oppn\u00e5dd. Sp\u00f8rreunders\u00f8kelsen i 2020 vistre at kun 20% av fastlegenes s\u00e5 for seg \u00e5 fortsette i jobben hvis forholdene fortsatte som f\u00f8r. Dette har ikke sl\u00e5tt til. Imidlertid har det v\u00e6rt 19 omsatte hjemler i l\u00f8pet av perioden. Ingen har gitt uttrykk for at de har sagt opp hjemmel pga for h\u00f8y areidsbelastning. Omsetting av hjemler vil det alltid v\u00e6re og tiltakene har trolig bidratt til bedre muligheter for \u00e5 omsette hjemler. M\u00e5lsetningen om god kvalitet i fastlegetjenesten med nok tid spesielt til s\u00e5rbare pasientgrupper vurderes p\u00e5 bakgrunn i resultater fra sp\u00f8rreunders\u00f8kelsen som bedret, men det er fremdeles mange som opplyser at man ikke har tid nok til nettopp s\u00e5rbare pasientgrupper. M\u00e5let om flere fastleger i bistillig er til en viss grad oppn\u00e5dd. Andelen leger med bistilling er \u00f8kt fra 41% i 2021 til 53% i 2024. Det er kun en fastlege som har bistilling i sykehjem, hen er frikj\u00f8pt til annet arbeid. I helsestasjon er det 4 hjemmelsinnehavere som har bistilling, to av dem kommunalt ansatt (KRAFT). Det har v\u00e6rt god rekruttering til veilederstillinger. Det er viktig for rekruttering av ALIS at man har nok veiledere. Flere fastleger i legevakt er ikke tilstrekkelig oppn\u00e5dd, selv om en st\u00f8rre andel fastleger tar flere vakter enn det de er satt opp til i utgangspunktet. Det er fremdeles mange fastleger som ikke tar legevaktene de er satt opp til, men vaktene blir tatt av vikarer. Legevakta har ikke de samme utfordringene som tidligere hvor det var vanskelig \u00e5 f\u00e5 dekt legevaktene. Etableringstilskudd og rentefritt l\u00e5n til oppkj\u00f8p av hjemler er rene rekrutteringstiltak hvor bruken av disse er avhengig av opprettelse av og omsetning av hjemler. Sykefrav\u00e6rstilskudd har i st\u00f8rst grad blitt benyttet av yngre fastleger i etableringsfasen. Styrket administrasjon med god ALIS oppf\u00f8lging har sannsynligvis sammen med de nevnte tiltakene v\u00e6rt viktige for \u00e5 f\u00e5 til en god rekruttering. Forsterket basistilskudd er det enkelttiltakene som flesteparten av fastlegene i sp\u00f8rreunders\u00f8kelsen oppgir som viktig 94% av legene mener forsterket basistilskudd har hatt effekt for en selv og kollegaene. 98% svarer at videref\u00f8ring av forsterket basistilskudd er viktig for rekruttering av leger. 86% svarer at ogs\u00e5 etableringstilskuddet er viktig ved kj\u00f8p av praksis. Det er etter tiltakene en h\u00f8y andel av fastlegehjemlene som har vikar i st\u00f8rre eller mindre grad (45%). Dette er positivt for legene som har mulighet til faglig fordypning og kurs, til \u00e5 ta veilederstillinger eventuelt jobbe redusert selv i hjemmelen av andre \u00e5rsaker. I tillegg gir vikarjobb i allmennlegetjenesten erfaring for flere leger som lurer p\u00e5 om de skal g\u00e5 inn i fastlegehjemmel. I 2021 mente 65% av2 det var vanskelig \u00e5 skaffe vikar. I dag svarer kun 9 % det samme. En av fastlegene kommenterer: \u00abForsterket basistilskudd har gjort det mer attraktivt \u00e5 jobbe som fastlegevikar. \u00d8kt positivt omd\u00f8mme og inntrykk av at flere nyutdannede leger \u00f8nsker \u00e5 bli fastlege i Troms\u00f8\u00bb Samhandlingslegene har bidratt i samhandling om utviklings- og kvalitetsarbeid i kommunen. Det er positivt at det samtidig bedrer forankring i alle legekontor, men tiltaket mangler tilstrekkelig koordinering. Kommunelegefunksjon er ikke styrket enda. Utredningen av kommunelegefunksjon viser at behovet for styrking fortsatt er til stede og kommer med anbefalinger for tiltak. Endringer i allmennlegeutvalget (ALU) er gjennomf\u00f8rt som planlagt og har f\u00f8rt til st\u00f8rre oppm\u00f8te og bedre samarbeid med kommunen. I juli 2021 var det 1765 som stod p\u00e5 venteliste for \u00e5 bytte fastlege i Troms\u00f8. Dette tallet er steget til 5334 i august 2024. Dette tallet inkluderer innbyggere som har fastlege i Troms\u00f8 fra f\u00f8r, men som \u00f8nsker \u00e5 bytte, og de som har fastlege i en annen kommune, men som \u00f8nsker fastlege i Troms\u00f8. Vi har ikke tall p\u00e5 antall mennesker i hver av disse to kategoriene, men vi vet at antall gjesteinnbyggere (innbyggere som ikke har folkeregistrert adresse i Troms\u00f8) er 6717 i august 2024. I perioden 2021-2024 har antall hjemler \u00f8kt fra 80 til 84, og samtidig har det v\u00e6rt et \u00f8nske fra kommunen og de fleste fastlegene om \u00e5 redusere listest\u00f8rrelsen. P\u00e5 tross av \u00f8kt antall hjemler har vi dermed ikke klart \u00e5 \u00f8ke kapasiteten i fastlegelistene nok til at alle de som \u00f8nsker \u00e5 bytte fastlege f\u00e5r det. Vi har et m\u00e5l om \u00e5 oppn\u00e5 105% listekapasitet i Tr\u00e5d med anbefalingene, slik at bytte av fastlege er mulig. Dette forventer vi at oppn\u00e5s etter oppstart av nytt legekontor i 4.kvartal 2024. Sp\u00f8rreunders\u00f8kelsen blant fastlegene viser at tiltakspakkene har hatt effekt p\u00e5 rekruttering, stabilisering, samhandling, dekning av bistillinger og veilederstillinger, motivasjon for \u00e5 g\u00e5 flere legevakter, samt omd\u00f8mme. "
}