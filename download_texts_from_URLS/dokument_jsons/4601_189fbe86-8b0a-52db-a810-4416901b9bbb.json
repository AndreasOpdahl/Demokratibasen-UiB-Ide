{
  "dokument_id": "189fbe86-8b0a-52db-a810-4416901b9bbb",
  "doc_type": "case_presentation",
  "kommune": 4601,
  "tittel": "Interpellasjon nr. 33 (tidligere nr. 27) fra Anne-Margrete Bollmann (BL) om forsvar og sikkerhet i Bergen. Bergen bystyre 19.06.2024",
  "url": "https://bergen.kommune.no/politikere-utvalg/api/fil/bk360/10575243/Framstilling-Interpellasjon-nr-33-tidligere-nr-27-fra-Anne-Margrete-Bollmann-BL-om-forsvar-og-sikkerhet-i-Bergen-Bergen-bystyre-19-06-2024",
  "tekst": " Bystyrets kontor Til Intern korrespondanse Byr\u00e5dsleders avdeling stab (Arbeidssted) V\u00e5r referanse: 2024/78328-2 Saksbehandler: Anette Hatlemark Drabl\u00f8s Fra Dato: 6. juni 2024 Bystyrets kontor Interpellasjon nr. 33 (tidligere nr. 27) fra Anne-Margrete Bollmann (BL) om forsvar og sikkerhet i Bergen. Bergen bystyre 19.06.2024 Vi har en alvorlig sikkerhetspolitisk situasjon i verden. Krigen i Ukraina og krig i Midt-\u00d8sten har et spredningspotensial som vi m\u00e5 ta p\u00e5 alvor. Bergen har alltid hatt en strategisk viktig betydning, b\u00e5de som kraftsenter for milit\u00e6r aktivitet og som midtpunkt langs en livsviktig sj\u00f8vei nord-s\u00f8r og \u00f8st-vest. Derfor har byen alltid v\u00e6rt utsatt for potensielle trusler og utfordringer knyttet til sikkerhet for byen og befolkningen. Under 2. verdenskrig hadde den tyske marinen Bergen som krigshavn. Dette for \u00e5 utnytte byens strategiske beliggenhet og for \u00e5 kunne kontrollere den viktige sj\u00f8veien fra nord til s\u00f8r, ikke minst trafikken av jernmalm og andre r\u00e5varer langs kysten. Videre \u00f8nsket de tilgang til Atlanterhavet. Bergen var derfor et av de viktigste milit\u00e6rstrategiske m\u00e5lene for allierte bombefly. Dette var \u00e5rsaken til at det ble sluppet over 1400 bomber over Laksev\u00e5g 4. oktober 1944, der 193 sivile omkom. Vi kjenner alle historien om Holen skole. I dag er Vestlandet et sentralt knutepunkt for Norges olje- og gassindustri, med oljeinstallasjoner og gassr\u00f8rledninger som er avgj\u00f8rende for landets petroleumsproduksjon. Anleggene har ogs\u00e5 en helt sentral rolle mht leveranser av olje og gass til Europa. Videre har Vestlandet en betydelig mengde viktige energiressurser, inkludert vannkraft, vindkraft, og viktige n\u00e6ringer og industri. P\u00e5 grunn av den aggressive krigf\u00f8ringen til Russland skal Forsvaret styrkes og utvikles, ogs\u00e5 i v\u00e5r region. Sj\u00f8forsvaret vil bli betydelig styrket, og Heimevernet (HV09) skal \u00f8kes med en innsatsstyrke. Haakonsvern vil bli utbygget og f\u00e5 mange flere ansatte. Dette stiller ekstra krav til Bergen kommune med tanke p\u00e5 beskyttelse for befolkningen og sivilt-milit\u00e6rt samarbeid. Dette kommer i tillegg til alt ansvar kommunen har innenfor sivil beredskap, i f\u00f8rste rekke helsetjenester, brann og redning og drift av kritisk infrastruktur. Sp\u00f8rsm\u00e5l: \u2022 Hvilke grep planlegger Bergen kommune med hensyn til det \u00f8kte trusselbildet vi n\u00e5 er vitner til? \u2022 Hvordan arbeider vi i Bergen kommune med informasjon og involvering av innbyggerne i v\u00e5r beredskap? Hva b\u00f8r alle ha kunnskap om \u2013 og hva M\u00c5 vi ha kunnskap om for \u00e5 bidra til ivaretakelse av felles sikkerhet? \u2022 Hvordan og med hvem arbeider Bergen kommune for tilstrekkelig beskyttelse av sivilbefolkningen i krise og krig? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. "
}