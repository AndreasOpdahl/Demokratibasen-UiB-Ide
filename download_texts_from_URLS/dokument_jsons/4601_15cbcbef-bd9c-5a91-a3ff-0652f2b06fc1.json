{
  "dokument_id": "15cbcbef-bd9c-5a91-a3ff-0652f2b06fc1",
  "doc_type": "case_presentation",
  "kommune": 4601,
  "tittel": "Laksev\u00e5g gnr 143 bnr 883 Br\u00f8stanesveien. Klage p\u00e5 avsl\u00e5tt s\u00f8knad om dispensasjon fra reguleringsplan for felling av tr\u00e6r",
  "url": "https://bergen.kommune.no/politikere-utvalg/api/fil/bk360/11257583/Framstilling-Laksevag-gnr-143-bnr-883-Brostanesveien-Klage-pa-avslatt-soknad-om-dispensasjon-fra-reguleringsplan-for-felling-av-traer",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/115344-10 Laksev\u00e5g gnr 143 bnr 883 Br\u00f8stanesveien. Klage p\u00e5 avsl\u00e5tt s\u00f8knad om dispensasjon fra reguleringsplan for felling av tr\u00e6r Hva saken gjelder: Saken gjelder avsl\u00e5tt s\u00f8knad om dispensasjon for felling av 20 tr\u00e6r langs en all\u00e9 p\u00e5 gbnr. 143/883. S\u00f8knaden ble avsl\u00e5tt i vedtak datert 02.07.2024, med begrunnelsen at tr\u00e6rne har kulturminneverdi, og at vilk\u00e5rene for dispensasjon ikke ble vurdert oppfylt. Det ble blant annet vist til at Bymilj\u00f8etaten hadde uttalt at det b\u00f8r gj\u00f8res en grundigere vurdering av hvert enkelt tre, som tydelig viser hvorfor de utgj\u00f8r en sikkerhetsrisiko. Vedtaket ble p\u00e5klaget av F\u00e6sterg\u00e5rden Velforening v/styreleder Anja Helen Solheim. Velforeningen er ogs\u00e5 s\u00f8ker for dispensasjonen. Figur 1 - Utklipp skr\u00e5foto viser enkelte av de oms\u00f8kte tr\u00e6rne I kommuneplanens arealdel (KPA 2018), vedtatt 19.06.2019, er arealet lagt til \u00f8vrig byggesone. I reguleringsplan for Laksev\u00e5g. Gnr 143 bnr 1 og 114, Br\u00f8staneset (planid: 3350401), vedtatt 1995, er de aktuelle tr\u00e6rne regulert til fellesomr\u00e5de \u2013 tr\u00e6r som skal bevares. Se avslagsvedtaket \u00a7 3.1 for utfyllende planstatus. Felling av tr\u00e6rne krever dispensasjon fra reguleringsplanbestemmelsene \u00a7 4 (2), slik dispensasjon er oms\u00f8kt. 1 Bymilj\u00f8etaten har gitt uttale datert 28.06.2024, hvor de uttaler at ikke alle de oms\u00f8kte tr\u00e6rne er av en tilstand som utgj\u00f8r en sikkerhetsrisiko. Det b\u00f8r gj\u00f8res en grundigere vurdering av hvert tre, som viser hvorfor det er en sikkerhetsrisiko, og hvilke tr\u00e6r som trenger mer pleie, eventuelt hvilke som er syke og d\u00f8de. Det er viktig at man gj\u00f8r det man kan for \u00e5 bevare denne typen tre. Det er ikke gitt skriftlig uttale til ny tilstandsrapport, men saksbehandler i Plan- og bygningsetaten har v\u00e6rt i kontakt med Bymilj\u00f8etaten. Tilbakemeldingen var at ny rapport ikke er tilstrekkelig uavhengig og rent faktisk ikke kan kategoriseres som en tilstandsrapport. Byantikvaren har gitt uttale datert 21.06.2024, hvor de beklager at kulturmilj\u00f8verdien til den historiske tre-all\u00e9en langs Br\u00f8stanesveien de senere \u00e5rene er svekket som f\u00f8lge av fjerning av tr\u00e6r, mangel p\u00e5 hensiktsmessig skj\u00f8tsel og moderne inngrep. De kan ikke se at det foreligger oppdatert dokumentasjon i saken som tilsier at alle tr\u00e6rne har skader eller sykdom som n\u00f8dvendiggj\u00f8r felling. Dersom oms\u00f8kte tr\u00e6r er friske og har lang forespeilet levetid, frar\u00e5des det at det gis dispensasjon, og det oppfordres til \u00e5 se p\u00e5 alternativer. Dersom enkelttr\u00e6r utgj\u00f8r sikkerhetsrisiko og faglige r\u00e5d tilsier at de m\u00e5 felles, anbefales det at de erstattes med tilsvarende for \u00e5 sikre lesbarheten av all\u00e9en i det historiske veifaret. Statens vegvesen har gitt uttalelse datert 12.06.2024, hvor de r\u00e5r til at det reetableres tr\u00e6r i omr\u00e5det som avb\u00f8tende tiltak for tr\u00e6r som eventuelt blir tatt ned. Det kan aksepteres at tr\u00e6rne kan tas ned i den grad de utgj\u00f8r en reell fare for ferdsel og boliger p\u00e5 stedet, men det m\u00e5 ligge en trefaglig begrunnelse for dette. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Klage: Klager ber om at vedtaket blir omgjort, slik at det blir gitt dispensasjon som oms\u00f8kt. Klager viser til samtaler med Bymilj\u00f8etaten og Plan- og bygningsetaten f\u00f8r innsending av s\u00f8knad, hvor de skal ha f\u00e5tt opplyst at det ikke var behov for ny rapport om tr\u00e6rne. Klager mener Plan- og bygningsetaten burde bedt om ny rapport f\u00f8r avslag. Det stilles ogs\u00e5 sp\u00f8rsm\u00e5l ved bakgrunnen for Bymilj\u00f8etatens uttalelse, og vises til at fors\u00f8k p\u00e5 \u00e5 komme i dialog med Bymilj\u00f8etaten og Byantikvaren bare f\u00f8rer til at det vises til Plan- og bygningsetaten som dem som skal fatte vedtaket. Klager er av den oppfatning at tr\u00e6rne er en stor risikofaktor i deres nabolag, og det er innhentet ny rapport om tr\u00e6rnes tilstand. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og tilr\u00e5r at den ikke tas til f\u00f8lge. Fagetaten kan ikke se at ny tilstandsrapport endrer vurderingen, og viser til at Bymilj\u00f8etaten har vurdert at den ikke kan anses som tilstrekkelig uavhengig og at den rent faktisk ikke kan kategoriseres som en tilstandsrapport. Det foreligger ikke nye, relevante moment i klageomgangen som tilsier at vurderingen av dispensasjon skal endres. Fagetaten opprettholder vurdering fra avslagsvedtaket. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og anbefaler at den ikke tas til f\u00f8lge. 2 Det vises til fagnotatet, som tiltredes i det vesentlige. Bymilj\u00f8etaten uttalte f\u00f8r vedtak at det burde gj\u00f8res en grundigere vurdering for hvert enkelt tre, som viser tydelig hvorfor de utgj\u00f8r en sikkerhetsrisiko, samt hvilke tr\u00e6r som trenger mer pleie. Byr\u00e5det kan ikke se at ny tilstandsrapport levert med klagen har fulgt dette opp. Rapporten har uttalelser om r\u00e5teskader og helningsvinkel, men dette er ikke knyttet opp mot enkelttr\u00e6r og dokumentert. Det er gitt en oversikt over omkrets og h\u00f8yde, samt tretype, som er knyttet mot det enkelte tre, men det er ikke dokumentert hvilke skader hvert tre har, som gj\u00f8r at det m\u00e5 felles. Rapporten har ikke angitt hvilken metode som er brukt, og mangler som nevnt b\u00e5de tilstandsvurdering av det enkelte tre, samt risikovurdering som gir grunnlag for anbefaling om felling. Rapporten har ogs\u00e5 til dels subjektive uttalelser rundt h\u00e5ndhevelse av planbestemmelser, uttalelser fra Velforeningen om beboernes frykt og kommunens eventuelle ansvar i saken. Det er ogs\u00e5 uttalelser om den historiske lesbarheten, og hvordan eventuell nyplanting b\u00f8r organiseres. Byr\u00e5det er enig i Bymilj\u00f8etatens vurdering om at rapporten ikke er tilstrekkelig uavhengig, og den er heller ikke tilfredsstillende grunnlag for \u00e5 gi dispensasjon. Det er gitt uttalelser som ikke er relevant for det rapporten skal redegj\u00f8re for, nemlig tr\u00e6rnes tilstand, samtidig som den faktiske tilstanden er beskrevet generelt, ikke for det enkelte tre. Dersom det skal v\u00e6re aktuelt \u00e5 gi dispensasjon mener byr\u00e5det at det m\u00e5 gj\u00f8res en grundig vurdering av hvert enkelt tre, som begrunner hvorfor det m\u00e5 felles. Det m\u00e5 ogs\u00e5 foreligge en konkret og forpliktende plan for nyplanting med tilsvarende tr\u00e6r, b\u00e5de som erstatning for de som s\u00f8kes felt n\u00e5, og tr\u00e6r som har g\u00e5tt tapt tidligere. Det b\u00f8r ogs\u00e5 foreligge privatrettslige avtaler mellom grunneierne, inkludert kommunen, om videre skj\u00f8tsel av all\u00e9en. Byr\u00e5det kan ikke se at det gjennom klagen har kommet ny informasjon som gj\u00f8r det aktuelt \u00e5 endre standpunkt. Byr\u00e5det kan ikke tilr\u00e5 \u00e5 ta klagen til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 02.07.2024 opprettholdes. Klagen tas ikke til f\u00f8lge. Dato: 29. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 12.09.2024 med f\u00f8lgende vedlegg: a. Situasjonskart b. Flyfoto c. Tegning d. Klage e. Avslag 02.07.2024 f. Bymilj\u00f8etatens uttalelse 3 g. Byantikvarens uttalelse h. Uttalelse fra Statens vegvesen i. S\u00f8knad om dispensasjon j. Nabovarsel 2. Rapportutforming, Bymilj\u00f8etaten 1 [Mal for rapportutforming fra Bymilj\u00f8etaten] 4 "
}