{
  "dokument_id": "62bf7229-30f2-5d21-9f2f-3129bed679de",
  "doc_type": "case_presentation",
  "kommune": 4601,
  "tittel": "Innspill fra Bergen kommune til stortingsmelding om allmennlegetjenesten",
  "url": "https://bergen.kommune.no/politikere-utvalg/api/fil/bk360/10975028/Framstilling-Innspill-fra-Bergen-kommune-til-stortingsmelding-om-allmennlegetjenesten",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/100997-2 Innspill fra Bergen kommune til stortingsmelding om allmennlegetjenesten Hva saken gjelder: Helse- og omsorgsdepartementet har sendt invitasjon til \u00e5 gi innspill til stortingsmelding for allmennlegetjenesten. Fastlegene og allmennlegetjenestene er fundamentet for v\u00e5r felles helse- og omsorgstjeneste. Disse tjenestene er avgj\u00f8rende for at flere og mer avanserte oppgaver kan l\u00f8ses n\u00e6r der folk bor, for god oppgavedeling og sammenheng mellom tjenester og for en trygg akuttmedisinsk kjede. Videre er en tilgjengelig allmennlegetjeneste med kapasitet og kvalitet, av stor betydning for \u00e5 f\u00e5 ned ventetidene i spesialisthelsetjenesten. Allmennlegetjenestene m\u00e5 organiseres og finansieres p\u00e5 en m\u00e5te som fremmer kvalitet, effektivitet, rett bruk av kompetanse, arbeidsdeling og innovasjon. Regjeringen ber i invitasjonen om innspill til hvordan vi kan skape en attraktiv og fremtidsrettet allmennlegetjeneste med utgangspunkt i f\u00f8lgende sp\u00f8rsm\u00e5l: \u2022 Hvordan b\u00f8r fastlegekontorene organiseres for \u00e5 legge til rette for o et tverrfaglig tilbud med god oppgavedeling og bruk av kompetanse i fastlegekontorene o f\u00e5 en tydelig ledelse i og av fastlegekontorene o f\u00e5 en tettere integrering mellom allmennlegetjenestene og de \u00f8vrige kommunale helse- og omsorgstjenestene o styrke innsatsen for pasientene med store og sammensatte behov \u2022 Hvordan kan vi rekruttere og beholde yngre leger som fastlege eller i andre allmennlegetjenester? \u2022 Hvordan kan vi m\u00f8te behovet for kompetanse og kapasitet i allmennlegetjenestene som f\u00f8lge av \u00f8kt medisinsk kompleksitet og flere eldre? \u2022 Hvordan digitalisering kan p\u00e5virke og bidra til \u00e5 l\u00f8se behov vi ser vi har i dag og vil f\u00e5 i fremtiden. \u2022 Hvordan kan vi forbedre allmennlegetjenestene i sykehjemmene, fengselshelsetjenesten og helsestasjons- og skolehelsetjenesten? \u2022 Hva er viktig for innbyggerne i m\u00f8te med allmennlegetjenestene? \u2022 Hvordan kan det legges til rette for kloke valg i tjenesten og i befolkningen? Bergen kommunes innspill til de enkelte sp\u00f8rsm\u00e5lene framg\u00e5r av saksframstillingen. H\u00f8ringsfrist: 16.09.2024. Helse- og omsorgsdepartementet har etter s\u00f8knad innvilget utsatt frist til 27.09.2024. 1 Byr\u00e5dets vurdering og forslag til h\u00f8ringsuttalelse: Bergen bystyre har i l\u00f8pet av det siste \u00e5ret behandlet to saker av prinsipiell betydning for allmennlegetjenesten og organiseringen av fastlegeordningen: Bergen kommunes strategi for fastlegeordningen 2024-2028 (sak 2023/26492) og kommunens h\u00f8ringsuttalelse til rapporten \u00abGjennomgang av allmennlegetjenesten\u00bb, ved ekspertutvalget for allmennlegetjenesten. Bergen kommunes innspill til de enkelte sp\u00f8rsm\u00e5lene framg\u00e5r av saksframstillingen. Bergen kommunes innspill til stortingsmelding for allmennlegetjenesten er i stor grad hentet fra ovennevnte saker. Byr\u00e5det har i sakens anledning i tillegg bedt de kommunale medvirkningsr\u00e5dene om \u00e5 gi innspill til hva som er viktig for innbyggerne i m\u00f8te med allmennlegetjenesten. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 20.08.2024 i sak 269/24 fattet f\u00f8lgende vedtak: Utvalg for helse og sosial avgir innspillssvar til \u00abInnspill til stortingsmelding om allmennlegetjenesten\u00bb p\u00e5 vegne av Bergen kommune. Byr\u00e5det innstiller til utvalg for helse og sosial \u00e5 fatte f\u00f8lgende vedtak: Bergen kommune avgir innspill til \u00abStortingsmelding om allmennlegetjenesten\u00bb slik den fremkommer av byr\u00e5dets forslag. Dato: 3. september 2024 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: Invitasjon til \u00e5 gi innspill til stortingsmelding om allmennlegetjenesten Innspill til stortingsmelding om allmennlegetjenesten. Forslag fra Eldrer\u00e5det Innspill fra kommunalt r\u00e5d for personer med funksjonsnedsettelse til stortingsmelding om allmennlegetjenesten. H\u00f8ringsuttalelse - Gjennomgang av allmennlegetjenesten 2 Saksframstilling: Hva er viktig for innbyggerne i m\u00f8te med allmennlegetjenestene? Byr\u00e5det har bedt de kommunale medvirkningsr\u00e5dene om \u00e5 gi innspill til hva som er viktig for innbyggerne i m\u00f8te med allmennlegetjenesten. Innspillene er vedlagt saken. Hvordan kan vi rekruttere og beholde yngre leger som fastleger eller i andre allmennlegetjenester? Bergen kommune har vedtatt en lokal tiltakspakke med differensierte virkemidler for \u00e5 rekruttere og beholde fastleger i ulike livssituasjoner og med ulike behov. Tiltakene treffer ogs\u00e5 yngre leger. Tiltakene for \u00e5 rekruttere og beholde fastleger i Bergen kommunen evalueres \u00e5rlig i samarbeid med de tillitsvalgte fastlegene. I Bergen kommunes strategi for fastlegeordningen fremheves f\u00f8lgende strategiske grep som viktige for \u00e5 rekruttere og beholde yngre leger til fastlegeordningen: \u2022 Fastlegene m\u00e5 oppleve at det legges til rette for en h\u00e5ndterbar arbeidshverdag, normalarbeidstid og gode arbeidsvilk\u00e5r gjennom et livsl\u00f8p, med tilpassing til familieliv, livssituasjon og spesialiseringsl\u00f8p \u2022 Kommunen m\u00e5 gi st\u00f8tte og oppf\u00f8lging til fastlegene og sikre effektive kanaler for god dialog mellom kommunen og fastlegene \u2022 Etablere en effektiv og p\u00e5litelig vikarordning for leger og helsesekret\u00e6rer, og bist\u00e5 fastlegene med \u00e5 skaffe vikar utover den kollegiale frav\u00e6rsdekningen \u2022 Tilrettelegge for faglig utvikling og kvalitetsutvikling for fastlegene og arrangere og gi st\u00f8tte til kurs som kreves for \u00e5 vedlikeholde spesialitet, emnekurs, utdanning, samtrening og veiledning \u2022 Starte rekrutteringen tidlig og introdusere medisinstudenter til fastlegeyrket tidlig i studiel\u00f8pet. Godt samarbeid mellom utdanningsinstitusjonene og kommunen er helt n\u00f8dvendig \u2022 Tilby en oppstartspakke for nye fastleger, med oppstarthjelp og en forsiktig start med korte lister og tid til administrasjon \u2022 Sikre at medisinutdanningene har nok praksisplasser ved fastlegekontorene gjennom prosjektet FRONESIS. Bergen kommunes viser i tillegg til kommunens h\u00f8ringsuttalelse til rapporten \u00abGjennomgang av allmennlegetjenesten\u00bb, ved ekspertutvalget for allmennlegetjenesten (vedlagt saken). Hvordan kan vi m\u00f8te behovene som f\u00f8lge av flere eldre og \u00f8kt medisinsk kompleksitet i kommunale helse- og omsorgstjenester? - Hva staten b\u00f8r gj\u00f8re: Kommunens lovp\u00e5lagte oppgaver for helse- og omsorgstjenester, er gitt i form av rettslige standarder i lov. Nasjonale veiledere konkretiserer de rettigheter innbyggerne har, og veiledere har dermed stor p\u00e5virkning p\u00e5 kommunenes forpliktelser. N\u00e5r innhold i eller omfang av hva som skal til for \u00e5 gi en forsvarlig tjeneste endres, innvirker det direkte p\u00e5 ressursbruken i kommunene. En gjennomg\u00e5ende svakhet ved de ulike normerende produktene fra direktoratet, er at det i liten grad gj\u00f8res samfunns\u00f8konomiske vurderinger av ulike tiltak. I en tid hvor det m\u00e5 gj\u00f8res strengere prioriteringer, er det sv\u00e6rt viktig at normerende publikasjoner fra direktoratet underst\u00f8tter dette \u2013 fremfor \u00e5 \u00f8ke forventninger til hva kommunene skal tilby innbyggerne. Gjennom nasjonale veiledere og s\u00e6rlig Samhandlingsreformen som ble innf\u00f8rt i 2009, er det gjennomf\u00f8rt omfattende overf\u00f8ring av oppgaver til kommunene. Samtidig har ny kunnskap 3 og faglig utvikling \u00f8kt kravene som stilles for at helse- og omsorgstjenesten skal v\u00e6re forsvarlige. Det meste av oppgaveoverf\u00f8ringene og skjerping av krav som f\u00f8lge av ny kunnskap er skjedd uten at det er gjort vurderinger av \u00f8konomiske konsekvenser eller tilf\u00f8rt ressurser. Kommunene har et stort ansvar for \u00e5 sikre at innbyggerne som f\u00e5r behov for hjelp blir m\u00f8tt av kompetent personell som sikrer at tilstander unders\u00f8kes grundig og setter den enkelte i stand til \u00e5 i st\u00f8rst mulig grad gjenvinne funksjoner og kontroll over eget liv. Det er ikke popul\u00e6rt \u00e5 stramme inn p\u00e5 det som oppleves \u00e5 v\u00e6re gitt som l\u00f8fter og som ofte ogs\u00e5 er formulert som anbefalinger i direktoratets ulike normerende publikasjoner. For \u00e5 sikre b\u00e6rekraft i helsetjenestene, er det helt n\u00f8dvendig at staten bidrar ved \u00e5 revurdere sine ulike normerende publikasjoner og legge st\u00f8rre vekt p\u00e5 \u00e5 vurdere samfunns\u00f8konomisk nytte av ulike tiltak som krever tid fra helsepersonell. - Hva kommunen kan gj\u00f8re: Det jobbes kontinuerlig med \u00e5 finne mer effektive m\u00e5ter \u00e5 yte helsehjelp til eldre p\u00e5. Bergen kommune har de seneste \u00e5rene gjort store endringer i sitt tjenestetilbud til eldre for \u00e5 sikre bedre ressursutnyttelse og mer b\u00e6rekraft i tjenestene. Her er noen av de viktigste grepene Bergen kommune har gjort: \u2022 HeltOm er teambasert organisering for helsepersonell som gir hjelp til hjemmeboende. Ansatte med minimum tre\u00e5rig helsefaglig utdanning arbeider i helsetjenesteteam. Helsefagarbeidere og assistenter jobber i omsorgsteam. I teamene jobber de ulike yrkesgruppene mer selvstendig. Ansvar og oppgaver er tydeligere fordelt mellom yrkesgruppene. Tilbakemeldinger fra de ansatte viser at de opplever \u00f8kt ansvar, faglighet og tillit. De ansatte jobber mer m\u00e5lrettet. Faglige vurderinger ligger i st\u00f8rre grad enn tidligere til grunn for arbeidet. Kommunen forventer at HeltOm vil bidra til at helsepersonellressursene brukes mer effektivt. \u2022 NORCE og Senter for omsorgsforskning, vest, ved H\u00f8gskulen p\u00e5 Vestlandet, forsker p\u00e5 innf\u00f8ringen av helsetjenesteteam og omsorgsteam (INCA: Innovation in municipal home-based healthcare services). \u2022 Sykepleierteam p\u00e5 sykehjem: Sykepleierne p\u00e5 Sandsli bo- og aktivitetssenter er organisert i et eget sykepleierteam. Sandsli best\u00e5r av 120 sykehjemsplasser, 30 omsorg pluss-leiligheter og et aktivitetssenter for hjemmeboende med demens. Sykepleierteamet jobber p\u00e5 tvers av avdelingene og gir helsetjenester til de som m\u00e5 ha hjelp av en sykepleier. P\u00e5 denne m\u00e5ten blir sykepleieressursene brukt der det er behov for dem, og helsefagarbeiderne f\u00e5r brukt sin kompetanse til fulle. Det er helsefagarbeidere som driver og leder avdelingene p\u00e5 sykehjemmet. Kommunen erfarer at sykepleierteamene bidrar til at helsepersonellressursene blir brukt mer m\u00e5lrettet, noe som kommer b\u00e5de innbyggerne og helse- og omsorgstjenestene til gode. \u2022 N\u00e5r nye personer s\u00f8ker om helse- og omsorgstjenester, settes vurderingsteamet inn. Teamet gir helsetjenester til s\u00f8keren i inntil fire uker, samtidig som de kartlegger og vurderer s\u00f8kerens behov. Det er f\u00f8rst etter at vurderingsteamet er ferdige, at det fattes vedtak om tildeling av konkrete tjenester. Da overf\u00f8res ansvaret for brukeren til tjenesteleverand\u00f8rene med ansvar for tjenestene de trenger. S\u00f8kerne har v\u00e6rt sv\u00e6rt forn\u00f8yde, og mange blir selvhjulpne i l\u00f8pet av tiden vurderingsteamet f\u00f8lger dem opp. Det er i tr\u00e5d med m\u00e5let, som er at den enkelte mestrer hverdagen og blir selvhjulpne. 4 Bergen kommune erfarer at om lag 23 % av alle som s\u00f8ker hjelp, klarer seg selv uten videre tjenester etter at vurderingsteamet har hjulpet dem. Mange f\u00e5r andre tjenester enn det de i utgangspunktet s\u00f8kte om, for eksempel rehabilitering og velferdsteknologi, fordi de har f\u00e5tt en mer grundig kartlegging. M\u00e5let er at den enkelte mestrer hverdagen og blir selvhjulpen. Norges forskningsr\u00e5d har bevilget 16 millioner kroner til forskning p\u00e5 virkningene av vurderingsteam i hjemmetjenestene. Forskningsprosjektet skal gj\u00f8re en vitenskapelig evaluering av vurderingsteamenes virkninger, sammenliknet med den tradisjonelle m\u00e5ten \u00e5 tildele hjemmetjenester p\u00e5. Det inkluderer virkninger for ansatte og brukere, og virkninger for samfunnet. Hvordan kan digitalisering p\u00e5virke og bidra til \u00e5 l\u00f8se behov vi har i dag og i frem- tiden? Digitalisering kan effektivisere allmennlegetjenesten, men kan ogs\u00e5 bidra til overforbruk av helse- og omsorgstjenester dersom de digitale tjenestene kommer i tillegg til de fysiske konsultasjonene og dermed \u00f8ker den samlede belastningen p\u00e5 helsetjenestene. Digitale l\u00f8sninger som tas i bruk m\u00e5 som hovedregel kunne ha en helspersonellbesparende effekt. E-konsultasjoner og bruk av Helsenorge.no for fornying av resepter og sykemeldinger kan gi f\u00e6rre bes\u00f8k p\u00e5 fastlegekontor og legevakt. Forutsatt at man unng\u00e5r overforbruk, kan effekten av digitalisering v\u00e6re bedre tid p\u00e5 fastlegekontor og legevakt, og gevinsten kan v\u00e6re bedre tilgjengelighet for de som trenger det. Bergen kommune utforsker mulighetene innen digital hjemmeoppf\u00f8lging. Det er etablert et prosjekt som skal planlegge og gjennomf\u00f8re en utpr\u00f8ving av digital oppf\u00f8lging i hjemmet, rettet mot brukere av kommunale helsetjenester i samarbeid med fastlege og helseforetak. Form\u00e5let med utpr\u00f8vingen er \u00e5 teste ut nye m\u00e5ter \u00e5 yte helsetjenester p\u00e5, som vil sette brukerne i stand til \u00e5 h\u00e5ndtere egen helse med st\u00f8tte fra helsepersonell og teknologi. Tjenesten vil ogs\u00e5 sikte seg inn mot \u00e5 st\u00f8tte p\u00e5r\u00f8rende i deres omsorgsfunksjon, og inkludere dem som en ressurs i digital hjemmeoppf\u00f8lging. \u00d8nskede effekter ved digital hjemmeoppf\u00f8lging vil b\u00e5de v\u00e6re av kvalitetsmessig karakter for enkelte bruker, deres n\u00e6re, helsepersonell i ut\u00f8vende tjeneste, og en reduksjon i forbruk av helsetjenester. Et godt eksempel p\u00e5 digital samhandling er Pasientens Legemiddelliste (PLL). PLL skal bidra til bedre pasientsikkerhet og kvalitet i pasientbehandling, ved at leger og annet helsepersonell har tilgang til en felles liste som viser pasientens legemiddelinformasjon. I tillegg til \u00e5 \u00f8ke pasientsikkerheten, vil helsepersonell bruke mindre tid p\u00e5 \u00e5 hente frem legemiddelinformasjon med PLL. Det er viktig \u00e5 understreke at digitale l\u00f8sninger er best egnet for de som har god helsekompetanse og er digitale fra f\u00f8r av. Det er viktig \u00e5 ikke glemme at det finnes en stor gruppe innbyggere i samfunnet som ikke kan nyttiggj\u00f8re seg av digitale l\u00f8sninger. Helse- og omsorgstjenesten skal ogs\u00e5 ivareta denne pasientgruppen. Hvordan vi kan vi forbedre allmennlegetjenestene i sykehjem, fengselshelsetjenesten samt helsestasjons- og skolehelsetjenesten? Bergen kommune vil her trekke frem sine gode erfaringer med en egen enhet for sykehjemsmedisin og en palliativ eldremedisinsk legevakt (PELV). PELV er et eget vaktlag med sykehjemsleger som har i hovedoppgave \u00e5 betjene sykehjemmene med legetjenester utenom ordin\u00e6r arbeidstid og p\u00e5 dag/kveld i helgene. PELV gir ogs\u00e5 legehjelp til hjemmeboende palliative pasienter og pasienter i livets siste fase. PELV bidrar til at en unng\u00e5r un\u00f8dvendige forflytninger mellom hjem, sykehjem og sykehus mot livets slutt. 5 Bergen kommune har ogs\u00e5 ansvar for \u00e5 gi helsetjenester til innsatte i Bergen fengsel og Bj\u00f8rgvin fengsel og drives med s\u00e6rskilt tilskudd fra staten. Innsatte i fengsel har gjennomg\u00e5ende d\u00e5rligere helse enn resten av befolkningen. Hovedfokuset til Fengselshelsetjenesten er forebyggende- og helsefremmende arbeid. Tjenesten har, i samarbeid med kriminalomsorgen, lagt vekt p\u00e5 tilrettelegging av soningsforhold til innsatte med st\u00f8rre hjelpebehov. Det er flere eldre som soner og andelen med psykiske lidelser er \u00f8kende. For \u00e5 kunne opprettholde dagens helse- og omsorgstjenestetilbud til innsatte i Bergen og Bj\u00f8rgvin fengsel, har Bergen kommune m\u00e5ttet supplere det statlige tilskuddet med 2,7 millioner kr i 2023. Kommunens supplement til det statlige tilskuddet \u00f8ker fra \u00e5r til \u00e5r. Skal helsetilbudet til innsatte opprettholdes eller forbedres, er Bergen kommune avhengig av at tilbudet fullfinansieres av staten. Hvordan det kan legges til rette for kloke valg i tjenesten og i befolkningen? Medisinsk overaktivitet (overutredning, overdiagnostikk og overbehandling) har betydelig potensial for \u00e5 skade pasientene og b\u00f8r f\u00f8rst og fremst unng\u00e5s p\u00e5 grunn av dette. Men det er mange drivere for medisinsk overaktivitet, ikke minst en utbredt misforst\u00e5else i befolkningen om at jo flere unders\u00f8kelser, jo bedre, og jo mer behandling, jo bedre. Tiltak for kloke valg i tjenestene m\u00e5 derfor suppleres med omfattende informasjon til befolkningen om potensielle skadevirkninger av medisinsk overaktivitet. Befolkningsinformasjonskampanjer treffer ofte skjevt. De med h\u00f8y sosio\u00f8konomisk status nyttiggj\u00f8r seg informasjonen bedre enn de med f\u00e6rre ressurser. Informasjon til befolkningen m\u00e5 derfor utarbeides med utgangspunkt i kunnskap om disse skjevhetene i befolkningen. 6 "
}