{
  "dokument_id": "b5dda8ea-3bcd-5306-9dca-75fe0ccef02c",
  "doc_type": "case_attachment",
  "kommune": 4601,
  "tittel": "Tilsvar til klage datert 11.09.2024",
  "url": "https://bergen.kommune.no/politikere-utvalg/api/fil/bk360/11224047/Tilsvar-til-klage-datert-11-09-2024",
  "tekst": "Bergen Kommune, Plan- og bygningsetaten Bergen, 11.09.2024 Sak: KLAGE-2024/15757 (BYGG-2024/10395) \u2013 Gnr./bnr: 22/1 \u2013 S\u00e6lenveien 150 Rammetillatelse p\u00e5 vilk\u00e5r av 13.08.2024. Det har kommet inn klage p\u00e5 ovennevnt vedtak fra Arne L\u00f8vaas gnr./bnr: 22/2 og Svein L\u00f8vaas gnr./bnr: 22/792. Klagen g\u00e5r p\u00e5 f\u00f8lgende punkt hentet fra rammetillatelsen: - Stenging av eksisterende avkj\u00f8rsel til kommunal vei og etablering av ny avkj\u00f8rsel med tilh\u00f8rende tilkomstvei inklusiv st\u00f8ttemur i naturstein. I henhold til mottatte tegninger 07.06.2024. Klagen er bygget opp rundt fire punkter og vi vil kommentere punktene hver for seg. 1. Punkt 1 tar i hovedsak for seg to tema. Det ene er trafikksikkerhet og det andre er hvilke kj\u00f8ret\u00f8y veiretten gjelder for. Som rammetillatelsen konkluderer med syns den oms\u00f8kte nye avkj\u00f8rselen fra S\u00e6lenveien \u00e5 v\u00e6re bedre og mer trafikksikker, enn den eksisterende avkj\u00f8rsel. PBE skriver ogs\u00e5 at s\u00f8knaden er oversendt alle veimyndigheter og det er ikke mottatt negative h\u00f8ringsuttalelser fra noen av disse. Det er for oss ingen tvil om at det er n\u00f8ye vurdert hvorvidt trafikksikkerheten er bedre eller ikke i den oms\u00f8kte nye avkj\u00f8rselen og at konklusjonen er at den entydig er det. Det er riktig som klager p\u00e5peker at det i tinglyst veirett ikke er spesifisert hvilke kj\u00f8ret\u00f8y denne veiretten gjelder for. Etter en grundig prosjekteringsrunde har vi s\u00f8kt om en ny avkj\u00f8rsel hvor det er mulig \u00e5 komme inn og ut fra eiendommen med kj\u00f8ret\u00f8y helt opp i 12 meters lengde. Dette er som vi har vist tidligere ikke mulig med eksisterende avkj\u00f8rsel. Oms\u00f8kt avkj\u00f8rsel vil med andre ord legge til rette for at man ogs\u00e5 vil kunne n\u00e5 eiendommen med 12 meters lange kj\u00f8ret\u00f8y. 2. Punkt 2 i klagen tar ogs\u00e5 for seg trafikksikkerhet og klager p\u00e5st\u00e5r at det ikke er tilfelle at oms\u00f8kt avkj\u00f8rsel er mer trafikksikker for alle trafikanter. Det er noe uklart hvem klager mener dette gjelder, men vi antar det gjelder myke trafikanter ettersom poenget til klager er at store lastebiler m\u00e5 kj\u00f8re 2,5 km mot s\u00f8r med ny avkj\u00f8rsel i motsetning til 40 meter mot nord for \u00e5 komme til bedre veier. Det virker som at klager mener at det er tiltakshavers ansvar \u00e5 ivareta veiforholdene i den kommunale veien som oms\u00f8kt avkj\u00f8rsel forholder seg til. I tillegg p\u00e5peker klager at S\u00e6lenveien er stengt for lastebiler fra s\u00f8r. Dette gjelder ikke for varelevering og ettersom klager har p\u00e5pekt at det er for gartnerivirksomhet at tilkomst med stor lastebil n\u00f8dvendig, burde ikke dette v\u00e6re et problem. 3. Punkt 3 i klagen tar for seg st\u00f8rrelsen p\u00e5 veifyllingene. Klager p\u00e5st\u00e5r at det ikke kreves store veifyllinger for \u00e5 f\u00e5 til avkj\u00f8rselen som de har foresl\u00e5tt, men at det vil kreve en del muring med stein. Tilfellet er at i oms\u00f8kt avkj\u00f8rsel vil det fortsatt bli store veifyllinger, men disse er redusert for \u00e5 gj\u00f8re minst mulig inngrep i omkringliggende natur som ligger i et LNF-omr\u00e5de. Det vil ogs\u00e5 bli gjennomf\u00f8rt muring med naturstein, som tiltakshaver selvsagt skal betale for. 4. Punkt 4 i klagen tar for seg brannsikkerhet og fremkommelighet for brannbil. Klager begynner med \u00e5 konstatere at brannsikkerhet er viktig og vi kunne ikke v\u00e6rt mer enig. 1 Liten lastebil p\u00e5 8m er dimensjonerende kj\u00f8ret\u00f8y og sporinger viser at den kan kj\u00f8re inn fra b\u00e5de nord og s\u00f8r. Det vil ogs\u00e5 en brannbil p\u00e5 8,20m. Lastebil med 10,4m lengde vil kunne komme fra s\u00f8r eller alternativt kj\u00f8re ca. 290m og snu i avkj\u00f8rsel til S\u00e6lenveien 99-133 og kj\u00f8re tilbake og inn fra s\u00f8r. 12m lastebil/brannbil kan komme inn fra s\u00f8r. Sporingsverkt\u00f8y viser at den ikke kan det i dagens avkj\u00f8rsel. Slik vi ser det vil oms\u00f8kt ny avkj\u00f8rsel gj\u00f8re den trafikale situasjonen bedre for alle ettersom den oppfyller krav til utforming av avkj\u00f8rsler i henhold til vegnormal N100, hensyntar kulturhistorisk viktig trerekke, oppfyller krav til sikt og 12 meter lang lastebil f\u00e5r tilkomst til eiendommene. Vennlig hilsen Sebastian Uthaug Master i arkitektur Arkitektstudio Elfrida Bull Bene 2 "
}