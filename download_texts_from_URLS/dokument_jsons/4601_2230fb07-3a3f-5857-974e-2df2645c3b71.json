{
  "dokument_id": "2230fb07-3a3f-5857-974e-2df2645c3b71",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til Nasjonal veileder \u2013 Psykisk helse og rusarbeid for voksne",
  "url": "https://bergen.kommune.no/politikere-utvalg/api/fil/bk360/9976517/Framstilling-Horingsuttalelse-til-Nasjonal-veileder-Psykisk-helse-og-rusarbeid-for-voksne",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/32460-2 H\u00f8ringsuttalelse til Nasjonal veileder \u2013 Psykisk helse og rusarbeid for voksne Hva saken gjelder: Helsedirektoratet har invitert Bergen kommune til \u00e5 avgi h\u00f8ring til \u00abNasjonal veileder \u2013 Psykisk helse og rusarbeid for voksne\u00bb. Dette er revisjonen av Veileder IS-2076 \u00abSammen om mestring \u2013 Veileder i lokalt psykisk helsearbeid og rusarbeid for voksne. Et verkt\u00f8y for kommuner og spesialisthelsetjenesten\u00bb. Helsedirektoratet ber om kortfattede, konkrete innspill til anbefalingstekst, praktisk informasjon og begrunnelse for hver anbefaling, samt overordnede kommentarer til h\u00f8ringsutkastet som helhet. H\u00f8ringsfrist: H\u00f8ringsfrist er satt til 16. mai 2024. Nasjonal veileder i lokalt psykisk helse- og rusarbeid for voksne erstatter Sammen om mestring. Sammen om mestring la f\u00f8ringer for lokalt psykisk helsearbeid og rusarbeid for voksne med vekt p\u00e5 et bruker- og mestringsperspektiv og helhetlige og koordinerte tjenester gjennom tilrettelegging for samarbeid og samhandling mellom tjenester og tjenesteniv\u00e5er. Sammen om mestring samlet for f\u00f8rste gang lokalt psykisk helsearbeid og rusarbeid i en veileder. Nasjonal veileder i lokalt psykisk helse- og rusarbeid for voksne bygger videre p\u00e5 prinsipper, forventninger og anbefalinger fra Sammen om mestring. Den tar hensyn til f\u00f8ringer om at flere oppgaver innen psykisk helse- og rusarbeid m\u00e5 l\u00f8ses av kommunene. Det fordrer at flere relevante faggrupper i kommunene blir klar over mulighetene som ligger i kommunale psykisk helse- og rustjenester, og at kommunene har et forsvarlig og n\u00f8dvendig tilbud for \u00e5 ivareta dette. Siden 2014 har det skjedd mye som har betydning for lokalt psykisk helse- og rusarbeid for voksne. Innf\u00f8ring av \u00abpakkeforl\u00f8p\u00bb i psykisk helsevern og tverrfaglig spesialisert rusbehandling (n\u00e5 nasjonale pasientforl\u00f8p), satsninger og planer, samt strategier og faglige modeller har blitt vedtatt og gjennomf\u00f8rt. Forventninger til og arenaer for, samt modeller for samhandling og samarbeid, innad i kommuner, mellom kommuner og p\u00e5 tvers av tjenesteniv\u00e5er har endret seg. Helsedirektoratet har siden 2014 gitt ut nye og reviderte normerende produkter som tilst\u00f8ter eller dekker deler av omfanget i Sammen om mestring. Covid-19 pandemien gav helsetjenestene nye erfaringer med \u00e5 identifisere, n\u00e5 ut til, og \u00e5 f\u00e5 gitt n\u00f8dvendig helsehjelp til grupper som er vanskelig \u00e5 n\u00e5. Bruk av digitale verkt\u00f8y til informasjon, kommunikasjon, behandling og kompetansedeling utviklet seg raskt under pandemien. 1 Fastlegene er en profesjon som treffer flertallet av kommunens innbyggere. Dersom de kjenner tilbudet i de kommunale psykisk helse- og omsorgstjenestene godt, gir dette bedre forutsetninger for \u00e5 henvise voksne med psykiske helse- eller rusmiddelproblemer innad i kommunens tjenester, heller enn \u00e5 henvise til spesialisthelsetjenesten for \u00absikkerhets skyld\u00bb. Dette kan gi f\u00e6rre og riktigere henvisninger. Nasjonal veileder i lokalt psykisk helse- og rusarbeid for voksne tar sikte p\u00e5 \u00e5 bli et verkt\u00f8y for fastlegene. Det er kommet krav om at kommunene skal ha tilgang p\u00e5 psykologkompetanse. Psykologer som jobber i kommunen, vil v\u00e6re en nyttig ressurs p\u00e5 mange niv\u00e5er, som behandlere, men ikke minst i planlegging og utvikling av gode kommunale psykisk helse- og rustjenester for voksne. Form\u00e5let med anbefalingene i den nye nasjonale veilederen er \u00e5 bidra til n\u00f8dvendige, forsvarlige og gode kommunale helse- og omsorgstjenester for voksne som har psykiske helse- eller rusmiddelproblemer og som oppholder seg i kommunen. Det gjelder ogs\u00e5 studenter og innsatte i fengsel. Anbefalingene fra helsedirektoratet omfatter: \u2022 Kommunale lavterskel psykisk helse- og rustjenester som fremmer selvstendighet, mestring av eget liv og helse og livskvalitet \u2022 Innbyggernes behov for tjenester \u2013 og kommunenes behov for kompetanse i kommunenes arbeid med psykisk helse, rusmiddelproblemer, vold og belastende livshendelser \u2022 Bidra til at brukere og/eller pasienter, og deres p\u00e5r\u00f8rende opplever helhetlige og sammenhengende forl\u00f8p, innad i kommunen, mellom kommuner og i samarbeid og samhandling med spesialisthelsetjenesten \u2022 Bidra til \u00e5 redusere overd\u00f8delighet og overdosed\u00f8dsfall, selvmord og somatisk sykdom \u2022 Bidra til helhetlige integrerte tjenester til brukere og pasienter med samtidig psykisk lidelse og rusmiddelproblemer (ROP) og deres p\u00e5r\u00f8rende \u2022 Planlegging, informasjon, evaluering og forbedring av en kunnskapsbasert psykisk helse- eller rusmiddeltjeneste og andre helse- og omsorgstjenester til voksne med psykisk helse- eller rusmiddelproblemer, som tar utgangspunkt i lokale forhold og behov, og ikke bidrar til u\u00f8nsket variasjon mellom kommuner Veilederen omfatter anbefalinger for helse- og omsorgstjenester til brukere eller pasienter over 18 \u00e5r som har psykiske helse- eller rusmiddelproblemer. Anbefalingene beskriver tjenester, planlegging og samhandling for helhetlige og sammenhengende forl\u00f8p i psykisk helse- og rustjenesten opp mot tilst\u00f8tende kommunale tjenester, psykisk helsevern for voksne og tverrfaglig spesialisert rusbehandling og helsetjenestene ellers. Tema som er dekket av andre normerende publikasjoner, omfattes ikke. Dersom det er n\u00f8dvendig for \u00e5 forst\u00e5 en anbefaling beskrives det likevel kort og lenkes videre til det nevnte produktet. Definisjonen av voksne som er over 18 \u00e5r, gj\u00f8r at unge opptil 25 \u00e5r som mottar ettervern fra barnevernet og elever i videreg\u00e5ende oppl\u00e6ring ut det skole\u00e5ret de fyller 24 \u00e5r, samtidig omfattes av Nasjonal veileder for psykisk helsearbeid barn og unge. Nasjonale anbefalinger og r\u00e5d har en kunnskapsbasert tiln\u00e6rming (Helsedirektoratet 2012). Det inneb\u00e6rer at forskningslitteratur, klinisk erfaring og brukererfaring p\u00e5 en systematisk m\u00e5te vurderes opp mot \u00f8nskede og u\u00f8nskede konsekvenser av tiltak. P\u00e5 omr\u00e5der der det er 2 funnet mindre forskingsbasert kunnskap og/eller overf\u00f8ringsverdien fra internasjonal til norsk helsetjeneste er lav, blir klinisk kunnskap og brukerkunnskap tillagt st\u00f8rre vekt. Den forskningsbaserte kunnskapen i dette arbeidet er hovedsakelig basert p\u00e5 forskning identifisert i anerkjente internasjonale retningslinjer og anerkjente kilder for forskningsoppsummerende publikasjoner. I enkelte tilfeller er ogs\u00e5 enkeltstudier lagt til grunn. Det gjelder gjerne der det er studier av modeller for tjenester eller tjenesteutvikling i Norge og det inntil videre foreligger lite forskningslitteratur p\u00e5 temaet. Det kommer frem i begrunnelsen av hver enkelt anbefaling hva den bygger p\u00e5. P\u00e5 omr\u00e5der det er identifisert lite eller ingen systematisk oppsummert forskning til dette arbeidet, bygger anbefalingene p\u00e5 kliniske erfaringer og brukererfaring. If\u00f8lge veilederen b\u00f8r kommunene vurdere \u00e5 dele inn tjenestetilbudet i tre hovedforl\u00f8p som b\u00f8r baseres p\u00e5 alvorlighet og antatt varighet: 1) Hovedforl\u00f8p 1 \u2013 milde og kortvarige problemer 2) Hovedforl\u00f8p 2 \u2013 kortvarige alvorlige problemer/lidelser og langvarige milde problemer/lidelser 3) Hovedforl\u00f8p 3 \u2013 alvorlige langvarige problemer/lidelser F\u00f8lgende prinsipper skal legges til grunn, uavhengig av om tjenestene planlegges som hovedforl\u00f8p: \u2022 lett tilgjengelige, tilrettelagte og individuelt tilpassede tjenester \u2022 tiltakene som iverksettes st\u00f8tter opp under brukerens mestringsevne og bedringsprosess \u2022 psykisk helse, rus og somatisk helse ses i sammenheng \u2022 samarbeid og samhandling i og mellom tjenester og tjenesteniv\u00e5er Byr\u00e5dens vurdering og forslag til h\u00f8ringsuttalelse: Bergen kommune takker for mulighet til \u00e5 gi h\u00f8ringsuttalelse til Nasjonal veileder i lokalt psykisk helse- og rusarbeid for voksne. Bergen kommune har i forbindelse med dette h\u00f8ringssvaret innhentet innspill fra fagetater som yter kommunale helse- og omsorgstjenester til innbyggere som ogs\u00e5 har kontakt med psykisk helsevern. Innspillene er innarbeidet i et samlet h\u00f8ringssvar fra Bergen kommune. Overordnede kommentarer fra Bergen kommune til veilederen i sin helhet: Oppgaver til kommunen: H\u00f8ringsutkastet vektlegger i st\u00f8rre grad at kommunen b\u00f8r ta ansvar for \u00e5 sikre tjenester til innbyggere i hovedforl\u00f8p 1. Bergen kommune ser behovet for dette, men med dagens situasjonsbilde er dette sv\u00e6rt utfordrende \u00e5 f\u00e5 til. I andre h\u00f8ringer som ble gjennomf\u00f8rt i 2023, feks. h\u00f8ringsrunden p\u00e5 \"Forenkle og forbedre. Rapport fra ekspertutvalg for tematisk organisering av psykisk helsevern\", fremhever b\u00e5de Bergen kommune og KS at det de siste \u00e5rene har v\u00e6rt \u00f8kende press p\u00e5 de kommunale rus- og psykiske helsetjenestene. Kommunene opplever en oppgaveforskyvning fra spesialisthelsetjenesten til kommunene, og dette er blant annet knyttet til nedbygging av d\u00f8gnplasser i spesialisthelsetjenesten. I Bergen har det v\u00e6rt en betydelig \u00f8kning i antall innbyggere som trenger psykiske helsetjenester de siste \u00e5rene. I tillegg har innbyggere mer omfattende helseutfordringer og st\u00f8rre hjelpebehov. Kommunen har blant annet f\u00e5tt ansvar for personer med et mer komplekst og sammensatt utfordringsbilde, ofte med behov for h\u00f8yere omsorgsniv\u00e5 og andre rammer for tjenestene. 3 Det er utfordrende for kommunene \u00e5 prioritere tilbud til innbyggere med milde til moderate tilstander (forl\u00f8p 1), grunnet den nevnte oppgaveforskyvning og manglende finansiering, samt samfunnsendringer som har medf\u00f8rt at kommunen m\u00e5 ta betydelig ansvar for personer med alvorlige psykiske lidelser og behov for omfattende tjenester. I St.meld 38 \u00abNytte, ressurs og alvorlighet \u2013 Prioritering i helse- og omsorgstjenesten\u00bb (2020-2021) er det klare f\u00f8ringer for prioritering i kommunale helse- og omsorgstjenester. Det er begrenset med ressurser i kommunale psykiske helsetjenester i dag, og dagens utfordringsbilde gj\u00f8r at personer med alvorlig psykisk uhelse prioriteres foran lavterskeltilbud for personer med milde symptomer. Videre vektlegges det i h\u00f8ringsutkastet at kommunene har ansvaret for utredning og diagnostisering. Det er spesialisthelsetjenesten sitt ansvar \u00e5 utrede og diagnostisere alvorlige psykiske lidelser. Og dette m\u00e5 komme frem i veilederen. Slik det fremst\u00e5r n\u00e5 kan det se ut som at fastlegene i st\u00f8rre grad skal utrede og diagnostisere enn det de gj\u00f8r i dag. Dette er ikke en oppgave som kan overf\u00f8res til fastlege og kommunen, spesielt med tanke p\u00e5 utfordringer i fastlegeordningen. Recovery, menneskerettigheter og medborgerskap: I veilederen etterlyses det et st\u00f8rre s\u00f8kelys p\u00e5 recovery, menneskerettigheter og medborgerskap Mange kommuner f\u00f8lger n\u00e5 WHO og internasjonale f\u00f8ringer og satser p\u00e5 en mer rettighetsbasert og individuell psykisk helsetjeneste som anerkjenner at folk bor i lokalsamfunn og skal oppleve \u00e5 h\u00f8re hjemme der. Veilederen b\u00f8r vise til en st\u00f8rre bredde i tilbud og til evidensbaserte, internasjonale f\u00f8ringer. Menneskerettigheter b\u00f8r st\u00e5r sentralt her. WHO sitt verkt\u00f8y Quality rights, b\u00f8r iverksettes i Norge til bruk i psykisk helse og rustjenestene. Dette fokuset peker ogs\u00e5 mot Recovery og recoveryst\u00f8tte, og b\u00f8r l\u00f8ftes mer i veilederen. Recovery og recoveryst\u00f8tte kan fremmes p\u00e5 flere m\u00e5ter, og ett tiltak er Recovery College- modellen. Her er s\u00f8kelys p\u00e5 ressurser, medborgerskap, mestring, h\u00e5p og muligheter. Tilbudet er \u00e5pent for alle, uten behov for vedtak. Det er en internasjonalt anerkjent modell som gir sv\u00e6rt gode resultater for deltakerne. Flere kommuner i Norge har allerede gode erfaringer med modellen. Der b\u00f8r i mye st\u00f8rre grad v\u00e6re s\u00f8kelys p\u00e5 brukermedvirkning og bruk av erfaringskompetanse i tjenesten og f\u00f8lge opp/forsterke f\u00f8ringene i tidligere \u00abSammen om mestring\u00bb. Det b\u00f8r lenkes opp til nettsiden Erfaringssentrum.no som inneholder viktig informasjon for tjenestene. Veilederen er sv\u00e6rt spesifikk p\u00e5 konkrete tiltak innen rus, men b\u00f8r ogs\u00e5 v\u00e6re gjennomg\u00e5ende mer spesifikk i forhold til verkt\u00f8y og referanser som er fremhever viktigheten av \u00e5 ha ressursfokus fremfor problem og diagnosefokus. Det b\u00f8r v\u00e6re en st\u00f8rre balanse i dette. Kartlegging: Gjennomg\u00e5ende for hovedforl\u00f8pene er kartlegging. Kartleggingsverkt\u00f8yene b\u00f8r ha en r\u00f8d tr\u00e5d og bygge videre p\u00e5 hverandre samt gjenspeile spesialisthelsetjenesten sine egne verkt\u00f8y slik at man unng\u00e5r dobbelkartlegging og legge til rette for en felles forst\u00e5else og felles spr\u00e5k for hjelpere og tjenetestemottakere. Dette b\u00f8r v\u00e6re kvalitetssikret og ikke bare v\u00e6re tilpasset egen tjeneste. P\u00e5r\u00f8rende: Det st\u00e5r for lite i veilederen om involvering av og st\u00f8tte til p\u00e5r\u00f8rende. I hovedforl\u00f8p 1 anbefales det at p\u00e5r\u00f8rende involveres i behandling og psykoedukative familietilbud. I 4 hovedforl\u00f8p 2 er ikke p\u00e5r\u00f8rende nevnt. I hovedforl\u00f8pet 3 st\u00e5r det kun at p\u00e5r\u00f8rende kan involveres i krise- og mestringsplan. H\u00f8ringsutkastet viser til riksrevisjonens unders\u00f8kelse av psykiske helsetjenester der et av funnene var at p\u00e5r\u00f8rendeinvolvering ikke var tilstrekkelig. Ny veileder for psykisk helse- og rusarbeid m\u00e5 derfor komme med flere og sterkere anbefalinger om involvering av p\u00e5r\u00f8rende enn det h\u00f8ringsutkastet gj\u00f8r. Kommunale helse og omsorgstjenester er forpliktet til \u00e5 sikre involvering av p\u00e5r\u00f8rende n\u00e5r tjenestemottaker samtykker til dette. Men vi er ogs\u00e5 p\u00e5lagt \u00e5 gi st\u00f8tte til p\u00e5r\u00f8rende uavhengig av samtykke. Dette m\u00e5 komme frem tydeligere, og veilederen m\u00e5 vise til den nasjonale p\u00e5r\u00f8rendeveilederen. Veilederen sier ingenting om barn som p\u00e5r\u00f8rende, den nevner kun at man m\u00e5 kartlegge om tjenestebruker har barn. I henhold til p\u00e5r\u00f8rendeveilederen skal helsepersonell i helse- og omsorgstjenestene avklare behov for informasjon til barna og sikre at barna f\u00e5r informasjon. Dette er noe som de kommunale helse- og omsorgstjenestene ikke klarer \u00e5 sikre i tilstrekkelig grad. I veileder for psykisk helse- og rusarbeid m\u00e5 dette komme frem, og det b\u00f8r komme frem i en egen anbefaling. Kommentarer fra Bergen kommune knyttet til de ulike anbefalingene: Kapittel 1: Bakgrunn, metode og prosess (s. 3) i veileder: \u00abFastlegene er en profesjon som treffer flertallet av kommunenes innbyggere og dersom de kjenner tilbudet i de kommunale psykisk helse- og rustjenestene godt gir det bedre forutsetninger for \u00e5 henvise voksne med psykisk helse- eller rusmiddelproblemer innad i kommunens tjenester, heller enn \u00e5 henvise til spesialisthelsetjenesten for \"sikkerhets skyld\". Noe som i sin tur kan gi f\u00e6rre og riktigere henvisninger. Nasjonal veileder i lokalt psykisk helse- og rusarbeid for voksne tar sikte p\u00e5 \u00e5 bli et verkt\u00f8y for fastlegene.\u00bb Kommentar fra Bergen kommune til kap 1: P\u00e5standen om at fastleger henviser \"for sikkerhets skyld\" krever ytterligere kontekst eller nyansering for \u00e5 unng\u00e5 \u00e5 virke anklagende. Om denne p\u00e5standen opprettholdes i det endelige dokumentet, m\u00e5 det vises til forskning som underbygger p\u00e5standen innen dette feltet. Det er flere mulige \u00e5rsaker til oppfatningen som direktoratet her synliggj\u00f8r. 1) \u00c5 forhindre skade og lidelse er et sentralt oppdrag for helsetjenestene. Antallet henvisninger m\u00e5 derfor overskride det \u00abideelle antallet\u00bb henvisninger. Dette gjelder for alle helsetjenester som har en henvisningsrolle, fordi pasienter vil kunne lide og kunne komme til skade dersom terskelen for \u00e5 henvise settes s\u00e5 h\u00f8yt at det sendes for f\u00e5 henvisninger. 2) Tilsynsmyndighetene er ikke interessert i henvisninger som er sendt un\u00f8dig eller p\u00e5 svakt faglig grunnlag. Derimot vil tilsynsmyndighetene kunne sl\u00e5 ned p\u00e5 saker hvor en pasient utsettes for un\u00f8dig lidelse eller skade p\u00e5 grunn av manglende henvisning. Dette er en \u00e5penbar driver for henvisninger, da det er ingen vesentlige ulemper for fastleger ved \u00e5 henvise videre til andre tjenester. 3) Forhold som forbrukerrollen vs. pasientrollen, fastlegers arbeidsforhold og defensiv medisin1, vil naturligvis ogs\u00e5 p\u00e5virke antallet henvisninger. Det er godt dokumentert at pasienter og/eller p\u00e5r\u00f8rende som stiller krav i m\u00f8te med legen lettere oppn\u00e5r henvisning. Fastlegeordningens konsultasjoner f\u00f8lger samme finansieringsmodell siden ordningens opprettelse, p\u00e5 tross av \u00f8kende kompleksitet 1 Factors influencing defensive medicine-based decision-making in primary care: A scoping review, J Eval Clin Pract. 2023 Apr 5 og diversitet i hva fastlegene bist\u00e5r pasientene med. Det er ogs\u00e5 grunn til \u00e5 tro at yngre leger praktiserer defensiv medisin i st\u00f8rre grad enn sine mer erfarne kolleger. 4) Fastlegene m\u00e5 forholde seg til et utall ulike tilbud innen alle medisinske fagfelt, ogs\u00e5 for pasienter med ruslidelser og/eller psykisk sykdom. I mangel av regionale og/eller nasjonale strukturerte oversikter over tilbud innen disse fagfeltene, vil fastlegene trolig henvise til de tjenestene de allerede kjenner til i stedet for \u00e5 investere tid til \u00e5 opplyse seg om nye tilbud og tjenester ved enhver ny henvisning. 5) Det framkommer ikke av dokumentet hvilken bakgrunn en rekke av de faglige medarbeiderne til veilederen har. Manglende representasjon av spesialister i allmennmedisin og/eller samfunnsmedisin under arbeidet med veilederen kan v\u00e6re medvirkende til at den nevnte oppfatningen har blitt b\u00e5ret fram. Kapittel 2: Planlegging og samarbeid om helhetlig behandling og oppf\u00f8lging i kommunen 2.3 Anbefaling og begrunnelse fra veileder: Kommunen og spesialisthelsetjenesten b\u00f8r bruke helsefellesskapet med tilh\u00f8rende samarbeidsstruktur til planlegging og utvikling av helhetlige behandlingsforl\u00f8p Begrunnelse s.15: \u00abStatens unders\u00f8kelseskommisjon rapport Betalingsvansker \u2013 en pasientsikkerhetsrisiko (ukom.no) konkluderer med at egenandeler hindrer enkelte i f\u00e5 n\u00f8dvendig helsehjelp. Ikke-m\u00f8tt gebyrer antas \u00e5 bidra til underbruk av n\u00f8dvendige tjenester blant de som har vanskeligst. Og at en slik variasjon utfordrer prinsippet om likebehandling.\u00bb Kommentar fra Bergen kommune til 2.3: Veilederen viser til hva andre deler av helsetjenesten kan gj\u00f8re for \u00e5 forbedre tilbudet til de aktuelle gruppene. Dersom vi ser p\u00e5 helseforvaltningen som en del av helsetjenestene, har direktoratet selv en vesentlig rolle i \u00e5 bidra til \u00e5 l\u00f8se helsetjenestens utfordringer knyttet til likebehandling. Direktoratet b\u00f8r derfor vurdere \u00e5 fremme konkrete forslag til endringer i Forskrift om st\u00f8nad til dekning av utgifter til unders\u00f8kelse og behandling hos lege \u00a7 3, enten som en utvidelse av pkt. 4, eller som eget punkt hvor rammen for fritak for egenandel ved psykiatriske lidelser og ruslidelser utvides. P\u00e5 denne m\u00e5ten kan form\u00e5let med anbefalingene lettere tilfredsstilles. Generell kommentar fra Bergen kommune p\u00e5 kapittelet: Bergen kommune st\u00f8tter anbefalingene om at helsefelleskapene skal brukes til planlegging og utvikling av helhetlige behandlingsforl\u00f8p. Bergen kommune er til dels uenig i at innholdet i lokale prosedyrer mellom kommunen og spesialisthelsetjenesten skal inneholde helhetlig og omforent oppgavefordeling for tjenester til brukere og/eller pasienter med psykisk helse- og/eller rusmiddelproblemer. Det er behov for en tydeligere avgrensning og mer nasjonale omforente f\u00f8ringer om oppgavefordeling, og da spesielt i forl\u00f8p 3. I andre h\u00f8ringer som ble gjennomf\u00f8rt i 2023 (eks.h\u00f8ringsrunden p\u00e5 \"Forenkle og forbedre. Rapport fra ekspertutvalg for tematisk organisering av psykisk helsevern\") fremhever b\u00e5de Bergen kommune og KS at det de siste \u00e5rene har v\u00e6rt \u00f8kende press p\u00e5 de kommunale rus- og psykiske helsetjenestene. Kommunene opplever en oppgaveforskyvning fra spesialisthelsetjenesten til kommunene, noe som blant annet kan skyldes nedbygging av d\u00f8gnplasser i spesialisthelsetjenesten. Dette har f\u00f8rt til lokale uenigheter i hva som er spesialisthelsetjenestens ansvar og hva som er kommunens ansvar. Kommuner har ved 6 flere anledninger bedt om avklaringer fra Helsedirektoratet n\u00e5r det kommer til enkeltsaker der kommunene og spesialisthelsetjenesten er uenige om oppgavefordeling. Kapittel 3 Kartlegging og hovedforl\u00f8p 3.1 Anbefaling i veileder Kommunens psykisk helse- og rustjenester b\u00f8r kartlegge hjelpebehovet til voksne som henvender seg med psykisk helse- eller rusmiddelproblemer Kommentar fra Bergen kommune p\u00e5 3.1: Side 19: I utkastet fremg\u00e5r det at \"Ved mistanke om selvmordsrisiko, selvskading og p\u00e5g\u00e5ende voldsutsatthet skal tiltak iverksettes umiddelbart\". Her m\u00e5 man tilf\u00f8re at det samme skal gj\u00f8res ved overdoserisiko. Det b\u00f8r legges til supplerende punkt: \u00abVed mistanke om alvorlige psykiske lidelser og/eller rusavhengighet m\u00e5 det vurderes henvisning til spesialisthelsetjenesten\u00bb. Det er spesialisthelsetjenesten som har ansvaret for \u00e5 utredning og diagnostisering av alvorlige rus- og/eller psykiske lidelser. Under avsnittet praktisk informasjon, b\u00f8r veilederen ha flere lenker til samtale- og kartleggingsverkt\u00f8y som er rettet spesifikt mot psykiske lidelser. Det er flere lenker til kartleggingsverkt\u00f8y rettet mot personer med rusmiddelproblemer/ROP, men det er f\u00e5 henvisninger til verkt\u00f8y beregnet til personer med moderate til alvorlige psykiske lidelser (unntaket er kartlegging og veiledning rundt selvskading og suicidalitet). Under avsnittet begrunnelse, s. 21, avsnitt 6. st\u00e5r det at \u00abkommunen har ansvar for \u00e5 tilby og yte utredning, diagnostisering og behandling\u00bb. Kommentar fra Bergen kommune til 3.1: Slik det st\u00e5r n\u00e5 fremst\u00e5r det som at kommunen er alene om dette. N\u00e5r det gjelder psykiske lidelser og rusavhengighet, er det spesialisthelsetjenesten ved henholdsvis psykisk helsevern og TSB som har ansvaret for utredning og behandling. Dette m\u00e5 tydeliggj\u00f8res i veileder. Det m\u00e5 ogs\u00e5 tilf\u00f8res i anbefalingen at det ved mistanke om alvorlige psykiske lidelser og/eller rusavhengighet m\u00e5 vurderes henvisning til spesialisthelsetjenesten. Det er spesialisthelsetjenesten som har ansvaret for utredning og diagnostisering av alvorlige rus- og/eller psykiske lidelser. Dette st\u00e5r det noe om i anbefaling 3.2, men m\u00e5 ogs\u00e5 fremg\u00e5 i anbefaling 3.1 3.2 Anbefaling i veileder: I hovedforl\u00f8p 1 b\u00f8r kommunen tilby kunnskapsbaserte lavterskeltjenester som hindrer forverring av psykiske helse- og rusmiddelproblemer Kommentar fra Bergen kommune til 3.2: Side 23: I utkastet fremg\u00e5r det at \u00abSelvskading, selvmordsrisiko og voldsrisiko b\u00f8r alltid kartlegges, ogs\u00e5 i hovedforl\u00f8p 1, og vurderes i samr\u00e5d med spesialisthelsetjenesten ved behov.\u00bb Her m\u00e5 man tilf\u00f8re at overdoserisiko alltid b\u00f8r kartlegges. Side 23, under praktisk informasjon: Avsnittet om \u00e5 forebygge skam og stigma st\u00f8ttes, men det b\u00f8r legges til et punkt om viktigheten av et bevisst bruk av spr\u00e5k i forhold til dette i all kommunikasjon fra kommunens side. Side 24, under veiledning, tjenester kurs og tiltak i hovedforl\u00f8p 1: Her b\u00f8r Recovery College legges inn i listen (NAPHA.no og referanse: - Recovery Colleges 10 Years On Rachel Perkins, Sara Meddings, Sue Williams and Julie Repper. ImRoc. 2018) 7 3.3 Anbefaling i veileder: I hovedforl\u00f8p 2 b\u00f8r kommunen tilby stabiliserende og lindrende behandling for psykisk helse- eller rusmiddelproblemer, og vurdere behov for samarbeid med spesialisthelsetjenesten Kommentar fra Bergen kommune til 3.3: Side 26: Om Helsedirektoratet forventer at kommunene skal kunne ivareta pasienter med rusutl\u00f8ste psykoser, vil det kreve vesentlige endringer av lovverket og finansieringen av tjenestetilbudet. For denne pasientgruppen kreves det i den akutte fasen av sykdommen, d\u00f8gnbasert behandling uten samtykke og under psykisk helsevernloven \u00a7\u00a7 3-2 eller 3-3. Kommunene har i dag ikke hjemmel i lov eller fysiske muligheter for \u00e5 gi d\u00f8gnbasert helsehjelp til pasienter med akutte psykoser. Denne diagnosen b\u00f8r derfor strykes fra listen p\u00e5 side 26. Det er ikke et kommunalt anliggende \u00e5 \u00abvurdere samarbeid\u00bb, der det i et overveldende flertall av tilfeller kun er spesialisthelsetjenesten som kan gi hjelp i den akutte fasen. Her er forverring nevnt to ganger. I tillegg kan det ikke v\u00e6re et m\u00e5l for helsehjelp \u00e5 forhindre bruk av spesialisthelsetjenesten. I en pasientsentrert helsetjeneste m\u00e5 m\u00e5lene v\u00e6re rettet mot pasienten, som \u00e5 gjenvinne funksjon, lindre plager, forhindre skade og forverring av sykdom. Om disse pasientfokuserte m\u00e5lene n\u00e5s, vil reduksjon av helsetjenester (p\u00e5 alle niv\u00e5), f\u00f8lge naturlig av denne m\u00e5loppn\u00e5elsen. 3.4 Anbefaling i veileder: I hovedforl\u00f8p 3 b\u00f8r kommunen samarbeide med spesialisthelsetjenesten om oppf\u00f8lging og behandling ved alvorlige og langvarige psykiske lidelser eller ruslidelser Kommentar fra Bergen kommune til 3.4: Side 30: Her vil vi anbefale at overskriften endres for \u00e5 vise at dette er et felles ansvar som g\u00e5r begge veier: V\u00e5rt forslag er \u00e5 endre fra \u00abI hovedforl\u00f8p 3 b\u00f8r kommunen samarbeide med spesialisthelsetjenesten om oppf\u00f8lging og behandling ved alvorlige og langvarige psykiske lidelser eller ruslidelser\u00bb til \u00abI hovedforl\u00f8p 3 b\u00f8r kommunen og spesialisthelsetjenesten samarbeide om oppf\u00f8lging og behandling ved alvorlige og langvarige psykiske lidelser eller ruslidelser\u00bb Helsedirektoratet kan spille en vesentlig rolle for \u00e5 bedre behandlingen av disse pasientene. I sitt h\u00f8ringssvar til \u00abRapport om manglande samtykkekompetanse for bruk av tvang i psykisk helsevern (Samtykkeutvalet)\u00bb, har Bergen kommune spilt inn to konkrete tiltak som vil bedre behandling av disse pasientene ved akutt forverring ved \u00f8kt bruk av kjernejournal. Kommunen har foresl\u00e5tt hvordan kjernejournalen kan benyttes for \u00e5 tilgjengeliggj\u00f8re informasjon om pasientens kriseplan og andre relevante planer. Dette kan mulig forbedre beslutninger om etablering av tvungent vern ved \u00e5 gi helsepersonell lettere tilgang til viktig informasjon. I tillegg er det foresl\u00e5tt at kjernejournalen ogs\u00e5 inneholder opplysninger om verge og/eller n\u00e6rmeste p\u00e5r\u00f8rende (figur 1). 8 Figur 1: Mockup av skjermbilde i nasjonal kjernejournal. N\u00e6rmeste p\u00e5r\u00f8rende og verge er lagt til skjermbildet, som ellers er uendret. Vedr\u00f8rende praktisk informasjon s. 31-33: Side 31: Til \u00abUnders\u00f8k rutinemessig og jevnlig somatisk helse\u00bb vil Bergen kommune p\u00e5peke at det for en annen spesielt utsatte gruppe, psykisk utviklingshemmede, foreligger en egen takst for fastleger som kan utl\u00f8ses en gang per \u00e5r, takst 660. For 2023 satt Bergen kommune seg som m\u00e5l at alle psykisk utviklingshemmede skulle til sin fastlege for kontroll. Det var en \u00f8kning p\u00e5 50% av bruk av takst 660 i Vestland fylke, der Bergen kommune er den dominerende kommunen med 44,8 % av innbyggerne i fylket.2 Figur 2: Bruk av takstkode 660 i \u00e5rlig unders\u00f8kelse hos fastlege i Vestland, januar 2022 - oktober 2023. Kilde: https://www.helsedirektoratet.no/statistikk/statistikk-om- allmennlegetjenester/bruk-av-takstkode-660 2 SSB tabell 07459: Befolkning, etter kj\u00f8nn, alder, statistikkvariabel, \u00e5r og region, data fra 1. januar 2024 9 Side 32: Vi foresl\u00e5r at \u00abkonferer med fastlegen\u00bb endres til \u00abvurder \u00e5 konferere med fastlegen og be pasienten om samtykke til \u00e5 sende kopi av henvisning til fastlege\u00bb. Det kan ikke stilles som krav at fastlege skal konfereres da fastlegen kan v\u00e6re utilgjengelig og det kan ogs\u00e5 v\u00e6re uhensiktsmessig \u00e5 konferere om indikasjon for henvisning er \u00e5penbar. Samtidig er det viktig at fastlegen f\u00e5r en kopi av henvisningen for \u00e5 kunne f\u00f8lge opp pasienten p\u00e5 et senere tidspunkt. Side 33: Et forslag p\u00e5 en mal eller et eksempel p\u00e5 \u201cKrise- og mestringsplan\u201d burde ha v\u00e6rt linket opp under \u201cKrise- og mestringsplan\u201d Kapittel 4 Andre anbefalinger i kommunalt psykisk helse- og rusarbeid 4.2 Anbefaling i veileder: Kommunen og spesialisthelsetjenesten skal samarbeide om voldsrisikovurdering og h\u00e5ndtering for pasienter med psykisk helse- eller rusmiddelproblemer Kommentar fra Bergen kommune Side 35: Veilederen b\u00f8r ta stilling til hvorvidt brukerutstyr for injiserende stoffmisbrukere skal gj\u00f8res tilgjengelig i fengslene. I dag tilbys ikke dette og innsatte injiserende stoffmisbrukere st\u00e5r derfor i \u00f8kt fare for tilstander som s\u00e5r, nekroser, abscesser, blodpropper, hepatitt C og HIV. De to sistnevnte tilstandene vil ogs\u00e5 kunne ramme tredjeperson, som understreker behovet for en tydelig avklaring fra sentrale helsemyndigheter rundt dette sp\u00f8rsm\u00e5let. Generell kommentar fra Bergen kommune Det m\u00e5 tydeliggj\u00f8res i veilederen at ansvaret for voldsrisikoutredning, voldsrisikovurdering og -h\u00e5ndtering ligger til spesialisthelsetjenesten, mens det i kommunen skal gjennomf\u00f8res l\u00f8pende vurderinger og h\u00e5ndteringer. Det er en stor \u00f8kning i tjenestebrukere med betydelig forh\u00f8yet voldsrisiko, og rammene for kommunale helse- og omsorgstjenester er ikke tilstrekkelig tilpasset. Endringer i tvangslovverket de siste \u00e5rene gj\u00f8r det utfordrende \u00e5 sikre tilstrekkelig hjelp til denne gruppen. Veilederen b\u00f8r tydeliggj\u00f8re at samfunnsvernet er spesialisthelsetjenestenes ansvar, og at kommunen er en viktig bidragsyter. I denne veilederen og i veiledere for spesialisthelsetjenesten, b\u00f8r det tydeliggj\u00f8res at voldsrisikovurderinger m\u00e5 baseres p\u00e5 det milj\u00f8et pasienten til vanlig oppholder seg i, og ikke bare p\u00e5 hvordan pasienten fungerer i d\u00f8gnpost. Andre innspill fra Bergen kommune Side 12: Her b\u00f8r enten setningene sl\u00e5s sammen (fjerne punktum), eller \u00abOg\u00bb byttes ut med \u00abDette\u00bb. 10 Korrigere til \u00abpsykiske helseproblemer\u00bb og ta bort \u00abheller\u00bb. Side 13: 1) Det m\u00e5 v\u00e6re samsvar mellom overskrift og kulepunkt (kulepunkt kan eks. ikke starte med \u00abhar\u00bb). 2) Lavintensitetsintervensjoner som ett ord. Side 14: Endre til imperativ: Vurder, uten aksent.3 Igjen er det ikke samsvar mellom overskrift og kulepunkt. Overskriften er starten p\u00e5 presens, mens \u00abopps\u00f8kende\u00bb er et adjektiv4. Side 16: Her er det litt uklarhet i veilederen. Bruken av ordet \u00abavtale\u00bb b\u00f8r endres, da lokale retningslinjer/prosedyrer skiller seg fra de lovp\u00e5lagte samarbeidsavtalene. 3 sprakradet.no: \u00abAksenttegn i norsk\u00bb, bes\u00f8kt 04.03.24 4 snl.no: presens partisipp - alternativ norsk analyse, bes\u00f8kt 04.03.24 11 Side 19: Overskriften m\u00e5 endres (b\u00f8r \u00abhva\u00bb?). I tillegg b\u00f8r det utforskes om det er selvrapporteringsverkt\u00f8y som pasienter/brukere kan bruke. Slike b\u00f8r om mulig tilgjengeliggj\u00f8res via helsenorge.no eller lignende plattformer og kunne sendes digitalt til fastlege eller annen helsetjeneste. Side 24: Det mangler sp\u00f8rsm\u00e5lstegn etter to punkt som starter med verb: Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: Byr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering. Saksframlegget ansees ikke \u00e5 v\u00e6re av prinsipiell karakter. Forretningsutvalget behandlet saken i m\u00f8te 05.03.2024 sak 78/24 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abNasjonal veileder i lokalt psykisk helse- og rusarbeid for voksne\u00bb p\u00e5 vegne av Bergen kommune. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abNasjonal veileder i lokalt psykisk helse- og rusarbeid for voksne\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. 12 23. april 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: - Psykisk helse- og rusarbeid for voksne (nasjonal veileder) 13 "
}