{
  "dokument_id": "33790fe3-819e-52cd-a040-9499f57cdae0",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til Gr\u00f8n mobilitetsstrategi for Bj\u00f8rnafjorden kommune",
  "url": "https://bergen.kommune.no/politikere-utvalg/api/fil/bk360/11197868/Framstilling-Horingsuttalelse-til-Gron-mobilitetsstrategi-for-Bjornafjorden-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/137430-4 H\u00f8ringsuttalelse til Gr\u00f8n mobilitetsstrategi for Bj\u00f8rnafjorden kommune 2025-2037 Hva saken gjelder: Bj\u00f8rnafjorden kommune har utarbeidet forslag til Gr\u00f8nn mobilitetsstrategi og lagt den ut p\u00e5 h\u00f8ring og offentlig ettersyn. Form\u00e5let med strategien er \u00e5 redusere privat bilbruk i st\u00f8rst mulig grad og \u00f8ke bruken av b\u00e6rekraftige transportformer. Mobilitetsstrategien har som m\u00e5l \u00e5 redusere klimagassutslipp, forbedre luftkvalitet og skape en mer effektiv og milj\u00f8vennlig mobilitet. Strategien er todelt: \u25aa Del 1 presenterer innsatsomr\u00e5dene til strategien og gir et fakta- og datagrunnlag. Mobilitetsstrategien har tre innsatsomr\u00e5der; Levende og inkluderende lokalsamfunn, aktiv transport og smarte reiser. \u25aa Del 2 er en handlingsplan som presenterer tiltak innen hvert av innsatsomr\u00e5dene Mobilitetsstrategien er ikke juridisk bindende, men gir f\u00f8ringer for b\u00e5de prioritering av mobilitetstiltak og for kommunens samfunns- og arealplanlegging. Forslag til gr\u00f8n mobilitetsstrategi Mobilitetsstrategien skal gi f\u00f8ringer for utvikling av gr\u00f8nn mobilitet i hele Bj\u00f8rnafjorden. Kommunen \u00f8nsker \u00e5 sikre at alle innbyggere p\u00e5 tvers av samfunnsgrupper f\u00e5r mulighet til \u00e5 v\u00e6re mobile, enten det gjelder \u00e5 g\u00e5, sykle, nytte kollektivtransport og/eller kj\u00f8re bil om n\u00f8dvendig til konkret endem\u00e5l. N\u00f8dvendig biltransport skal fortrinnsvis v\u00e6re utslippsfri. Strategiens hovedm\u00e5l er formulert slik: \u00abDet er enkelt, attraktivt og trygt \u00e5 g\u00e5, sykla, reisa kollektivt og k\u00f8yra utsleppsfritt. Bj\u00f8rnafjorden kommune er knytt saman gjennom gode, saumlause, brukarvenlege og gr\u00f8ne transportl\u00f8ysingar for alle\u00bb Innsatsomr\u00e5de 1, Levende og inkluderende lokalsamfunn: Bj\u00f8rnafjorden kommune vil arbeide for levende og inkluderende lokalsamfunn hvor innbyggerne har mindre behov for privatbil og kan velge gange, sykkel og kollektiv til sine reiser og gj\u00f8rem\u00e5l. For \u00e5 oppn\u00e5 dette skal avstanden mellom bolig og daglige gj\u00f8rem\u00e5l reduseres ved planlegging og lokalisering av ulike aktiviteter, boliger og andre relevante funksjoner. Innsatsomr\u00e5de 2, Aktiv transport: Bj\u00f8rnafjorden kommune vil fokusere p\u00e5 aktiv transport der kommunen prioriterer de g\u00e5ende og syklende i transportsystemet. Utforming av gater, veier, stier, vilk\u00e5r for bilbruk og holdningsskapende arbeid trekkes frem som sentrale virkemidler. For at aktiv transport skal 1 oppleves trygt og hyggelig, skal tiltakene tilpasses utfra de lokale forutsetningene i hvert omr\u00e5de. Innsatsomr\u00e5de 3, Smarte reiser: Innbyggerne skal ta smarte reisevalg og kommunen skal tilrettelegge for effektive reisekjeder med lave klimagassutslipp og utslippsfrie kj\u00f8ret\u00f8y. Mobilitetsl\u00f8sninger som iverksettes skal sikre raske forbindelser og s\u00f8ml\u00f8se overganger mellom ulike transportmiddel. For \u00e5 supplere eksisterende kollektivtilbud skal kommunen bl.a. satse p\u00e5 innovasjon. Handlingsplan til Gr\u00f8n mobilitetsstrategi Handlingsplanen til Gr\u00f8n mobilitetsstrategi gir retning for prioritering av konkrete tiltak som skal bidra til m\u00e5loppn\u00e5else. Handlingsplanen har en tiltaksliste for hvert innsatsomr\u00e5de i strategien, og er i hovedsak rettet mot persontransporten. Handlingsplanen gir administrasjonen fullmakt til \u00e5 arbeide med konkrete tiltak som kommunen skal gjennomf\u00f8re, men de mest omfattende tiltakene vil kreve egne politiske finansieringsvedtak. H\u00f8ringsfrist: H\u00f8ringsfristen ble i utgangspunktet satt til 17.10.2024. Bj\u00f8rnafjorden har p\u00e5 telefon opplyst at Bergen kommune kan f\u00e5 forlenget h\u00f8ringsfrist til 23.10.2024. Byr\u00e5dets vurdering og forslag til h\u00f8ringsuttalelse: \u00abBergen kommune anerkjenner det gode arbeidet til Bj\u00f8rnafjorden kommune med Gr\u00f8n mobilitetsstrategi, og vi setter pris p\u00e5 \u00e5 ha f\u00e5tt forslaget tilsendt p\u00e5 h\u00f8ring. Mobilitetsstrategien vurderes i hovedsak til \u00e5 ivareta Bergens interesser som nabokommune. Bergen og Bj\u00f8rnafjorden inng\u00e5r i samme bo- og arbeidsregion, og vi deler dermed flere av de samme utfordringene p\u00e5 mobilitetsfeltet. M\u00e5lsetningene som foresl\u00e5s synes fornuftige og er gjenkjennbare fra m\u00e5lsetningene i Byvekstavtalen for Bergensomr\u00e5det, som ogs\u00e5 Bj\u00f8rnafjorden har sluttet seg til og er partner i. Gr\u00f8n mobilitetsstrategi er s\u00e5ledes et viktig bidrag for at Bj\u00f8rnafjorden skal kunne innfri sine forpliktelser i byvekstsamarbeidet. Det er s\u00e6rlig de daglige reisene til og fra jobb hvor vi har stort potensiale til \u00e5 endre reisemiddelfordeling fra personbilen til kollektiv, sykkel eller gange. Kommunikasjonene mellom Bergen og Bj\u00f8rnafjorden er vesentlig forbedret etter \u00e5pningen av ny E39 R\u00e5dal - Svegatj\u00f8rn. Dagens pendlingsm\u00f8nster, og kapasitets\u00f8kning med ny E39 krever at Bj\u00f8rnafjorden, Bergen og \u00f8vrige kollektivmyndigheter intensiverer samarbeidet om \u00e5 f\u00e5 til et godt og konkurransedyktig kollektivtilbud. Det er sv\u00e6rt gledelig at antall kollektivreisende mellom kommunene v\u00e5re har \u00f8kt betydelig etter riksveitunnelens inntreden. Befolkningen i Bj\u00f8rnafjorden er \u00f8kende. N\u00e5r n\u00e6rmere 40 prosent1 av de sysselsatte i Bj\u00f8rnafjorden arbeider i Bergen, blir det avgj\u00f8rende \u00e5 bygge videre p\u00e5 og styrke kollektivsuksessen, slik at ikke veinettet i Bergen belastes un\u00f8dig og slik at ikke nullvekstm\u00e5let trues. Innfartsparkering, som handlingsplanen peker p\u00e5, er et godt tiltak som minsker personbiltrafikken og gj\u00f8r overgangen til kollektiv enklere. Samkj\u00f8ringsl\u00f8sninger kan ogs\u00e5 v\u00e6re et godt tiltak for \u00e5 hindre trafikk\u00f8kning. P\u00e5 RV 555 mellom Bergen, \u00d8ygarden og Ask\u00f8y er det gjennomf\u00f8rt over 60.000 turer de siste 11 m\u00e5nedene med samkj\u00f8ringsappen Nabogo if\u00f8lge Skyss. Kollektivselskapet hadde p\u00e5 forh\u00e5nd estimert 4000 turer i samme periode. Milj\u00f8l\u00f8ftet har nylig f\u00e5tt utarbeidet en analyse av delte mobilitetstjenesters potensiale for bidrag til nullvekstm\u00e5l, som kommunen kan vurdere \u00e5 legge til i kunnskapsgrunnlaget. 1 jf. tabell 6 i Gr\u00f8n mobilitetsstrategi for Bj\u00f8rnafjorden 2025-2037 2 Det er videre positivt at Bj\u00f8rnafjorden legger opp til en arealutvikling som bidrar til \u00e5 redusere transportarbeidet. Vi minner om at arealbruk er en av m\u00e5leindikatorene som m\u00e5 legges frem for Samferdselsdepartementet for statlige bidrag i byvekstavtalen. Det er viktig at boligbygging blir prioritert i sentrumsomr\u00e5der og der kollektivtilbudet er godt. Gr\u00f8n mobilitetsstrategi kan inkludere \u00abTrafikkplan Bergen s\u00f8r og Bj\u00f8rnafjorden\u00bb og eksisterende rutestruktur som kunnskapsgrunnlag om det anses hensiktsmessig. Bergen kommune s\u00f8ker stadig tettere samarbeid med Skyss og fylkeskommunen for \u00e5 medvirke og arbeide for flere kollektivavganger, rimelige kollektivpriser, \u00e5 sikre bedre fremkommelighet for bussene, flere ekspressbusser og klimavennlige kollektivl\u00f8sninger generelt. Samarbeid med \u00f8vrig offentlig forvaltning som arbeider med kollektiv og mobilitet kan derfor v\u00e6re et godt tiltak \u00e5 ha med p\u00e5 tiltakslisten i handlingsprogrammet. Bergen kommune \u00f8nsker med dette lykke til med videre strategiarbeid, og det oppfordres til et h\u00f8yt ambisjonsniv\u00e5 ogs\u00e5 i fortsettelsen. Vi ser frem til et fortsatt godt samarbeid om utvikling av en b\u00e6rekraftig og attraktiv region sammen med Bj\u00f8rnafjorden kommune.\u00bb Vedtakskompetanse: Forretningsutvalget vedtok den 17.09.2024, sak 306/24 pkt. 3, at Utvalg for milj\u00f8 og byutvikling avgir h\u00f8ringssvar til Gr\u00f8n mobilitetsstrategi for Bj\u00f8rnafjorden kommune p\u00e5 vegne av Bergen kommune, forutsatt at Bergen kommune innvilges utsatt h\u00f8ringsfrist. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abGr\u00f8n mobilitetsstrategi for Bj\u00f8rnafjorden kommune\u00bb slik den fremkommer av byr\u00e5dets vurdering og forslag til h\u00f8ringsuttalelse. Dato: 8. oktober 2024 Christine B. Meyer Byr\u00e5dsleder Dokumentet er godkjent elektronisk. Vedlegg: - Oversendelsesbrev, datert 16.08.2024 - Gr\u00f8n mobilitetsstrategi for Bj\u00f8rnafjorden kommune 2025-2037 - Handlingsplan for Gr\u00f8n mobilitetsstrategi for Bj\u00f8rnafjorden kommune 2025-2037 3 "
}