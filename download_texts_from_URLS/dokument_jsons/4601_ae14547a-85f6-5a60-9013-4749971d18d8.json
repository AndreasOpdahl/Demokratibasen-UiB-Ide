{
  "dokument_id": "ae14547a-85f6-5a60-9013-4749971d18d8",
  "doc_type": "case_presentation",
  "kommune": 4601,
  "tittel": "Interpellasjon nr. 15 fra Torstein Dahle (R) om Frisklivssentralen som eksempel p\u00e5 dysfunksjonell budsjetteringspraksis. Bergen bystyre 27.05.2025",
  "url": "https://bergen.kommune.no/politikere-utvalg/api/fil/bk360/12679799/Framstilling-Interpellasjon-nr-15-fra-Torstein-Dahle-R-om-Frisklivssentralen-som-eksempel-pa-dysfunksjonell-budsjetteringspraksis-Bergen-bystyre-27-05-2025",
  "tekst": " Bystyrets kontor Til Intern korrespondanse BFIN \u2013 Seksjon for administrasjon V\u00e5r referanse: 2025/172292-3 Saksbehandler: Anette Hatlemark Drabl\u00f8s Fra Dato: 16. mai 2025 Bystyrets kontor Interpellasjon nr. 15 fra Torstein Dahle (R) om Frisklivssentralen som eksempel p\u00e5 dysfunksjonell budsjetteringspraksis. Bergen bystyre 27.05.2025 Mye av den innsatsen som gj\u00f8res i kommunal regi p\u00e5 helse- og sosialsektoren er utsatt for at utgiftene budsjetteres og regnskapsf\u00f8res p\u00e5 ett tjenesteomr\u00e5de, mens de positive effektene i form av sparte utgifter eller \u00f8kte inntekter kommer p\u00e5 et annet tjenesteomr\u00e5de. Frisklivssentralen ble plassert under tjenesteomr\u00e5de 05A \u2013 Forebyggende helsearbeid. Frisklivssentralens virksomhet beskrives i byr\u00e5dets framstilling ved ulike anledninger som \u00abet tverrfaglig kompetansesenter i helsefremmende og forebyggende arbeid. ...Det krever ingen henvisning fra fastlegen\u00bb Dette gir inntrykk av at vi st\u00e5r overfor et tilbud som f\u00f8rst og fremst er et livsstilstilbud for et sunnere liv. Det har underbygd en forestilling om at Frisklivssentralens virksomhet kunne erstattes ganske greit av diverse tilbud i frivillig regi som ligger p\u00e5 siden av eller utenfor det som kommunen har ansvar for. Dette gir en for snever forst\u00e5else av Frisklivssentralens virksomhet. Tilbudet har hatt viktige oppgaver overfor syke mennesker, og den nasjonale veilederen for frisklivssentraler omtaler oppgavene slik: \"En helsefremmende og forebyggende kommunal helsetjeneste for personer med sykdom eller \u00f8kt risiko for sykdom, som trenger st\u00f8tte til \u00e5 endre levevaner og mestre helseutfordringer. Tilbudet brukes for \u00e5 begrense utvikling av sykdom og som behandlings- og/eller rehabiliteringsforl\u00f8p.\u00bb (merk siste setning) I alt vesentlig er det ikke snakk om prim\u00e6rforebygging for friske mennesker, men at personer som har sykdom, f\u00e5r hjelp til hva de kan gj\u00f8re selv for \u00e5 holde sykdom i sjakk og f\u00e5 bedre funksjon, dvs. en slags sekund\u00e6rforebygging. Treningsgruppene, som for s\u00e5 vidt er for hvem som helst, har i praksis mest v\u00e6rt for eldre, mange med ulike helseproblemer. 80-90% har hatt meget god effekt p\u00e5 styrke, balanse, funksjon i dagliglivet, samt psykisk og sosialt. Mange av alle dem som har hatt stor nytte av Frisklivssentralens tilbud, har v\u00e6rt p\u00e5 vippen mellom \u00e5 v\u00e6re utenfor eller innenfor som arbeidsoppgave for kommunens hjemmesykepleie eller \u00f8vrige deler av helsevesenet. Frisklivssentralen har v\u00e6rt utgiftsbesparende for en rekke tjenester p\u00e5 omr\u00e5dene 03A-D, 04A-C og 05A-B, mens tjenesteomr\u00e5de 05A i sin helhet er belastet for utgiftene. Det er ingen tvil om at nedleggelsen av Frisklivssentralen ikke bare har v\u00e6rt et tap i tjenestetilbudet til de \u00abbrukerne\u00bb som har dradd nytte av det , men det har f\u00e5tt og vil f\u00e5 konsekvenser i form av \u00f8kt belastning og \u00f8kte utgifter p\u00e5 flere av de nevnte tjenesteomr\u00e5dene. Det er all grunn til \u00e5 tro at nedleggelsen ikke gir besparelse men tvert imot betydelige tap for Bergen kommune n\u00e5r man ser p\u00e5 den samlede \u00f8konomiske virkningen, kanskje allerede p\u00e5 ganske kort sikt. Kommunens \u00f8konomistyring er alts\u00e5 dysfunksjonell ved at den ikke ser p\u00e5 den samlede \u00f8konomiske virkningen av tiltak som har vesentlig effekt p\u00e5 andre tjenesteomr\u00e5der enn det som b\u00e6rer utgiftene. Sp\u00f8rsm\u00e5l: Vil byr\u00e5det ta initiativ til en studie av helhetsvirkningen av budsjettbeslutninger, med Frisklivssentralen som eksempel? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted), BBSM-kommunaldirekt\u00f8rens stab "
}