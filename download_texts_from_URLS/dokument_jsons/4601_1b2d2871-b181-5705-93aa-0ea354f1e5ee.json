{
  "dokument_id": "1b2d2871-b181-5705-93aa-0ea354f1e5ee",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - H\u00f8ring av forslag til skjerpede regler mot risikoadferd i trafikken - forbud mot varsling av trafikkontroller",
  "url": "https://bergen.kommune.no/politikere-utvalg/api/fil/bk360/12276639/Framstilling-Horingsuttalelse-Horing-av-forslag-til-skjerpede-regler-mot-risikoadferd-i-trafikken-forbud-mot-varsling-av-trafikkontroller",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/129239-3 H\u00f8ringsuttalelse - H\u00f8ring av forslag til skjerpede regler mot risikoadferd i trafikken - forbud mot varsling av trafikkontroller Hva saken gjelder: Byr\u00e5dsavdeling for byutvikling mottok 28.02.2025 H\u00f8ring - forslag til skjerpede regler mot risikoadferd i trafikken - forbud mot varsling av trafikkontroller fra Samferdselsdepartementet. H\u00f8ringen omfatter rapport fra arbeidsgruppe om \u00abskjerpede regler mot risikoatferd i trafikken\u00bb og forslag til endringer i vegtrafikkloven om forbud mot varsling av politiets og Statens vegvesens kontroller. H\u00f8ringsfrist: 28.03.2025. Det p\u00e5pekes at h\u00f8ringsfristen er kort sammenlignet med praksis hvor forvaltningen normalt gis 3 m\u00e5neder og ikke mindre enn seks ukers h\u00f8ringsfrist. I denne saken har statsr\u00e5den fattet beslutning om ytterligere kortere h\u00f8ringsfrist, jf. forvaltningslovens \u00a7 37 fjerde ledd bokstav c og utredningsinstruksen pkt.3-3. Begrunnelsen for kortere frist er at det er vurdert som s\u00e6rlig viktig \u00e5 f\u00e5 til endringer i forskriften. Kort om h\u00f8ringsforslaget: Forslagene er utredet av en arbeidsgruppe nedsatt av Samferdselsdepartementet og Justis- og beredskapsdepartementet og f\u00f8lger opp tiltak varslet i Nasjonal transportplan (Meld St 14 2023-2024) Arbeidsgruppens rapport med utredning og forslag f\u00f8lger vedlagt. Arbeidsgruppen skulle vurdere og foresl\u00e5 konkrete innstramminger i regelverket innen f\u00f8lgende tema og form\u00e5l: 1. Mer effektiv inndragning av motorvogner ved s\u00e6rlig graverende trafikklovbrudd, herunder store hastighetsoverskridelser 2. Forbud mot varsling av trafikkontroller som hindrer og/eller reduserer effekten av kontrollvirksomhet p\u00e5 vei 3. Redusere bruk av mobiltelefon under kj\u00f8ring med motorvogn. Forslaget som n\u00e5 er p\u00e5 h\u00f8ring, omhandler punkt 2. Arbeidsgruppen anbefaler en vesentlig endring og utvidelse av reglene som i dag er regulert i veitrafikkloven. Det foresl\u00e5s en oppdeling av \u00a7 13a med ny bokstav a) som omfatter forbud mot besittelse og bruk av utstyr og kommersielle tjenester som kan varsle eller formidle varsler om trafikkontroller. Gjeldende forbud mot \u00e5 forstyrre trafikkontroller foresl\u00e5s videref\u00f8rt i bokstav b), mens ny bokstav c) videref\u00f8rer forbudet som f\u00f8lger av gjeldende f\u00f8rste ledd bokstav. Annet ledd beholdes, men kun som eksemplifisering av enkelte tilfeller. I nytt tredje ledd foresl\u00e5s forbud mot \u00e5 tilby kommersielle tjenester som kan varsle eller formidle varsler om trafikkontroller. I fjerde ledd beholdes hjemmelen til n\u00e6rmere regulering, 1 med noe justert ordlyd. Da bestemmelsen f\u00e5r et utvidet virkeomr\u00e5de foresl\u00e5s ogs\u00e5 endring av paragrafens tittel. Forslaget vil inneb\u00e6re at det ikke lenger vil v\u00e6re tillatt \u00e5 besitte eller bruke s\u00e6rskilt utstyr som varsler om trafikkontroller. Det vil heller ikke v\u00e6re tillatt \u00e5 bruke andre systemer eller tjenester som varsler om trafikkontroller. Det vil heller ikke v\u00e6re tillatt \u00e5 tilby tjenester som varsler om trafikkontroller. Det inneb\u00e6rer at kommersielle tilbydere ikke lenger vil kunne selge eller markedsf\u00f8re slike tjenester. Dersom kun bruk, men ikke besittelse, av apper eller andre tjenester skal v\u00e6re forbudt, foresl\u00e5s det lovgrunnlag for at dette kan reguleres, jf. omtale i rapportens pkt. 3.3.4.2. Begrensningen vil inneb\u00e6re at det ikke er forbudt \u00e5 ha tjenesten i motorvognen, men at det er forbudt \u00e5 bruke den. Det vil eksempelvis ikke inneb\u00e6re at det er forbudt \u00e5 ha en tjeneste installert som en applikasjon p\u00e5 mobiltelefon tilgjengelig i motorvognen, s\u00e5 lenge den ikke kan sies \u00e5 v\u00e6re i bruk. Forbudet forutsetter dermed at det er tatt visse aktive grep for \u00e5 bruke tjenester, men inneb\u00e6rer eksempelvis ikke n\u00f8dvendigvis at det m\u00e5 foreligge et aktivt varsel p\u00e5 telefonen. Alternativet inneb\u00e6rer at det fortsatt vil v\u00e6re forbudt \u00e5 besitte utstyr, og betyr at det vil m\u00e5tte skilles mellom utstyr og tjeneste. Forslagene er ment \u00e5 hindre at varsling av trafikkontroller svekker kontrollenes preventive virkning, legger til rette for unndragelse av straff og svekker trafikksikkerheten. Overordnet anses forslaget \u00e5 ha preventiv effekt samt at det kan bidra til \u00f8kt etterlevelse av trafikkreglene, og slik ogs\u00e5 redusere antall skadde og drepte i trafikken og de store samfunnsmessige kostnadene forbundet med dette. Byr\u00e5dens vurdering og forslag til h\u00f8ringsuttalelse: Bergen kommune er i all hovedsak positiv til de foresl\u00e5tte endringene i forskriften for \u00e5 f\u00f8lge opp rapporten \u00abskjerpede regler mot risikoatferd i trafikken\u00bb. Bruk av utstyr og tjenester som varsler om trafikkontroller har et stort omfang. Dette undergraver daglig det viktige trafikksikkerhetsarbeidet som politiet og Statens vegvesens uanmeldte kontroller langs norske veier inneb\u00e6rer, og kan ha alvorlige konsekvenser for trafikksikkerheten. De manuelle politikontrollene skal v\u00e6re uforutsigbare i sin natur, og har ogs\u00e5 en viktig funksjon som ruskontroll. Hver femte d\u00f8dsulykke p\u00e5 norske veier er rusrelatert, og det er viktig at berusede sj\u00e5f\u00f8rer ikke kan unng\u00e5 trafikkontroller med digitale verkt\u00f8y. I tillegg til trafikkontroller varsler de fleste varslingstjenestene om trafikkhendelser, dyr og andre hindringer i veien. Dette er varslinger som fortsatt skal v\u00e6re tillatt, i likhet med varsling av fotobokser. Bergen kommune understreker viktigheten av at denne funksjonen tillates i det videre. Stortinget vedtok i 2001 nullvisjonen for antall drepte eller hardt skadde i veitrafikken. I Nasjonal transportplan for 2022\u20132033 er det fastsatt et m\u00e5l om at det maksimalt skal v\u00e6re 350 drepte og hardt skadde i 2030. Bergen kommune mener de foresl\u00e5tte endringene vil bidra til \u00f8kt trafikksikkerhet. Forslaget kan styrke den forebyggende effekten av trafikkontroller, gi \u00f8kt etterlevelse av trafikkreglene, og bidra til at flere overtredelser blir oppdaget og sanksjonert. Blant annet vil flere rusede sj\u00e5f\u00f8rer, som utgj\u00f8r stor risiko i trafikken, kunne bli stoppet. Samtidig er Bergen kommune kritisk til at statsr\u00e5den har fattet beslutning om ytterligere kortere h\u00f8ringsfrist. Forslaget omhandler en sv\u00e6rt alvorlig tematikk, og det er viktig at man har en bred, reell og grundig medvirkningsprosess for \u00e5 s\u00f8rge for at lovendringen har tiltenkt effekt, og ikke utilsiktede konsekvenser. 2 Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 11.03.2025 sak 85/25 og fattet f\u00f8lgende vedtak: \u00abByr\u00e5det avgir h\u00f8ringssvar til \u00abH\u00f8ring - forslag til skjerpede regler mot risikoadferd i trafikken - forbud mot varsling av trafikkontroller\u00bb p\u00e5 vegne av Bergen kommune\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring av forslag til skjerpede regler mot risikoadferd i trafikken - forbud mot varsling av trafikkontroller\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 18. mars 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. H\u00f8ring - forslag til skjerpede regler mot risikoadferd i trafikken - forbud mot varsling av trafikkontroller 2. Beslutning om \u00e5 fravike minimumsfristen ved alminnelig h\u00f8ring 3. Rapport \u2013 skjerpede regler mot risikoatferd 3 "
}