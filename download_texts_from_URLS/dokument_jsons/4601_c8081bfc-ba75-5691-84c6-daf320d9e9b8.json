{
  "dokument_id": "c8081bfc-ba75-5691-84c6-daf320d9e9b8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Torstein Dahle (R) om Husbankens Veileder for startl\u00e5n - Utvalg for helse og sosial",
  "url": "https://bergen.kommune.no/politikere-utvalg/api/fil/bk360/12173007/Svar-pa-skriftlig-sporsmal-fra-Torstein-Dahle-R-om-Husbankens-Veileder-for-startlan-Utvalg-for-helse-og-sosial",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/121463-3 Saksbehandler: Ingerd Lene Nyheim Fra Dato: 5. mars 2025 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l fra Torstein Dahle (R) om Husbankens Veileder for startl\u00e5n - Utvalg for helse og sosial De senere \u00e5rene har mer enn halvparten av s\u00f8knadene om startl\u00e5n blitt avsl\u00e5tt. If\u00f8lge statistikk fra Boligkontoret var det i 2024, 788 s\u00f8kere som fikk avslag. Av disse kom 28 til behandling i Klagenemnden. Kun 2 fikk medhold. Ved behandling av s\u00f8knader om startl\u00e5n og klager p\u00e5 avslag p\u00e5 slike s\u00f8knader, legger Bergen kommune til grunn \"Notat om justering av livsoppholdssatser, inntektsgrenser og maksimal l\u00e5n/kj\u00f8pesum ved s\u00f8knad om startl\u00e5n 2024\" datert 13. juni 2024. Dette notatet legger opp til trangere grenser for tildeling av startl\u00e5n enn Husbanken gj\u00f8r i sin \"Veileder startl\u00e5n - For saksbehandlere i kommunene, oppdatert 18.10.2024\". Den spesielle Bergens- praksisen har f\u00f8rt til en rekke avslag p\u00e5 s\u00f8knader som etter Husbankens veileder skulle ha v\u00e6rt innvilget. Klager er p\u00e5 tilsvarende vis blitt avvist i strid med Husbankens veileder. I \"Forskrift om l\u00e5n fra Husbanken\" heter det i \u00a7 5-2 tredje ledd om hvem som kan f\u00e5 startl\u00e5n: \"S\u00f8keren m\u00e5 ha evne til \u00e5 betjene l\u00e5net over tid og fortsatt ha n\u00f8dvendige midler igjen til livsopphold\". Bergen kommune anser at \"n\u00f8dvendige midler til livsopphold\" skal fastsettes p\u00e5 dette sjablongmessige grunnlaget: \"Husbanken anbefaler at man ved vurdering av betjeningsevne for opptak av startl\u00e5n, benytter SIFO sitt referansebudsjett. Boligetaten har benyttet de kommunale sosialsatsene med et prosentvis p\u00e5slag samt p\u00e5slag for str\u00f8mutgifter\". Men det er slett ikke dette som Husbanken anbefaler. I Husbankens veileder st\u00e5r det tvert imot innledningsvis i kapittel 6 Beregne betjeningsevnen: \"N\u00e5r det gjelder husstandens utgifter til livsopphold, s\u00e5 anbefaler Husbanken at saksbehandler tar utgangspunkt i s\u00f8kerens faktiske forbruk over en periode. Statens institutt for forbruksforskning (SIFOs) referansebudsjett kan v\u00e6re nyttig som referanse for \u00e5 sette opp et budsjett, men m\u00e5 tilpasses til den enkelte husstands \u00f8konomiske situasjon og faktiske forbruk.\" (min utheving) Boligkontorets formulering er ikke i samsvar med Husbankens veileder. I tillegg til at Boligkontoret ikke tar utgangspunkt i faktiske utgifter over en periode, avsl\u00e5r Boligkontoret og BFIN ogs\u00e5 \u00e5 ta med i inntektsgrunnlaget barnetrygden og faktiske inntekter som f.eks. en fast ekstrajobb (n\u00e5r det vil vare over tid). I Husbankens veileder st\u00e5r det ogs\u00e5: \"Kommunale retningslinjer kan ikke v\u00e6re i strid med forskriften, annet regelverk eller f\u00f8ringer fra Stortingets budsjettvedtak\". (min utheving) Husbanken nevner at SIFO-budsjettet kan brukes som et mulig hjelpemiddel, men avviser uttrykkelig \u00e5 bruke det uten \u00e5 tilpasse det til det faktiske forbruket. Det er mange eksempler p\u00e5 at s\u00f8kere kan v\u00e6re vant til et forsiktig og sparsommelig forbruksm\u00f8nster, og de blir da avvist av Bergen kommune \u2013 i strid med Husbankens retningslinjer. N\u00e5r veilederen utdyper dette i punkt 6.6 Vurdering av utgifter, er typisk nok det f\u00f8rste underpunktet 6.6.1 Ta utgangspunkt i faktiske utgifter. I Bergen kommunes notat av 13. juni 2024 st\u00e5r det ogs\u00e5 at \"barnetrygden .... legges ikke inn som inntekt i beregningen av betjeningsevne\". Bergen kommune har ingen hjemmel for \u00e5 avvise \u00e5 ta barnetrygden med i beregningen av om s\u00f8keren kan dekke sitt faktiske forbruk etter at startl\u00e5net er betjent. R\u00f8dts medlem i Klagenemnden har foresl\u00e5tt \u00e5 ta klagen til f\u00f8lge i ca. 25 av sakene med begrunnelse i faktiske utgifter og langvarige inntekter i vurdering av betjeningsevne. Forslagene har kun f\u00e5tt hans stemme. Han har sendt sp\u00f8rsm\u00e5l til Husbankens fagdirekt\u00f8r for \u00f8konomiske virkemidler, Heidi Noodt, om ekstrajobb (eksempelvis 20%) og barnetrygd kan regnes med i vurdering av betalingsevne. Hun gir klare svar i to e-poster: \"N\u00e5r kommunen foretar sin kredittvurdering av s\u00f8keren, er det sentralt \u00e5 vurdere om \u00abs\u00f8keren har evne til \u00e5 betjene l\u00e5net over tid og fortsatt ha n\u00f8dvendige midler igjen til livsopphold\u00bb, se forskrift om l\u00e5n fra Husbanken \u00a7 5-2 tredje ledd. Kommunen er forpliktet til \u00e5 gi alle s\u00f8kere en individuell vurdering. Det betyr at den ikke kan ha en absolutt bestemmelse om at en l\u00f8nnsinntekt ut over en 100 prosent stilling ikke kan tas med i vurderingen av betjeningsevnen. Kommunen m\u00e5 imidlertid vurdere sannsynligheten for at s\u00f8keren kan klare \u00e5 jobbe mer enn 100 prosent, i dette tilfellet 120 prosent, over lang tid.\". \"N\u00e5r det gjelder barnetrygd, kan den ogs\u00e5 tas med. Her m\u00e5 det naturligvis tas med i vurderingen hvor lenge den vil bli utbetalt, ut fra alder p\u00e5 barnet/barna.\" Husbankens veileder er i det hele tatt preget av vilje til \u00e5 strekke seg for \u00e5 kunne innvilge startl\u00e5n n\u00e5r det vil kunne v\u00e6re viktig for \u00e5 gi en vanskeligstilt s\u00f8ker startl\u00e5n for \u00e5 kunne dekke et boligbehov. P\u00e5 bakgrunn av at det i 2024 var 788 avslag p\u00e5 s\u00f8knad om startl\u00e5n i Bergen, og bare 28 har klage, kan det v\u00e6re et stort antall som har f\u00e5tt sin betjeningsevne vurdert p\u00e5 feil grunnlag. Dette er sv\u00e6rt alvorlig for mange innbyggerne i Bergen. Sp\u00f8rsm\u00e5l til byr\u00e5den: Vil byr\u00e5den ta initiativ til \u00e5 bringe Bergen kommunes retningslinjer og praksis i samsvar med anbefalingene i Husbankens Veileder startl\u00e5n? Svar fra byr\u00e5den: Bergen kommunes retningslinjer og praksis skal v\u00e6re i samsvar med anbefalingen i Husbankens veileder for startl\u00e5n. Med bakgrunn i innspill som vises til i sp\u00f8rsm\u00e5let, har jeg trukket foresl\u00e5tt sak om justering av retningslinjer for startl\u00e5n, og vil snarlig legge frem en revidert utgave. Det sentrale ved behandling av s\u00f8knader om startl\u00e5n er hvorvidt s\u00f8ker har betjeningsevne, slik at s\u00f8ker vil klare \u00e5 holde p\u00e5 boligen over tid. Dette f\u00f8lger av finansavtaleloven. Startl\u00e5n kan tildeles etter en individuell vurdering av husstandens \u00f8konomiske situasjon, b\u00e5de av inntekter og utgifter. Etter forskrift om l\u00e5n fra Husbanken, kapittel 5 om startl\u00e5n \u00a7 5-2 3. ledd m\u00e5 f\u00f8lgende v\u00e6re oppfylt: \u00abS\u00f8keren m\u00e5 ha evne til \u00e5 betjene l\u00e5net over tid og fortsatt ha n\u00f8dvendige midler igjen til livsopphold.\u00bb Frem til n\u00e5 har Boligkontoret benyttet Bergen kommunes minstesatser for sosialhjelp, men ogs\u00e5 en lavere kalkulasjonsrente enn Husbanken for \u00e5 sikre betjeningsevne og for \u00e5 kunne gi flest mulig hjelp til \u00e5 kunne kj\u00f8pe sin egen bolig. Om livsopphold oppgir Husbanken at \u00abbel\u00f8p til livsopphold m\u00e5 minimum utgj\u00f8re veiledende sats for \u00f8konomisk sosialhjelp.\u00bb Bergen kommune har lagt dette til grunn, og benyttet egne veiledende satser for \u00f8konomisk sosialhjelp. Endring av praksis rundt dette vil komme frem av den reviderte saken som snart legges frem. N\u00e5r det gjelder praksis knyttet til \u00e5 ta med barnetrygd i beregningen av inntektene, vil byr\u00e5det i de reviderte retningslinjene som skal legges frem klargj\u00f8re at barnetrygd skal tas med. Jeg har bedt Boligkontoret om \u00e5 avvente behandlingen av nylig innkomne s\u00f8knader til etter at de nye retningslinjene er p\u00e5 plass, og ogs\u00e5 \u00e5 eventuelt trekke saker som er i klagebehandling for en ny vurdering. N\u00e5r det gjelder s\u00f8knader som tidligere har f\u00e5tt avslag kan det ikke gj\u00f8res en ny vurdering av Boligkontoret, og det m\u00e5 s\u00f8kes p\u00e5 nytt. Kommunen plikter at tildeling av l\u00e5n er forsvarlig og gis til s\u00f8kere som ved s\u00f8knadstidspunktet har \u00f8konomiske forutsetninger for \u00e5 betjene l\u00e5net i hele l\u00e5neperioden, og byr\u00e5det mener derfor at det eventuelt m\u00e5 s\u00f8kes p\u00e5 nytt. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}