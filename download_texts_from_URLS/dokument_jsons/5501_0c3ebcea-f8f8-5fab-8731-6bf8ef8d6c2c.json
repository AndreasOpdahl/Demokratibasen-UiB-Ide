{
  "dokument_id": "0c3ebcea-f8f8-5fab-8731-6bf8ef8d6c2c",
  "doc_type": "case_attachment",
  "kommune": 5501,
  "tittel": "Sp\u00f8rsm\u00e5l til kommunestyret den 22. mai 2024",
  "url": "https://innsyn.tromso.kommune.no/application/getMoteDokument?dokid=2001755191",
  "tekst": "Sp\u00f8rsm\u00e5l til kommunestyret den 22. mai 2024 Fra Guro Tjosaas Mortensen, kommunestyrerepresentant for Troms\u00f8 H\u00f8yre Ordf\u00f8rer, Troms\u00f8 Brann og redning avdeling Sommar\u00f8y er et frivillig brannkorps. Brannkorpset best\u00e5r av ni mann som til sammen har en 13% stilling. De dekker i hovedsak omr\u00e5det fra Sj\u00f8tun til Bakkejord, og da ogs\u00e5 Sommar\u00f8y, Hilles\u00f8y og Brensholmen. Det er i overkant av 1000 fastboende, men s\u00e5 vet vi at p\u00e5 vinterhalv\u00e5ret er det tusenvis av biler og busser i omr\u00e5det. I tillegg har hotellet p\u00e5 Sommar\u00f8y 35 000 boende gjester i \u00e5ret. Brannkorpset har over 30 uttrykninger i \u00e5ret, der kun 15% har med brann \u00e5 gj\u00f8re. De rykker ut til flere hendelser med hjerteproblemer enn de fleste ambulansene ved UNN gj\u00f8r. Likevel mangler brannkorpset en HLR-maskin, som gj\u00f8r at de m\u00e5 holde p\u00e5 med manuell hjerte- og lungeredning helt til ambulanse ankommer. De har heller ikke blodtrykksm\u00e5ler, men det har Utviklingslaget n\u00e5 g\u00e5tt inn og sponset de med. De er n\u00e5 lovet en ny bil, problemet er at det kun er to personer som har uttrykningssertifikat. Halvparten av brannkorpset har heller ikke f\u00e5tt tilstrekkelig oppl\u00e6ring, b\u00e5de innenfor brann og f\u00f8rstehjelp. Turismen har eksplodert i omr\u00e5det i tillegg til at det er to skoler, to barnehager, to fiskemottak, to oppdrettsanlegg, butikker, hotell og bo- og velferdssenter. Dersom Sandnessundbrua stenger, for eksempel p\u00e5 grunn av en kollisjon opp\u00e5 brua, er brannbilen p\u00e5 Sommar\u00f8y, sammen med den p\u00e5 Hansnes, i beredskap for 12-13000 personer. Dette omr\u00e5det har et behov som er st\u00f8rre enn de fleste minste kommunene i Troms og Finnmark. Sp\u00f8rsm\u00e5l: Hva tenker ordf\u00f8reren om beredskapen i distriktet \u2013 er den tilstrekkelig? Og hva med n\u00f8dvendig utstyr og oppl\u00e6ring? Svar: Dimensjonering av beredskap mot brann og ulykker i kommunen reguleres av brann- og redningsvesenforskriften. Direktoratet for samfunnssikkerhet og beredskap er sentral tilsynsmyndighet og gjennomf\u00f8rer tilsyn med landets brann- og redningsvesen, herunder Troms\u00f8 brann og redning KF. Brann og redning drifter i henhold til kravene i forskriften, og har et n\u00e6rt samarbeid med 110- sentralen og nabokommunene for \u00e5 sikre en god beredskap mot brann og ulykker i hele kommunen. Ved uforutsette situasjoner, hvor det er redusert fremkommelighet i kommunen, er det lav terskel for \u00e5 flytte personell og materiell for \u00e5 ivareta en tilstrekkelig beredskap. Det er ogs\u00e5 etablert en egen beredskapsordning som gj\u00f8r at vi kan \u00f8ke antallet mannskaper p\u00e5 jobb. Dette bidrar til at vi kan ivareta beredskapen i hele kommunen. Det er kombinasjonen av 70 fast ansatte og 72 deltidskonstabler som gj\u00f8r det mulig \u00e5 dekke et stort geografisk omr\u00e5de, herunder Sommar\u00f8y. Det inkluderer b\u00e5de forebyggende virksomhet og beredskap. Troms\u00f8 brann og redning KF har ogs\u00e5 stort fokus p\u00e5 \u00e5 anskaffe n\u00f8dvendig utstyr og s\u00f8rge for at mannskapene har tilstrekkelig kompetanse til \u00e5 ivareta sikkerheten til innbyggerne. \u00c5 sikre en god beredskap mot brann og ulykker er ett av kommunens viktigste oppgaver, og dette er et langsiktig arbeid som krever t\u00f8ffe \u00f8konomiske prioriteringer og tett oppf\u00f8lging. Troms\u00f8 brann og redning har n\u00e5 startet arbeidet med ny risiko- og s\u00e5rbarhetsanalyse som vil v\u00e6re klar h\u00f8sten 2024. Fra Guro Tjosaas Mortensen, kommunestyrerepresentant for Troms\u00f8 H\u00f8yre (vil bli fremmet som muntlig sp\u00f8rsm\u00e5l siden hun if\u00f8lge reglementet kun har anledning til \u00e5 fremme ett skriftlig sp\u00f8rsm\u00e5l) P\u00e5 Brensholmen, rett ved siden av barne- og ungdomsskolen, ligger det kommunale boliger som p\u00e5 folkemunne g\u00e5r under navnet \u00abl\u00e6rerboligene\u00bb. Dette for at boligene tidligere var brukt til \u00e5 huse l\u00e6rere som jobbet p\u00e5 skolen. I dag bor det i hovedsak personer med utfordringer knyttet til rus og psykiatri. Det er personer med behov for hjelp og oppf\u00f8lging, som det ikke er tilrettelagt for at de skal f\u00e5 p\u00e5 Brensholmen. Det er i underkant av 50 meter fra den nederste leiligheten og til skoleg\u00e5rden. Gjentatte ganger har det v\u00e6rt hendelser der barn har blitt kontaktet av personer som har v\u00e6rt ruset, b\u00e5de p\u00e5 skolevegen, men ogs\u00e5 i skoleg\u00e5rden i friminuttene. Sp\u00f8rsm\u00e5l: Hva er begrunnelsen for at disse boligene i hovedsak deles ut til personer med utfordringer knyttet til rus og psykiatri? Kunne disse boligene v\u00e6rt brukt til et annet form\u00e5l? Svar: Kommunale boliger tildeles i et tverrfaglig Tildelingsutvalg, som ledes av Boligkontoret. Disse boligene g\u00e5r under kategorien Velferdsboliger og tildeles personer som av ulike \u00e5rsaker ikke selv kan skaffe seg bolig p\u00e5 det private markedet. Velferdsboligene p\u00e5 Brensholmen leies ut til innbyggere som ikke selv \u00f8nsker \u00e5 bo sentrumsn\u00e6rt. Vi har stor mangel p\u00e5 boliger og utnytter de boligene vi har. "
}