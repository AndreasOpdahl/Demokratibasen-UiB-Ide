{
  "dokument_id": "24f64fe1-7a48-5eab-a3a0-ce59a3b8093f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Ingrid Nergaard Fjeldstad (V) om Boliger for ansatte i Sj\u00f8forsvaret - Utvalg for milj\u00f8 og byutvik",
  "url": "https://bergen.kommune.no/politikere-utvalg/api/fil/bk360/12186067/Svar-pa-skriftlig-sporsmal-fra-Ingrid-Nergaard-Fjeldstad-V-om-Boliger-for-ansatte-i-Sjoforsvaret-Utvalg-for-miljo-og-byutvik",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/123375-3 Saksbehandler: Malene Nesse Gr\u00f8nningen Fra Dato: 26. februar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l fra Ingrid Nergaard Fjeldstad (V) om Boliger for ansatte i Sj\u00f8forsvaret - Utvalg for milj\u00f8 og byutvikling - Innsendt: 19.2.2025 Sj\u00f8forsvaret p\u00e5 Haakonsvern skal \u00f8ke antall ansatte med 50 pst, med 2000 flere ansatte. Sp\u00f8rsm\u00e5l til byr\u00e5den: Har byr\u00e5den en plan for hvordan byen raskt kan legge til rette for bolig for disse? Svar fra byr\u00e5den: Forsvarsbygg er en statlig etat med hovedansvaret for at Forsvaret til enhver tid har en tilpasset og oppdatert portef\u00f8lje av bygg, eiendom og anlegg, dette omfatter ogs\u00e5 boliger. Forsvaret sin virksomhet og behov varierer ut fra endringer i langtidsplaner, sikkerhetssituasjon og \u00f8konomiske rammer. I vedtatt Langtidsplan for forsvarssektoren 2025-2036 s\u00e5 prioritereres en tydelig styrking av sj\u00f8forsvaret. For Bergen s\u00e5 omfatter dette blant annet Haakonsvern orlogsstasjon og Sj\u00f8krigsskolen ved Gravdalsneset p\u00e5 Laksev\u00e5g. Forsvarsbygg har i dag en stor boligportef\u00f8lje i Bergen, og jobber fortl\u00f8pende med \u00e5 tilpasse portef\u00f8ljen til Forsvarets behov. Nye boliger anskaffes blant annet gjennom \u00e5 kj\u00f8pe og leie boliger, og ved \u00e5 regulere og bygge nye boliger. Plankonsulenten 3RW arkitekter leverte p\u00e5 slutten av 2024 inn planinitiativ p\u00e5 vegne av Forsvarsbygg til Plan- og bygningsetaten for \u00e5 regulere utvidelse av b\u00e5de Haakonsvern og Sj\u00f8krigsskolen, dette omfatter planlegging av nye boliger, kontor, infrastruktur med mer. Varsel om oppstart for Sj\u00f8krigsskolen ble kunngjort 06.02.2025, mens varsel om oppstart for Haakonsvern kan forventes snarlig. Byr\u00e5den ser positivt p\u00e5 Forsvaret sin tilstedev\u00e6relse i Bergen, og vil fremheve at Bergen kommune s\u00e6rlig legger til rette for Forsvaret sin planlagte utvidelse gjennom gode prosesser etter plan- og bygningsloven. Plan- og bygningsetaten bidrar gjennom tidlig veiledning, koordinering med kommunale etater og viktige avklaringer med sektormyndigheter. Dette er i samsvar med prioriterte tiltak i Bergen kommune sin Handlingsplan og Temaplan for b\u00e6rekraftig boligforsyning mot 2030. Byr\u00e5den ser frem til at planforslagene for Forsvarets omr\u00e5der kommer til politisk sluttbehandling. Christine Kahrs \u2013 Byr\u00e5d for byutvikling Dokumentet er godkjent elektronisk. "
}