{
  "dokument_id": "e08a81cb-9fc9-59b8-8299-58ffcb0d5fbe",
  "doc_type": "case_attachment",
  "kommune": 4601,
  "tittel": "Innbyggerforslag - Opprop til Bergen kommune om ford\u00f8mmelse av Israels handlinger i Palestina og Gaza",
  "url": "https://bergen.kommune.no/politikere-utvalg/api/fil/bk360/10830115/Innbyggerforslag-Opprop-til-Bergen-kommune-om-fordommelse-av-Israels-handlinger-i-Palestina-og-Gaza",
  "tekst": " Forretningsutvalget Saksframstilling V\u00e5r referanse: 2024/99456-2 Saksbehandler: Frank Wessels Innbyggerforslag - Opprop til Bergen kommune om ford\u00f8mmelse av Israels handlinger i Palestina og Gaza Hva saken gjelder: Bystyrets kontor har mottatt et innbyggerforslag som er innsendt fra Kommunal- og moderniseringsdepartementets side minsak.no. Forslaget er mottatt 16.06.24 og forslagsstiller er Marie Steller Odland. Innbyggerforslaget lyder slik: Opprop til Bergen kommune om ford\u00f8mmelse av Israels handlinger i Palestina og Gaza Hei, Vi er en gruppe med sm\u00e5barnsforeldre som er dypt bekymret over den eskalerende volden og de alvorlige humanit\u00e6re konsekvensene det har for sivile palestinere, spesielt barn og familier i Gaza og p\u00e5 Vestbredden. Selv om dette er en kompleks konflikt med dype historiske r\u00f8tter, mener vi at Israels blokade, bosettingsutbygging p\u00e5 okkupert land og uforholdsmessige bruk av makt er i strid med folkeretten og grunnleggende menneskerettigheter. Vi oppfordrer Bergen kommune til \u00e5: - Offisielt ford\u00f8mme Israels brudd p\u00e5 folkeretten og krenkelser av palestinernes menneskerettigheter. - Oppfordre regjeringen til \u00e5 ta en tydeligere rolle i \u00e5 legge press p\u00e5 Israel for \u00e5 respektere folkeretten og gjenoppta reelle fredsforhandlinger. - St\u00f8tte organisasjoner gjennom \u00f8konomiske bidrag som jobber for konflikth\u00e5ndtering og forsoning i Bergen. - Understreke betydningen av dialog, gjensidig respekt og en rettferdig tostatsl\u00f8sning som sikrer begge parters rettigheter. - Boikotte Israel gjennom en bevissthet ved innkj\u00f8p av varer i kommunen. Vi oppfordrer kommunen til \u00e5 ikke kj\u00f8pe israelske varer og produkter, og der det er mulig st\u00f8tte palestinske bedrifter og produsenter. Vi h\u00e5per dere kan ta dette opp i Byr\u00e5det. Innbyggerforslaget med underskriftsliste f\u00f8lger som vedlegg. Formelle regler for innbyggerforslag Ordningen for innbyggerforslag er regulert av kommuneloven \u00a7 12-1. Etter \u00a7 12-1 i kommuneloven gjelder bla. f\u00f8lgende: \u00abInnbyggerne i kommunen eller fylkeskommunen kan fremme forslag som gjelder 1 kommunens eller fylkeskommunenes virksomhet. Kommunestyret eller fylkestinget plikter selv \u00e5 ta stilling til forslaget hvis minst to prosent av innbyggerne st\u00e5r bak det. Likevel er 300 underskrifter i kommunen eller 500 i fylket alltid tilstrekkelig. Kommunestyret eller fylkestinget skal selv ta stilling til om det aktuelle forslaget gjelder kommunens eller fylkeskommunens virksomhet. Kommunestyret eller fylkestinget skal selv ta stilling til forslaget senest seks m\u00e5neder etter at det er fremmet. Denne tidsfristen gjelder ikke hvis forslaget blir henvist til behandling i forbindelse med en p\u00e5g\u00e5ende plansak etter plan- og bygningsloven. Forslagsstillerne skal informeres om vedtak som treffes, og om tiltak som gjennomf\u00f8res som f\u00f8lge av forslaget. I samme valgperiode kan det ikke fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med samme innhold som en sak som er behandlet av kommunestyret eller fylkestinget i l\u00f8pet av valgperioden. Kommunestyret eller fylkestinget skal selv ta stilling til om et forslag kan fremmes.\u00bb \u00c5 fremme forslag etter \u00a7 12-1 er en rettighet for kommunens innbyggere. Bystyret er forpliktet til \u00e5 ta stilling til forslag som fremmes, s\u00e5 fremt lovens vilk\u00e5r for \u00f8vrig er oppfylt. Et forslag m\u00e5 gjelde \u201dkommunens virksomhet\u201d. Det fremg\u00e5r av veileder fra Kommunal- og regionaldepartementet at det her menes kommunens virksomhet i vid forstand, b\u00e5de lovp\u00e5lagte og frivillige oppgaver. Oppgaver som kommunen kan drive med, omfattes dermed ogs\u00e5. Selv om vilk\u00e5rene for behandling av forslag ikke er oppfylt, st\u00e5r bystyret fritt til likevel \u00e5 ta saken opp til behandling. Forslagsretten gir innbyggerne anledning til \u00e5 kreve behandling i kommunens \u00f8verste politiske organ. De som st\u00e5r bak et innbyggerforslag, har ikke krav p\u00e5 noe bestemt utfall av saken. N\u00e5r bystyret f\u00f8rst har tatt stilling til forslaget, er det ingen ting i veien for at videre behandling og oppf\u00f8lging skjer i administrasjonen eller av andre folkevalgte organer. Bystyret m\u00e5 ta stilling til et forslag innen seks m\u00e5neder etter at det er blitt fremmet. Loven krever at kommunestyret eller fylkestinget m\u00e5 ha tatt\u201d stilling til\u201d forslaget innen denne fristen. Det kreves likevel ikke at bystyret har fattet endelig beslutning i saken. Det er tilstrekkelig at saken er behandlet i bystyret og at det er fastlagt et l\u00f8p for videre saksgang. Vurdering av det aktuelle innbyggerforslaget Det er 301 personer, alle bosatt i Bergen kommune, som st\u00f8tter forslaget. Innbyggerforslaget har dermed tilstrekkelig antall underskrifter. Forslaget inneb\u00e6rer tiltak som kan anses til \u00e5 inng\u00e5 i kommunens handlingsrom og virksomhet. Bergen bystyre behandlet deler av tematikken i sak 234/24 Representantforslag fra Torstein Dahle (R\u00f8dt) og Magne Hages\u00e6ter (R\u00f8dt) om boikott av israelske og andre selskaper som medvirker til folkerettsbrudd. Innbyggerforslaget har et bredere omfang ved \u00e5 vise til flere virkemidler som kommunen if\u00f8lge innbyggerforslaget b\u00f8r vurdere. Det trekker i retning av at innbyggerforslaget ikke omhandler \u00absamme innhold som en sak som er behandlet av kommunestyret (...) i l\u00f8pet av valgperioden\u00bb. Bystyredirekt\u00f8ren mener p\u00e5 den bakgrunn at forslaget ligger innenfor \u00a7 12-1 i kommuneloven og foresl\u00e5r at forslaget tas opp til behandling. Bystyret tar like fullt selv stilling til om forslaget skal fremmes eller om det har samme innhold som en sak som er behandlet av bystyret. For at bystyret skal kunne overholde fristen om \u00e5 behandle et innbyggerforslag senest 6 m\u00e5neder etter at det er mottatt, m\u00e5 det behandles i bystyrets m\u00f8te 17. desember 2024. 2 Forslag til vedtak: 1. Innbyggerforslag \u00abOpprop til Bergen kommune om ford\u00f8mmelse av Israels handlinger i Palestina og Gaza\u00bb tas opp til realitetsbehandling. 2. Byr\u00e5det bes om \u00e5 saksbehandle forslaget og fremlegge sak for bystyret senest til m\u00f8te i bystyret den 17. desember 2024. Utvalg for finans, kultur og n\u00e6ring avgir innstilling i saken. Dato: 17. juli 2024 Trine Pettersen Gr\u00f8nbech - bystyredirekt\u00f8r Frank Wessels - seniorr\u00e5dgiver Dokumentet er godkjent elektronisk. Vedlegg: Innbyggerforslag: Opprop til Bergen kommune om ford\u00f8mmelse av Israels handlinger i Palestina og Gaza 3 "
}