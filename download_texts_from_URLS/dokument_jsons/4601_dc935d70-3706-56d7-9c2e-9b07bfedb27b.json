{
  "dokument_id": "dc935d70-3706-56d7-9c2e-9b07bfedb27b",
  "doc_type": "case_presentation",
  "kommune": 4601,
  "tittel": "Avslutning av arbeid med omr\u00e5deregulering - Fyllingsdalen Gnr 22  Bnr 274 m.fl.  Spelhaugen (arealplan-ID 70390000)",
  "url": "https://bergen.kommune.no/politikere-utvalg/api/fil/bk360/10071974/Framstilling-Avslutning-av-arbeid-med-omraderegulering-Fyllingsdalen-Gnr-22-Bnr-274-m-fl-Spelhaugen-arealplan-ID-70390000-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56759-18 Avslutning av arbeid med omr\u00e5deregulering - Fyllingsdalen Gnr 22 Bnr 274 m.fl. Spelhaugen (arealplan-ID 70390000) Kva saka gjeld: Saka gjeld tilr\u00e5ding om \u00e5 avslutte arbeid med omr\u00e5deregulering for Spelhaugen (arealplan-ID 70390000). Arbeidet var opphavleg del av arbeidet med omr\u00e5deregulering for Fyllingsdalen sentrale delar (arealplan-ID 63860000) som blei starta opp i 2015. I 2020 blei planarbeidet delt i to, ettersom Oasen-omr\u00e5det stod fram som utbyggingsklart, medan det for Spelhaugen var uavklarte forhold knytt til avfallsdeponi i grunnen, flaumfare og bekkeopning. Omr\u00e5deregulering for Spelhaugen fekk ny arealplan-ID 70390000. Omr\u00e5deregulering for Fyllingsdalen sentrale delar (arealplan-ID 63860000) blei vedtatt 21.06.2023 (bystyresak 235/23). Byr\u00e5dsavdelinga fekk den 29.08.2023 orientering fr\u00e5 Plan- og bygningsetaten (PBE) om at PBE hadde avslutta arbeid med omr\u00e5deregulering for Spelhaugen. Avgjerda var grunngjeve i at det ikkje er avklart n\u00e5r ein eventuell bybane blir bygd ut til Spelhaugen, og at det er utfordringar i omr\u00e5det knytt til flaumfare, bekkeopning og forureining i grunnen. Forholda ligg derfor ikkje til rette for \u00e5 utvikle omr\u00e5det p\u00e5 den m\u00e5ten Kommuneplanens arealdel (KPA) 2018 legg opp til. PBE viser til at omr\u00e5det inntil vidare kan utviklast vidare som byfortettingssone tilh\u00f8yrande bydelssenteret Oasen, og at ei slik utvikling kan skje gjennom private planprosessar. I tilbakemelding datert 26.09.2023 orienterte kommunaldirekt\u00f8r for Byr\u00e5dsavdeling for byutvikling om at det er byr\u00e5det som har delegert fullmakt til \u00e5 vedta oppstart av arbeid med offentleg omr\u00e5deregulering, og til \u00e5 vedta at slikt planarbeid skal sendast p\u00e5 h\u00f8yring og bli lagt ut til offentleg ettersyn, jf. Byr\u00e5dets fullmakter som kollegium fastsett i sak 1119-21 den 22.04.2021. Det tilseier at det \u00f2g er byr\u00e5det som m\u00e5 avslutte planarbeidet. P\u00e5 bakgrunn av det blei det bedt om at PBE utarbeider eit fagnotat med tilr\u00e5ding til vedtak. Det blei bedt om at det i fagnotatet g\u00e5r betre fram kva som er status knytt til utgreiingane om flaumfare, forureining og bekkeopning, og korleis dette er tenkt l\u00f8yst i den vidare utviklinga av Spelhaugen utan omr\u00e5deregulering. Vidare blei det vist til at det er krav om omr\u00e5deregulering f\u00f8r vedtak av detaljregulering p\u00e5 Spelhaugen p\u00e5 grunn av senteromr\u00e5det S26, jf. f\u00f8resegn 3.4 til KPA 2018. Fagnotatet m\u00e5 derfor \u00f2g innehalde grunngjeving for at det skal gjerast unntak fr\u00e5 dette plankravet. Fagetaten si vurdering og anbefaling: PBE har i fagnotat datert 26.02.2024 tilr\u00e5dd at arbeidet med omr\u00e5deregulering for Spelhaugen blir avslutta. 1 Avfallsdeponi og forureining i grunnen PBE viser til at Spelhaugen ligg p\u00e5 eit myrareal som p\u00e5 1960-talet blei fylt ut med avfall og seinare dekt til av grov stein for \u00e5 legge til rette for utbygging. Det blir vist til at risiko ved framtidig utbygging p\u00e5 deponiet ikkje er avklart gjennom utgreiing i tr\u00e5d med nasjonalt regelverk for forureina grunn. PBE har i samarbeid med grunneigar Angarde AS gjennomf\u00f8rt milj\u00f8geologisk kartlegging av jord, sigevatn og deponigassar. Saman med tidlegare gjennomf\u00f8rte milj\u00f8kjemiske kartleggingar skal kartlegginga gi grunnlag for ei forsvarleg milj\u00f8risikovurdering av framtidig utbygging, og utarbeiding av ein overordna tiltaksplan. PBE har i samarbeid med grunneigar lyst ut ein konkurranse om utarbeiding av milj\u00f8risikovurdering og overordna tiltaksplan for deponiet og n\u00e6romr\u00e5det. Den vil gi f\u00f8ringar for framtidig regulering av omr\u00e5det, mellom anna for vurderingar av kor det kan byggast og utforming av plan- og f\u00f8rem\u00e5lsgrenser og rekkef\u00f8lgjekrav. Det er forventa at milj\u00f8risikovurderinga og tiltaksplanen er ferdigstilt til sommaren 2024. Handtering av flaumrisiko og opning av Spelhaugbekken PBE viser til at Spelhaugbekken, som tidlegare gjekk gjennom dalf\u00f8ret, i dag er lukka p\u00e5 ein strekning p\u00e5 om lag 1 km. PBE viser til at det i planarbeidet er utarbeidd flaumsonekartlegging som viser at Spelhaugen er utsett for flaum. Ved ei 200-\u00e5rs flaumhending vil store areal i dalbotnen bli overfl\u00f8dd som f\u00f8lge av terrengforhold og at bekken ligg i r\u00f8yr. Det er i planarbeidet utarbeidd ein moglegheitsstudie for bekkeopning gjennom Spelhaugen, der alternativ for bekkeopning og ny flaumveg blir sett i samanheng. Den viser at Spelhaugbekken truleg kan opnast, men at det vil vere utfordrande. Det blir vist til ulike moglege l\u00f8ysingar. PBE vurderer at det er behov for ei overordna vurdering av framtidig l\u00f8ysing for flaumveg, og fordelar og ulemper ved \u00e5 kombinere det med bekkeopning. Det vil vere ein viktig f\u00f8resetnad for vidare planarbeid i omr\u00e5det, b\u00e5de i offentleg og privat regi. Krav i KPA 2018 til omr\u00e5deregulering for senteromr\u00e5de S26 PBE viser til at det i KPA 2018 er krav om at det skal utarbeidast omr\u00e5deregulering f\u00f8r detaljregulering kan bli vedtatt i omr\u00e5da S2 til S32. Bakgrunnen for kravet er mellom anna at sentrumskjernene skal fungere som m\u00f8testad i lokalsamfunnet og at det skal etablerast ein offentleg plass eller \u00e5lmenning tilpassa karakteren p\u00e5 staden, jf. f\u00f8resegnene til KPA \u00a7 26.2. Vidare kan det i desse omr\u00e5da vere behov for \u00e5 koordinere fleire grunneigarar. PBE viser til at det for S26 Spelhaugen allereie er regulert inn offentleg torg knytt til bybanehaldeplassen i reguleringsplanen for bybanen med arealplan-ID 64050000. Vidare blir det vist til at alt arealet innafor sentrumskjerna er eigd av same grunneigar, Angarde AS. Det er derfor ikkje behov for \u00e5 koordinere fleire grunneigarar her. PBE vurderer derfor at det er grunnlag for \u00e5 gjere unntak fr\u00e5 kravet om offentleg omr\u00e5deregulering p\u00e5 Spelhaugen. PBE viser likevel til at omr\u00e5det har ein del utfordringar som kan vere vanskeleg \u00e5 l\u00f8yse i private planprosessar. Det blir mellom anna vist til at dersom utgreiinga knytt til flaumsituasjonen viser at planlagt bybanespor b\u00f8r hevast og flyttast for \u00e5 legge til rette for opning av Spelhaugbekken, vil det krevje endring av bybanereguleringsplanen som b\u00f8r gjennomf\u00f8rast i offentleg regi. Plan- og bygningsetaten tilr\u00e5r f\u00f8lgjande vedtak: 1. I medhold av plan- og bygningsloven \u00a712-14 avsluttes arbeidet med offentlig omr\u00e5dereguleringsplan: 2 a. Fyllingsdalen gnr. 22 bnr. 274 m.fl. Spelhaugen, Omr\u00e5dereguleringsplan, arealplanID 70390000 \u00d8konomiske konsekvensar: Saka har ingen direkte \u00f8konomiske konsekvensar for Bergen kommune, men inneber at PBE prioriterer ressursar avsett til offentleg planarbeid til andre prosjekt med h\u00f8g prioritet. Byr\u00e5den si vurdering og tilr\u00e5ding/konklusjon: Spelhaugen ligg relativt sentralt til i Fyllingsdalen, og har potensiale til \u00e5 bli ein attraktiv del av dei sentrale delane av Fyllingsdalen. Det er gode kollektivforbindelsar i gangavstand til Fyllingsdalen terminal og bybanestopp for line 2. Vidare ligg Spelhaugen n\u00e6rt planomr\u00e5det for omr\u00e5deregulering for Fyllingsdalen sentrale delar, som blei vedtatt i juni 2023. Den legg til rette for utvikling av Fyllingsdalen til eit fleirfunksjonelt bydelssenter. Byr\u00e5den er opptatt av at utviklinga av Spelhaugen ikkje m\u00e5 stoppe opp, og at Spelhaugen b\u00f8r bli utvikla i takt med resten av dei sentrale delane av Fyllingsdalen. Byr\u00e5den er einig med PBE i at det er hensiktsmessig \u00e5 gjere unntak fr\u00e5 kravet om omr\u00e5deregulering for senteromr\u00e5det S26 Spelhaugen og at det p\u00e5g\u00e5ande arbeidet med omr\u00e5deregulering blir avslutta. Sj\u00f8lv om det er regulert bybanetras\u00e9 til Spelhaugen, er det f\u00f8rebels ikkje konkrete planar om \u00e5 bygge den ut i n\u00e6r framtid. F\u00f8resetnaden for utvikling av senteromr\u00e5det S26 og dermed kravet om omr\u00e5deregulering i KPA gjer seg dermed ikkje gjeldande p\u00e5 same m\u00e5ten i dag. Ved at arbeidet med omr\u00e5deregulering for omr\u00e5det blir avslutta kan den vidare utviklinga av Spelhaugen skje gjennom private detaljreguleringar. Det vil etter byr\u00e5den sitt syn gi ei effektiv og hensiktsmessig framdrift knytt til utviklinga av omr\u00e5det. Omr\u00e5det har utfordringar knytt til mellom anna forureining i grunnen og handtering av flaumrisiko. Det p\u00e5g\u00e5r eit eige arbeid med utgreiingar knytt til dette. Byr\u00e5den viser til at vidare behov for regulering av omr\u00e5det kan bli vurdert p\u00e5 nytt n\u00e5r dette utgreiingsarbeidet er gjennomf\u00f8rt. Vedtakskompetanse: Det er byr\u00e5det som har delegert fullmakt til \u00e5 vedta oppstart av arbeid med offentleg omr\u00e5deregulering, og til \u00e5 vedta at slikt planarbeid skal sendast p\u00e5 h\u00f8yring og bli lagt ut til offentleg ettersyn, jf. Byr\u00e5dets fullmakter som kollegium fastsett i sak 1119-21 den 22.04.2021. Det talar for at byr\u00e5det \u00f2g m\u00e5 avslutte planarbeidet. Det blir \u00f2g vist til \u00a7 18 i byr\u00e5dets fullmakter, vedtatt av Bergen bystyre i sak 378-20 i m\u00f8te 20.12.2020, der det g\u00e5r fram at: \u00abInnenfor fagomr\u00e5dene klima, milj\u00f8, byggesak og byutvikling har byr\u00e5det fullmakter til \u00e5 ut\u00f8ve myndighet med utgangspunkt i Plan- og bygningsloven og annet relevant lovverk\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgjande vedtak: Arbeid med offentleg omr\u00e5deregulering for Fyllingsdalen gnr. 22 bnr. 274 m.fl. Spelhaugen, Omr\u00e5dereguleringsplan (arealplan-ID 70390000) blir avslutta. Dato: 7. mai 2024 Christine Kahrs Byr\u00e5d for byutvikling Dokumentet er godkjent elektronisk. 3 Vedlegg: Fagnotat datert 26.02.2024, med f\u00f8lgjande vedlegg: 1. Utredning av moglegheit for heving av Spelhaugen haldeplass 2. Konstruksjonskonsept 3. Arbeidstegning utg\u00e5ende spor 4. Arbeidstegning inng\u00e5ende spor 5. Notat bekke\u00e5pning gjennom Spelhaugen 6. Plan- og tverrsnitt 4 "
}