{
  "dokument_id": "50e1e7b3-f0f7-55e9-aecc-7d101a725266",
  "doc_type": "case_attachment",
  "kommune": 4601,
  "tittel": "2667_Sak 75_24 kommentar til innstilling fra Byr\u00e5det (1).pdf",
  "url": "https://bergen.kommune.no/politikere-utvalg/api/fil/bk360/10245289/2667-Sak-75-24-kommentar-til-innstilling-fra-Byradet-1-pdf",
  "tekst": "SAK 75/24 Bergen 08.04.2023 \u00c5sane gnr. 172 bnr. 81 Nedre Prestavegen 5 Kommentar fra ansvarlig s\u00f8ker til Byr\u00e5dets innstilling til utvalg for milj\u00f8 og byutvikling. Ansvarlig s\u00f8ker viser til Byr\u00e5dets behandling av klagesaken i m\u00f8te 21.03.2024. Det framg\u00e5r av punkt 4 i Byr\u00e5dets innstilling, at: \u00abPlan- og bygningsetatens vedtak datert 13.10.2023 opprettholdes for fasadeendring p\u00e5 naust i form av takvinduer og bruksendring av 2. etasje i naust til oppholdsrom.\u00bb Tiltakshaver og ansvarlig s\u00f8ker tar innstillingen til etterretning hva bruksendring ang\u00e5r. Vi velger \u00e5 trekke deler av klagen ved \u00e5 akseptere at loftet p\u00e5 eksisterende naust ikke oms\u00f8kes til oppholdsareal. N\u00e5r det gjelder takvinduene p\u00e5 naustet vil vi ytterligere underbygge v\u00e5r klage med f\u00f8lgende momenter. 1 I grunnlagsargumentasjonen viser Byr\u00e5det til en strengere h\u00e5ndheving av strandsonevernet i tiden etter 2007. Men s\u00e5 sent som i 2014 gav Bergen kommune tillatelse til tilsvarende takvinduer p\u00e5 naboeiendommen 172/45. 2 I Byr\u00e5dets innstilling (s. 4, avsnitt 6) henvises det til eiendommen 172/73 der oms\u00f8kt naust skal ha f\u00e5tt tillatelse til \u00e5 etablere takvinduer. Vi tillater oss \u00e5 presisere at dette ikke er riktig. S\u00f8knaden gjelder alminnelige vinduer i yttervegger. Fra v\u00e5r side er det viktig \u00e5 tydeliggj\u00f8re at en vedtaksbegrunnelse skal bygges p\u00e5 fakta. 3 I 2014 gav Bergen kommune tillatelse til tiltak p\u00e5 eiendommen 172/45. Tiltaket innbefatter 6 takvinduer. I PBE sin uttalelse vedr\u00f8rende v\u00e5r s\u00f8knad, unnlater etaten \u00e5 nevne disse takvinduene (se vedtakets side 2, avsnitt 6). Fasade tegningene som fulgte s\u00f8knaden for tiltak p\u00e5 172/45 manglet takvinduer. Takvinduene er kun markert p\u00e5 en takplan for tiltaket. 4 I Byr\u00e5dsvedtaket heter det at takvinduer er et bygningselement som kan gi uttrykk for at bygget nyttes til boligform\u00e5l. Vi tillater oss \u00e5 hevde at argumentasjonen i liten grad gir et helhetlig bilde av situasjonen. Sammen med de nevnte takvinduer, har bygget ogs\u00e5 naust-d\u00f8r i front. Dette er en stor 2-fl\u00f8yet d\u00f8r. Den er n\u00e6rmere 5 meter bred og 2,5 meter h\u00f8y. D\u00f8rene st\u00e5r \u00e5pen store deler av sesongen n\u00e5r naustet er i aktiv bruk. Naustet st\u00e5r ogs\u00e5 plassert i tilknytning til en 70m2 tre-brygge. P\u00e5 bryggen st\u00e5r det i tillegg montert en b\u00e5tkran. Det er summen av de ovennevnte bygningselementer som danner karakteren av hvilke form\u00e5l naustet faktisk har. Det er s\u00e5ledes rettmessig \u00e5 stille seg sp\u00f8rsm\u00e5l ved om de sm\u00e5 takvinduene i overvekt gir bygget et visuelt uttrykk som mer minner om bolighus enn naust. Oppsummering Ovennevnte forhold tydeliggj\u00f8r at vedtaksgrunnlaget i tilsvarende byggesaker inneholder feil. Antallet takvinduer i omr\u00e5det er ogs\u00e5 p\u00e5fallende mange. Et nytt foto fra lokalmilj\u00f8et viser den reelle bruk av takvinduer innenfor omr\u00e5det. Ansvarlig s\u00f8ker og tiltakshaver kan vanskelig forst\u00e5 at et enkeltst\u00e5ende offentlig vedtak skal stille krav om rivning av 2 tilfeldige vinduer n\u00e5r flere andre tiltak inneholder tilsvarende l\u00f8sning. De \u00f8vrige er vurdert til \u00e5 kunne godkjennes p\u00e5 grunnlag av samme myndighetsrammer. P\u00e5 bildet ovenfor er det 7 takvinduer fordelt p\u00e5 4 ulike eiendommer. Bildet er fra april 2024. "
}