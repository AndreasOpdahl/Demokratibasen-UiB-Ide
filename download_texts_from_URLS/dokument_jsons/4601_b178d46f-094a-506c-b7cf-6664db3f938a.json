{
  "dokument_id": "b178d46f-094a-506c-b7cf-6664db3f938a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 1 fra Chris J\u00f8rgen K. R\u00f8dland (H) om Gamle Synningavegen 37 - Utvalg for milj\u00f8 og byutvikling 202",
  "url": "https://bergen.kommune.no/politikere-utvalg/api/fil/bk360/9702535/Svar-pa-skriftlig-sporsmal-nr-1-fra-Chris-Jorgen-K-Rodland-H-om-Gamle-Synningavegen-37-Utvalg-for-miljo-og-byutvikling-202",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/00639-3 Saksbehandler: Malene Nesse Gr\u00f8nningen Fra Dato: 15. januar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 1 fra Chris J\u00f8rgen K. R\u00f8dland (H) om Gamle Synningavegen 37 - Utvalg for milj\u00f8 og byutvikling 2024 Saken har en lang forhistorie, og sp\u00f8rrer viser til at Fylkesmannen i 2006 opphevet kommunens vedtak og ba kommunen foreta ny behandling. Se vedlagt skjermbilde av brev fra Fylkesmannen. Sp\u00f8rrer er informert om at saken ikke er behandlet p\u00e5 nytt. Sp\u00f8rsm\u00e5l til byr\u00e5den: N\u00e5r blir saken behandlet p\u00e5 nytt av relevante organer? Svar fra byr\u00e5den: Byr\u00e5den har f\u00e5tt opplyst at det ble oppf\u00f8rt et uthus p\u00e5 eiendommen, etter at det ble gitt tillatelse i 2004. Fylkesmannen i Hordaland (i dag Statsforvalteren) opphevet kommunens vedtak av 01.12.2004 og sendte saken tilbake til ny behandling. Fylkesmannen viste til at tiltaket var avhengig av dispensasjon fra byggegrense langs sj\u00f8 (KDP for Mildehalv\u00f8ya \u00a7 3.1), og at dette skulle v\u00e6rt oms\u00f8kt og sendt p\u00e5 h\u00f8ring. Disse saksbehandlingsfeilene f\u00f8rte til oppheving av vedtaket. Saken ble returnert til kommunen for ny vurdering, og tiltakshaver var kopimottaker av brevet. Saken ble dessverre ikke fulgt opp av kommunen eller fra eiers side etter dette. Det f\u00f8lger av overgangsbestemmelsene til ny plan- og bygningslov av 2008 \u00a7 34-4 at en s\u00f8knad om tillatelse sendt kommunen f\u00f8r ny lov tr\u00e5dte i kraft skal behandles etter de tidligere reglene for slike saker, men i lovkommentaren st\u00e5r det at \u00abDersom s\u00f8knad sendt f\u00f8r skj\u00e6ringstidspunktet ikke er fullstendig, m\u00e5 det i utgangspunktet sendes ny s\u00f8knad som da behandles etter reglene i den nye loven\u00bb. Siden s\u00f8knaden manglet dispensasjonss\u00f8knad fra byggegrense langs sj\u00f8 var ikke s\u00f8knaden komplett. Konklusjonen er derfor at det m\u00e5 s\u00f8kes p\u00e5 nytt og at ny s\u00f8knad behandles etter ny lov. Det ble ikke mottatt ny s\u00f8knad etter at tidligere s\u00f8knad ble avvist som mangelfull, jf. ovenfor. S\u00f8knaden/meldingen fra 2004 var mangelfull da det som nevnt manglet n\u00f8dvendige dispensasjonss\u00f8knader. Det m\u00e5 derfor fremmes ny komplett bygges\u00f8knad som ogs\u00e5 omfatter det nevnte uthuset dersom en vil legalisere det. Byr\u00e5den har f\u00e5tt opplyst at Plan- og bygningsetaten vil frafalle gebyr for den del av en s\u00f8knad som gjelder uthuset. De nevnte opplysninger er formidlet av Plan- og bygningsetaten til eier h\u00f8sten 2023, men er formidlet p\u00e5 nytt i e-post av 08.01.2024. Christine Kahrs - Byr\u00e5d for byutvikling Dokumentet er godkjent elektronisk. "
}