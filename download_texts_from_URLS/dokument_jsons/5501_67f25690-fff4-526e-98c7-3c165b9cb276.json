{
  "dokument_id": "67f25690-fff4-526e-98c7-3c165b9cb276",
  "doc_type": "case_attachment",
  "kommune": 5501,
  "tittel": "Retningslinjer for dagligvarest\u00f8tte 24",
  "url": "https://innsyn.tromso.kommune.no/application/getMoteDokument?dokid=2001810083",
  "tekst": "Retningslinjer for ordningen \u00abDagligvarest\u00f8tte\u00bb Ordningens omfang Troms fylkeskommune har i en \u00e5rrekke bevilget driftsst\u00f8tte til dagligvarebutikker i utkantstr\u00f8k. Ordningen ble vedtatt videref\u00f8rt av fylkesr\u00e5det den 30. juni 2020 i sak 196/20 \u00abTilskuddsordninger for dagligvarebutikker i utkantstr\u00f8k i Troms og milj\u00f8sertifisering for virksomheter i Finnmark\u00bb. Midlene fordeles \u00e5rlig over n\u00e6ringsavdelingens budsjett. Se fylkeskommunens nettside for \u00e5rets ramme. Fylkesr\u00e5det vedtok i 2021 endringer i ordningens kriterier i fylkesr\u00e5dssak 73/21 \u00abTilskuddsordning for dagligvarebutikker i utkantstr\u00f8k 2021\u00bb M\u00e5l og virkeomr\u00e5de for ordningen Tilskuddsordningen dagligvarest\u00f8tte har som m\u00e5l \u00e5 sikre lokalbefolkningen p\u00e5 mindre steder og bygdesamfunn et tilbud av dagligvarer i sitt n\u00e6romr\u00e5de, gjennom tildeling av driftstilskudd til sm\u00e5 butikker som tilbyr dagligvarer i slike samfunn. Ordningens virkeomr\u00e5de er Troms fylke og omfatter \u00f8yer og steder med lang avstand til n\u00e6rmeste alternative dagligvaretilbud, der kundegrunnlaget er for begrenset for \u00e5 oppn\u00e5 tilstrekkelig l\u00f8nnsom drift av dagligvarehandelen. Kriterier for ordningen butikkst\u00f8tte, 2024 En butikk m\u00e5 oppfylle f\u00f8lgende kriterier for \u00e5 v\u00e6re kvalifisert til st\u00f8tte: \u2022 V\u00e6re beliggende p\u00e5 sted hvor det er bilvei 15 km eller mer til n\u00e6rmeste dagligvarebutikk, eller i et \u00f8ysamfunn uten fastlandsforbindelse, eller p\u00e5 sted uten bilvei til alternativ dagligvarebutikk, eller hvor det er s\u00e6rlig vanskelig kommunikasjon til alternativ dagligvarebutikk. \u2022 V\u00e6re beliggende i et samfunn med kundegrunnlag p\u00e5 inntil 250 fastboende innbyggere. \u2022 Ha en totalomsetning (ekskl. mva.) av dagligvarer som ikke overstiger 5,9 mill. kroner \u00e5rlig. \u2022 V\u00e6re dimensjonert og f\u00f8re et sortiment i overensstemmelse med lokalmarkedets behov for dagligvarer. \u2022 Drives p\u00e5 hel\u00e5rsbasis og ha tilfredsstillende \u00e5pningstider. Finansiering Ordningen samfinansieres av Troms fylkeskommune og den enkelte kommune. Finansieringen fordeles med 50 % av tilskudd fra kommunen og 50 % av tilskudd fra fylkeskommunen. Kommunen forplikter seg til dekning av egenandelen for inntil tre butikker. Dersom flere enn tre butikker tilfredsstiller kriteriene for st\u00f8tte i en kommune, dekker fylkeskommunen hele st\u00f8ttebel\u00f8pet for de overskytende butikker. Fylkeskommunen setter en maksimalsats for tilskudd basert p\u00e5 \u00e5rlig ramme og antall butikker som kvalifiseres til \u00e5 motta st\u00f8tte. Dersom en kommune velger \u00e5 gi lavere tilskudd enn maksimal sats vil fylkeskommunen redusere sitt tilskudd tilsvarende. Tilskuddsmidlene best\u00e5r av fylkeskommunale midler som blir \u00e5rlig bevilget over n\u00e6ringsavdelingens driftsbudsjett. Saksbehandlingsrutiner Fylkeskommunen fastsetter maksimal tilskuddssats pr. butikk p\u00e5 basis av budsjett og antatt antall butikker som tilfredsstiller kravene. Fylkeskommunen har ansvar for utlysning/- annonsering av ordningen i fylket. Dagligvarebutikker skal sende s\u00f8knad om tilskudd til sin kommune. Kommunen kontrollerer om butikken oppfyller kriteriene for ordningen f\u00f8r oversikt over tilskuddsberettigede butikker sammen med kommunens forpliktende innstilling til eget st\u00f8ttebel\u00f8p sendes fylkeskommunen. Alle s\u00f8kere skal f\u00e5 melding om vedtak. Fylkeskommunen gj\u00f8r en samlet vurdering av innsendte oversikter i forhold til budsjettramme, fastsetter endelig tilskudd og utbetaler fylkeskommunens andel til kommunene. Kommunene utbetaler tilskuddene i sin helhet til dagligvarebutikkene. Klageadgang Butikker som s\u00f8ker om tilskudd, har klageadgang i henhold til forvaltningsloven og skal opplyses om dette ved melding om vedtak fra kommunen. Det anbefales at kommunene ser ordningen i sammenheng med kommunale utviklingsfond og tilpasser s\u00f8knads- og klagebehandling i henhold til retningslinjer for disse. "
}