{
  "dokument_id": "78881996-13ce-5a9e-a470-6bca7d145bed",
  "doc_type": "case_presentation",
  "kommune": 4601,
  "tittel": "Innbyggerforslag: Trafikksikkerhetstiltak skolevei S\u00f8r\u00e5sh\u00f8gda skole \u2013 anmodning om etablering av tre gangfelt p\u00e5 kommunal vei",
  "url": "https://bergen.kommune.no/politikere-utvalg/api/fil/bk360/12460222/Framstilling-Innbyggerforslag-Trafikksikkerhetstiltak-skolevei-Sorashogda-skole-anmodning-om-etablering-av-tre-gangfelt-pa-kommunal-vei",
  "tekst": " Forretningsutvalget Saksframstilling V\u00e5r referanse: 2025/150211-2 Saksbehandler: Bjarte K. Fr\u00f8nsdal Innbyggerforslag: Trafikksikkerhetstiltak skolevei S\u00f8r\u00e5sh\u00f8gda skole \u2013 anmodning om etablering av tre gangfelt p\u00e5 kommunal vei Hva saken gjelder: Bystyrets kontor mottok 7.4.25 et innbyggerforslag som er innsendt fra Kommunal- og moderniseringsdepartementets side minsak.no. Forslaget er signert av 319 personer og forslagsstiller er Kjetil Andr\u00e9 R\u00f8dland v/FAU S\u00f8r\u00e5sh\u00f8gda skole. Innbyggerforslaget lyder slik: FAU ved S\u00f8r\u00e5sh\u00f8gda skole fremmer med dette en sak om trafikksikkerhetstiltak p\u00e5 skoleveiene til S\u00f8r\u00e5sh\u00f8gda skole. S\u00f8r\u00e5sh\u00f8gda skole er Bergens st\u00f8rste barneskole med nesten 700 elever. Skolekretsen er liten i geografisk utstrekning, og det er maksimalt 1,5-2 kilometer gangvei til skolen. Derfor er det viktig \u00e5 legge til rette for trygg skolevei slik at barna har mulighet til \u00e5 g\u00e5 til skolen i stedet for \u00e5 bli kj\u00f8rt av foreldrene. Det har skjedd mye utbygging i skolekretsen rundt S\u00f8r\u00e5sh\u00f8gda skole de siste \u00e5rene, og infrastruktur for myke trafikanter (som for eksempel gangfelt over bilvei) har ikke alltid blitt prioritert. To eksempler er ved to naturlige krysningspunkter langs Folldalsheia-veien (sirkler merket 1 og 2 p\u00e5 kartutsnittet), og ett naturlig krysningspunkt ved skolen (sirkel merket 3 p\u00e5 kartutsnittet). Alle disse punktene blir i dag oppfattet som naturlige krysningspunkter, p\u00e5 grunn av gangveier som leder inn til disse og manglende alternativer for kryssing av veiene. Vi ser at barna v\u00e5re krysser veiene p\u00e5 disse punktene p\u00e5 tidspunkter med stor trafikk p\u00e5 vei til skolen. Ved skolen er det sv\u00e6rt mye trafikk og uoversiktlig. Ved Folldalsheia er det til dels m\u00f8rkt og vanskelig med sikt i den m\u00f8rke \u00e5rstiden, kombinert med mye trafikk om morgenen. 1 I trafikksikkerhetsplanen for 2022-2025 er det fokus p\u00e5 \u00e5 sikre skoleveier og tilrettelegge for at flere skal g\u00e5 og sykle, fremfor \u00e5 bli kj\u00f8rt. Den sier ogs\u00e5 at elevene har rett p\u00e5 en trygg skolevei. Vi mener at v\u00e5re innspill p\u00e5 farlige krysningspunkter som b\u00f8r bli utbedret vil bidra til \u00e5 oppfylle trafikksikkerhetsplanen for 2022-2025. FAU ved S\u00f8r\u00e5sh\u00f8gda skole ber om at Bergen kommune etablerer til sammen tre gangfelt over Folldalsheia-veien og ett gangfelt ved skolen, med tilh\u00f8rende belysning, for \u00e5 redusere faren for ulykker ved disse punktene. P\u00e5 kartutsnittet er disse merket med hhv 1 og 2, samt 3. Begge disse veiene er markert som kommunal vei p\u00e5 Statens Vegvesen sin innsynsl\u00f8sning for veier (www.vegkart.no), og vi anser derfor Bergen kommune som rette veieier \u00e5 sende denne anmodningen til. Rettslige bestemmelser om innbyggerforslag Ordningen for innbyggerforslag er regulert av kommuneloven \u00a7 12-1. Etter \u00a7 12-1 gjelder f\u00f8lgende: \u00a7 12-1. Innbyggerforslag \u00abInnbyggerne i kommunen eller fylkeskommunen kan fremme forslag som gjelder kommunens eller fylkeskommunenes virksomhet. Kommunestyret eller fylkestinget plikter selv \u00e5 ta stilling til forslaget hvis minst to prosent av innbyggerne st\u00e5r bak det. Likevel er 300 underskrifter i kommunen eller 500 i fylket alltid tilstrekkelig. Kommunestyret eller fylkestinget skal selv ta stilling til om det aktuelle forslaget gjelder kommunens eller fylkeskommunens virksomhet. Kommunestyret eller fylkestinget skal selv ta stilling til forslaget senest seks m\u00e5neder etter at det er fremmet. Denne tidsfristen gjelder ikke hvis forslaget blir henvist til behandling i forbindelse med en p\u00e5g\u00e5ende plansak etter plan- og bygningsloven. Forslagsstillerne skal informeres om vedtak som treffes, og om tiltak som gjennomf\u00f8res som f\u00f8lge av forslaget. I samme valgperiode kan det ikke fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med samme innhold som en sak som er behandlet av kommunestyret eller fylkestinget i l\u00f8pet av valgperioden. Kommunestyret eller fylkestinget skal selv ta stilling til om et forslag kan fremmes. Et forslag som er fremmet etter reglene i denne paragrafen, og som blir nedstemt i kommunestyret eller fylkestinget, kan bare p\u00e5klages dersom forvaltningsloven eller annen lov gir klagerett.\u00bb \u00c5 fremme forslag etter \u00a7 12-1 er en rettighet for kommunens innbyggere. Bystyret er forpliktet til \u00e5 ta stilling til forslag som fremmes, s\u00e5 fremt lovens vilk\u00e5r ellers er oppfylt. Et forslag m\u00e5 gjelde \u00abkommunens virksomhet\u00bb. Det fremg\u00e5r av veileder fra Kommunal- og regionaldepartementet at det her menes kommunens virksomhet i vid forstand, b\u00e5de lovp\u00e5lagte og frivillige oppgaver. Oppgaver som kommunen kan drive med, omfattes ogs\u00e5. Selv om vilk\u00e5rene for behandling av forslag ikke er oppfylt, st\u00e5r bystyret fritt til likevel \u00e5 ta saken opp til behandling. Forslagsretten gir innbyggerne anledning til \u00e5 kreve behandling i kommunens \u00f8verste politiske organ. De som st\u00e5r bak et forslag har ikke krav p\u00e5 noe bestemt utfall av saken. N\u00e5r bystyret f\u00f8rst har tatt stilling til forslaget, er det ingen ting i veien for at videre behandling og oppf\u00f8lging skjer i administrasjonen eller av andre folkevalgte organer. Bystyret m\u00e5 ta stilling til et forslag innen seks m\u00e5neder etter at det er blitt fremmet. Loven krever at kommunestyret eller fylkestinget m\u00e5 ha tatt \u00abstilling til\u00bb forslaget innen denne 2 fristen. Det kreves likevel ikke at bystyret har fattet endelig beslutning i saken. Det er tilstrekkelig at saken er behandlet i bystyret og at det er fastlagt et l\u00f8p for videre saksgang. Vurdering av det aktuelle innbyggerforslaget Innbyggerforslaget er undertegnet av 319 personer med adresse i Bergen og har s\u00e5ledes tilstrekkelig antall underskrifter. Forslaget inng\u00e5r i kommunens virksomhet. Bystyredirekt\u00f8ren mener forslaget ligger innenfor \u00a7 12-1 i kommuneloven og foresl\u00e5r at forslaget tas opp til behandling. For at bystyret skal kunne overholde fristen om \u00e5 behandle et innbyggerforslag senest 6 m\u00e5neder etter at det er mottatt, m\u00e5 det behandles i bystyrets m\u00f8te 24.9.25. Forslag til vedtak: 1. Innbyggerforslaget tas opp til realitetsbehandling. 2. Byr\u00e5det bes om \u00e5 fremlegge sak for bystyret senest til bystyrets m\u00f8te 24. september 2025. 3. Utvalg for milj\u00f8 og byutvikling er innstillende utvalg i saken. Dato: 10. april 2025 \u00d8ivind Hauge St\u00f8le - seksjonssjef Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. Vedlegg: Innbyggerforslag: Trafikksikkerhetstiltak skolevei S\u00f8r\u00e5sh\u00f8gda skole \u2013 anmodning om etablering av tre gangfelt p\u00e5 kommunal vei 3 "
}