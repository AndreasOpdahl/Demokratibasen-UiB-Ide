{
  "dokument_id": "f05bbc3d-e319-59d3-a8ad-ec528e5eecc3",
  "doc_type": "case_presentation",
  "kommune": 4601,
  "tittel": "Ytrebygda gnr 36 bnr 63 Nordeidbrekka 36. Klage over avslag p\u00e5 s\u00f8knad om fradeling av naustparsell",
  "url": "https://bergen.kommune.no/politikere-utvalg/api/fil/bk360/9467251/Framstilling-Ytrebygda-gnr-36-bnr-63-Nordeidbrekka-36-Klage-over-avslag-pa-soknad-om-fradeling-av-naustparsell",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/168277-9 Ytrebygda gnr 36 bnr 63 Nordeidbrekka 36. Klage over avslag p\u00e5 s\u00f8knad om fradeling av naustparsell Hva saken gjelder: Saken gjelder klage over avslag p\u00e5 s\u00f8knad om fradeling av ubebygd naustparsell fra gbnr. 36/63. Avslaget ble gitt den 28.06.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens arealdel (KPA 2018) \u00a7 6.1.1 om byggegrense langs sj\u00f8, jf. pbl. \u00a7 19-2. Plan- og bygningsetaten viser dessuten til at naustparsellen heller ikke er sikret lovlig atkomst frem til offentlig vei Steinsvikvegen, jf. pbl. \u00a7 27-4. Vedtaket er p\u00e5klaget av ansvarlig s\u00f8ker Grung Arkitektur AS v/ Ove Grung p\u00e5 vegne av tiltakshaver Ann-Christin Nielsen. Hjemmelshaver av gbnr. 36/63 er Bjarte og Vibeke Bjordal Pad\u00f8y. Eiendommen er ikke regulert. Kommuneplanens arealdel (KPA 2018), vedtatt i Bystyret 19.06.2019, viser eiendommen som \u00f8vrig byggesone og den ligger innenfor hensynssone funksjonell strandsone. Det er s\u00f8kt om dispensasjon fra KPA 2018 \u00a7 6.1.1, jf. pbl. \u00a7 19-1. S\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Statsforvalteren i Vestland frar\u00e5der i uttalelse datert 09.05.2023 at det gis dispensasjon for oms\u00f8kte fradeling. Statsforvalteren viser til at det er viktig \u00e5 hindre nedbygging og privatisering av strandsonen rundt Nord\u00e5svannet. En fradeling vil kunne gi et uheldig signal med hensyn til muligheter for fremtidig naustutbygging. Det p\u00e5pekes i den sammenheng at videre naustutbygging i strandsonen langs Nord\u00e5svannet ikke er i samsvar med nasjonalt strandsonevern da det er negativt for friluftsinteresser og naturmangfold. Bymilj\u00f8etaten frar\u00e5der i uttalelse datert 09.05.2023 at det gis dispensasjon for oms\u00f8kte fradeling. Bymilj\u00f8etaten vurderer virkninger av tiltaket for interesser knyttet til natur, biologisk mangfold, landskap og friluftsliv. Strandsonen rundt Nord\u00e5svannet er et prioritert omr\u00e5de for friluftsliv med sv\u00e6rt stor verdi, og er under sterkt press for nedbygging og privatisering. Selv om fradeling i seg selv ikke vil ha negative konsekvenser, er det imidlertid sv\u00e6rt uheldig \u00e5 legge til rette for opprettelse av naust. Dessuten vil en arealoverf\u00f8ring legge til rette for videre opparbeiding og privatisering av arealet. Det vises til at det tidligere er s\u00f8kt om \u00e5 oppf\u00f8re naust p\u00e5 parsellen som n\u00e5 s\u00f8kes fradelt, og at det ble da gitt avslag. S\u00f8knaden er sendt Vestland fylkeskommune, og det er ikke mottatt noen tilbakemelding. Det vises til vedlagte uttalelser i sin helhet. Klage: Det er den 03.07.2023 mottatt fristavbrytende klage fra ansvarlig s\u00f8ker. Klager er uenig i begrunnelsen i avslagsvedtaket. Klager mener det er kun tale om endring av matrikkelen \u00abi form av at naustetomten opprettet p\u00e5 1930 tallet f\u00e5r et nytt gnr og bnr. (ny tallbenevnelse) 1 Forventningene til det \u00e5 bebygge en naustetomt vil ikke endres selv om gnr og bnr blir endret\u00bb. Det er s\u00f8kt om fradeling med hensikt \u00e5 rydde opp i hjemmelsforhold for naustetomten, slik at eier iht. kontrakt (Ann-Christin Nielsen) blir oppf\u00f8rt i grunnboken som hjemmelshaver av matrikkelen. Det vises i tillegg til tilsvarende tillatelser for n\u00e6rliggende naustparseller. Det vises til klagen i sin helhet. Ann-Christin Nielsen har senere den 10.10.2023 sendt inn brev til kommunen i klagesaksbehandlingen. Det vises innledningsvis til at naustparsellen ble kj\u00f8pt for mange \u00e5r siden, men at hjemmelen ikke ble overf\u00f8rt og formalisert den gang. Det p\u00e5pekes at en ved denne s\u00f8knad ikke har intensjoner knyttet til \u00e5 s\u00f8ke om bygging av naust. S\u00f8knaden \u00abdreier seg utelukkende om \u00e5 sikre riktig eiendomshjemmel til n\u00f8steparsellen\u00bb. Det p\u00e5pekes ellers at Nielsen ikke opplever at alternativ om \u00e5 s\u00f8ke om arealoverf\u00f8ring ikke er kommet klart frem. Det anf\u00f8res i den sammenheng manglende veiledning fra kommunen. Det vises til vedlagt \u00abBrev fra tiltakshaver\u00bb i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 6.1.1 om byggegrense langs sj\u00f8. Fradeling av naustparsell til selvstendig eiendom kan legge til rette for videre s\u00f8knad om oppf\u00f8ring av naust. Tiltaket vil derfor vesentlig tilsidesette de hensyn bestemmelsen er ment \u00e5 ivareta i et presset strandsoneomr\u00e5de. Det vises i denne sammenheng til uttalelsene fra Statsforvalteren og Bymilj\u00f8etaten. Fordelene er dessuten i hovedsak av personlig karakter, mens ulempene knyttes til allmenne interesser. Fagetaten opprettholder ogs\u00e5 mangler ifm. krav til atkomst i pbl. \u00a7 27-4. Det er ikke dokumentert at det foreligger erkl\u00e6ringer som kan tinglyses som sikrer lovlig atkomst frem til offentlig vei. Slike opplysninger er etterspurt, men er ikke mottatt. Hva gjelder anf\u00f8rsel om usaklig forskjellsbehandling, viser fagetaten til at tillatelsen p\u00e5 naboparsell er gitt etter annet plangrunnlag. I tillegg forel\u00e5 det tinglyste erkl\u00e6ringer som sikrer lovlig atkomst. Det p\u00e5pekes ellers at fagetaten opplyste i brev til ansvarlig s\u00f8ker at dersom det her faktisk var \u00f8nskelig med en arealoverf\u00f8ring i stedet for fradeling, m\u00e5tte det sendes inn supplerende dokumenter. Fagetaten mener at det kommer godt frem i saken at det forel\u00e5 alternativ til oms\u00f8kte fradeling. Det vises til fagetatens notat av 17.10.2023 i sin helhet. Fagetaten har p\u00e5 bakgrunn av henvendelse fra byr\u00e5dsavdelingen ettersendt tilleggsnotat i saken. Tilleggsnotatet gjelder hvorvidt unntaket i KPA 2018 \u00a7 6.2.3 bokstav c kan gj\u00f8res gjeldende for arealoverf\u00f8ring til Nielsen eiendom gbnr. 36/157. Fagetaten opplyser om at dette beror p\u00e5 en konkret vurdering \u00abav, om og i hvilken grad \u00f8nsket l\u00f8sninger gir objektivt bedre og mer etterrettelige eiendomsforhold enn opprettelsen av en ny selvstendig teig\u00bb. Det vises til tilleggsnotatet i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Tiltaket er i strid med KPA 2018 \u00a7 6.1.1 om byggegrense langs sj\u00f8. Byr\u00e5det er av den oppfatning at innvilgelse av dispensasjon vil medf\u00f8re at hensynene bak bestemmelsen blir vesentlig tilsidesatt, jf. pbl. \u00a7 19-2 annet ledd. Hovedhensynet bak byggeforbudet langs sj\u00f8 og vassdrag er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 og vassdrag reduseres. Det f\u00f8lger av form\u00e5lsbestemmelsen i plan- og 2 bygningsloven at plan og vedtak skal sikre \u00e5penhet, forutsigbarhet og medvirkning. Det skal legges vekt p\u00e5 langsiktige l\u00f8sninger for samfunnet, likeverd og tas hensyn til barn og unges oppvekstmilj\u00f8 samt estetisk utforming av omgivelsene. Fradeling av naustparsell tilh\u00f8rende n\u00e6rliggende boligparsell til selvstendig eiendom vil gi et uheldig signal med hensyn til muligheter for fremtidig naustutbygging. Strandsonen rundt Nord\u00e5svannet er under sterkt press, og en b\u00f8r i st\u00f8rst mulig grad hindre videre nedbygging og privatisering. Byr\u00e5det har imidlertid forst\u00e5else for Nielsens situasjon, og det vises i den sammenheng til byr\u00e5dets avsluttende bemerkninger. Byr\u00e5det p\u00e5peker likevel at eiendommen ved fradeling fritt kan omsettes. Selv om Nielsen ikke har \u00f8nske om \u00e5 bebygge parsellen, kan dette endre seg fra eier til eier. Byr\u00e5det tiltrer under dette punkt fagetatens vurderinger og innholdet i uttalelsene fra Statsforvalteren i Vestland og Bymilj\u00f8etaten. Da byr\u00e5det er kommet til at hensynene bak bestemmelsen blir vesentlig tilsidesatt dersom det dispenseres, gj\u00f8res det ikke en vurdering av om fordelene ved \u00e5 dispensere vil v\u00e6re klart st\u00f8rre enn ulempene da vilk\u00e5rene er kumulative, jf. pbl. \u00a7 19-2. Byr\u00e5det viser likevel til at fordelene er i hovedsak er av personlig karakter. Ulempene knyttet til fradeling av selvstendig naustparsell knytter seg til allmenne interesser. Allmenne interesser i strandsonen skal tillegges s\u00e6rskilt vekt i vektingen av relevante fordeler og ulemper. Byr\u00e5det opplyser om at dersom en likevel finner at vilk\u00e5rene for dispensasjon er oppfylt for oms\u00f8kte fradeling, m\u00e5 det foreligge opplysninger som tilsier at eiendommen er sikret lovlig atkomst frem til offentlig vei Steinsvikvegen iht. krav i pbl. \u00a7 27-4. Slike opplysninger m\u00e5 foreligge f\u00f8r det eventuelt kan gis tillatelse. Det kan ikke stilles vilk\u00e5r til eventuell tillatelse om at slike opplysninger ettersendes. Avsluttende bemerkninger fra byr\u00e5det I brev fra tiltakshaver Nielsen st\u00e5r det at \u00ab[Nielsen] opplever ikke at det er kommet klart frem\u00bb at en kunne som alternativ s\u00f8ke om arealoverf\u00f8ring. Byr\u00e5det viser til at fagetaten den 17.01.2023 i brev om Mottatt ufullstendig s\u00f8knad om opprettelse og endring av eiendom opplyste om at arealoverf\u00f8ring av naustparsellen kan skje \u00abuten \u00e5 s\u00f8ke om dispensasjon fra kommuneplanens bestemmelser om byggegrense langs sj\u00f8\u00bb. Det ble samtidig opplyst om hvilke dokumenter som m\u00e5tte innsendes om slik var \u00f8nskelig. Byr\u00e5det finner f\u00f8lgelig ikke mangler ved fagetatens veiledning i saksgangen. Byr\u00e5det anser imidlertid innholdet i brevet fra Nielsen slik at det \u00f8nskelig med arealoverf\u00f8ring av naustparsellen fra gbnr. 36/63 til gbnr. 36/157. Byr\u00e5det kan ikke innvilge slik tillatelse i denne sak av hensyn til det som er oms\u00f8kt. Byr\u00e5det stiller seg imidlertid positiv til en ny s\u00f8knad om arealoverf\u00f8ring. Brevet fra fagetaten tilsier at slik er kurant. Byr\u00e5det mener i tillegg at slike l\u00f8sninger gir objektivt bedre og mer etterrettelige eiendomsforhold enn opprettelsen av en ny selvstendig teig. Utklipp fra innholdet i brevet datert 17.01.2023 fra fagetaten gjengis for ordens skyld i sin helhet: \u00abTil orientering: Det fremg\u00e5r av mottatt s\u00f8knad at form\u00e5let med fradelingen er salg av parsellen til naboeiendommen gnr. 36 bnr. 157. If\u00f8lge kommuneplanens bestemmelser \u00a7 6.2.3 Unntak fra \u00a7\u00a7 6.1 og 6.2, c. Endring av grenser mellom eksisterende eiendommen inntil 500 m2, kan det arealoverf\u00f8res areal p\u00e5 inntil 500 m2 mellom eksisterende eiendommer uten \u00e5 s\u00f8ke om dispensasjon fra kommuneplanens bestemmelser om byggegrense langs sj\u00f8. Dersom naustparsellen skal arealoverf\u00f8res til gnr. 36 bnr. 157 m\u00e5 begge hjemmelshavere til gnr. 36 bnr. 157 signere p\u00e5 side 2 i skjema \u2032\u2032Krav om matrikulering, herunder rekvisisjon av 3 oppm\u00e5lingsforretning\u2032\u2032. P\u00e5f\u00f8r ogs\u00e5 blokkbokstaver i tillegg slik at vi ser hvem som har skrevet under skjema. Dersom oms\u00f8kte parsell skal arealoverf\u00f8res til bnr. 157 m\u00e5 dere dokumentere adkomstrett frem til parsellen fra gnr. 36 bnr. 157 som kan tinglyses der den legges over andre eiendommer, jf. plan- og bygningslovens \u00a7 27-4.\u00bb Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 28.06.2023 opprettholdes. Klagen tas ikke til f\u00f8lge. Dato: 23. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 17.10.2023 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Brev fra tiltakshaver 5. Klage 6. Avslag 7. Uttalelse fra Statsforvaltaren i Vestland 8. Uttalelse fra Bymilj\u00f8etaten 9. S\u00f8knad 4 "
}