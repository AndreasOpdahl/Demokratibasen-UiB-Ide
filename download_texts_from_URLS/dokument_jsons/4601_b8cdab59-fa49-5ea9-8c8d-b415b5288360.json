{
  "dokument_id": "b8cdab59-fa49-5ea9-8c8d-b415b5288360",
  "doc_type": "case_presentation",
  "kommune": 4601,
  "tittel": "Revidering av etisk standard i Bergen kommune",
  "url": "https://bergen.kommune.no/politikere-utvalg/api/fil/bk360/11571268/Framstilling-Revidering-av-etisk-standard-i-Bergen-kommune",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/48804-17 Revidering av etisk standard i Bergen kommune Hva saken gjelder: Byr\u00e5det legger med dette frem sak for bystyret om revidering av etisk standard i Bergen kommune. Etisk standard ble vedtatt f\u00f8rste gang av bystyret i 2008 (bystyresak 142/08) og var da tett knyttet til arbeidet med \u00e5 forebygge korrupsjon. Dokumentet ble revidert i sin helhet i 2015 (bystyresak 31/15) og justert i et enkeltpunkt i 2019 i forbindelse med statusmelding for korrupsjonsforebyggende arbeid i Bergen kommune (bystyresak 69/19). Dokumentet f\u00f8lger vedlagt. Bakgrunnen for denne revisjonen er \u00e5 se etisk standard opp mot samfunnsutviklingen og organisasjonens behov, samt \u00e5 sikre at dette fortsatt kan v\u00e6re et dokument som er i bruk i hverdagen til alle som er ansatte, utf\u00f8rer oppdrag eller har verv for Bergen kommune. Etisk standard er et dokument som ber\u00f8rer en rekke tema og problemstillinger. I mange tilfeller er det utarbeidet rutiner og grundige veiledninger som beskriver hvordan disse situasjonene skal h\u00e5ndteres konkret. Det er stor variasjon i kommunens tjenester, noe som gj\u00f8r at etiske dilemma kan oppst\u00e5 i sv\u00e6rt ulike situasjoner. Etisk standard skal v\u00e6re et verkt\u00f8y i hverdagen og et utgangspunkt for refleksjon. I arbeidet med revisjonen har derfor hensynet til lesbarhet og tilgjengelighet veid tungt. Ny versjon er kortet ned og det er jobbet for \u00e5 gj\u00f8re spr\u00e5ket klart og enkelt. Ut fra dette er ikke etisk standard et utt\u00f8mmende og detaljert dokument som beskriver alle problemstillinger som kan oppst\u00e5. Dokumentet som legges frem vil v\u00e6re et retningsgivende dokument som peker p\u00e5 overordnede problemstillinger og danner grunnlag for etisk refleksjon. Dette medf\u00f8rer at det m\u00e5 gj\u00f8res et arbeid med \u00e5 fremstille etisk standard i et grafisk format og en kontekst som gj\u00f8r det enkelt for leserne \u00e5 finne henvisninger til lover, styrende dokumenter, eksempler og metoder for etisk refleksjon. Selv om etisk standard i dag har et godt fotfeste i organisasjonen, er det viktig \u00e5 oppdatere og videreutvikle informasjon, materiell og metoder for \u00e5 arbeide med etikk i praksis. Byr\u00e5det vil iverksette slik oppdatering etter bystyrets behandling av saken I arbeidet med saken har det v\u00e6rt gjennomf\u00f8rt innspillsseminar i flere omganger med byr\u00e5dsavdelinger, konserntillitsvalgte og hovedverneombud, samt med spesifikke fagmilj\u00f8. HAMU ble orientert om arbeidet 28.11.24 og saken har v\u00e6rt dr\u00f8ftet med konserntillitsvalgte 11.12.24. \u00d8konomiske konsekvenser: Saken har ingen \u00f8konomiske konsekvenser ut over vedtatt handlings- og \u00f8konomiplan. 1 Byr\u00e5dets vurdering og anbefaling/konklusjon: Etisk standard er et viktig styrende dokument for Bergen kommune. Etisk standard m\u00e5 sees i sammenheng med flere andre vedtatte saker knyttet blant annet til kommunens rolle som arbeidsgiver, forretningspart, virksomhetsstyring og arbeid mot korrupsjon. Byr\u00e5det anbefaler at bystyret vedtar forslaget til revidert etisk standard for Bergen kommune. Begrunnelse for framleggelse til bystyret: Saken legges frem for bystyret i tr\u00e5d bystyrets reglement (bystyresak 287/24), pkt. 5.8.2, Enkeltsaker: a. Enkeltsaker som inneb\u00e6rer prinsipielle avveininger som er av politisk interesse Byr\u00e5det innstiller til bystyret \u00e5 fatte f\u00f8lgende vedtak: Bystyret vedtar revidert etisk standard for Bergen kommune. Dato: 2. januar 2025 Christine B. Meyer Byr\u00e5dsleder Dokumentet er godkjent elektronisk. Vedlegg: Revidert etisk standard for Bergen kommune Gjeldende Etisk standard for Bergen kommune - vedtatt av Bergen bystyre 26.01.15. Oppdatert ved vedtak i Bergen bystyre 13.03.19, sak 69/19. Oppdatert 20.05.2020. 2 Saksframstilling: Bakgrunn Etikk kan defineres som systematisk tenkning om hva som er rett og galt (ks.no). Et etisk dilemma oppst\u00e5r i en valgsituasjon der verdier kommer i klem og det finnes sterke argumenter b\u00e5de for og imot \u00e5 gj\u00f8re en bestemt ting. Arbeidet med etikk og etiske problemstillinger handler om \u00e5 l\u00e6re \u00e5 kjenne igjen etiske dilemma og reflektere rundt begrunnelsen for valgene vi tar i ulike situasjoner. Etisk standard er en viktig b\u00e6rebjelke for hele Bergen kommune som organisasjon. Etikken er med \u00e5 ramme inn vurderinger, beslutninger og handlinger i alle ledd i virksomheten. Etisk standard ble vedtatt f\u00f8rste gang av bystyret i 2008 (bystyresak 142/08) og var da tett knyttet til arbeidet med \u00e5 forebygge korrupsjon. Dokumentet ble revidert i sin helhet i 2015 (bystyresak 31/15) og justert i et enkeltpunkt i 2019 i forbindelse med statusmelding for korrupsjonsforebyggende arbeid i Bergen kommune (bystyresak 69/19). Etisk standards rolle i organisasjonen Kommunen er avhengig av innbyggernes tillit og det skal ikke v\u00e6re grunn til \u00e5 tvile p\u00e5 at kommunens ansatte fatter beslutninger basert p\u00e5 lovkrav og likebehandling. For \u00e5 sikre dette er etikken og etisk refleksjon et viktig verkt\u00f8y, b\u00e5de for \u00e5 trene p\u00e5 rolleklarhet og for \u00e5 h\u00e5ndtere situasjoner der det oppst\u00e5r krysspress og motstridende interesser. Den etiske standarden skal ogs\u00e5 bidra til \u00e5 oppfylle form\u00e5lsbestemmelsen i kommunelovens \u00a7 1, der det kommer frem at loven skal tilrettelegge for at kommuner og fylkeskommuner skal v\u00e6re effektive, tillitsskapende og b\u00e6rekraftige. I tr\u00e5d med krav i kommunelovens \u00a7 14-7 rapporterer Bergen kommune i \u00e5rsmeldingen om tiltak som er planlagt og iverksatt for \u00e5 sikre en h\u00f8y etisk standard i organisasjonen. Etisk standard m\u00e5 sees i sammenheng med en rekke andre vedtatte saker: Etisk standard danner et grunnlag for \u201cEt arbeidsliv i endring, HR- melding for Bergen mot 2030\u201d (bystyresak 283/19) og \u201cRammeverk for virksomhetsstyring\u201d (byr\u00e5dssak 1243/23). Etisk standard henger ogs\u00e5 tett sammen med verdiene til Bergen kommune, som er kompetent, \u00e5pen, p\u00e5litelig og samfunnsengasjert (bystyresak 18/10). Etisk standard ligger til grunn for arbeidsavtaler og arbeidsreglementet i Bergen kommune og er dermed et dokument som formulerer rammer og forventninger til alle som er ansatt eller utf\u00f8rer arbeid i Bergen kommune. Etisk standard m\u00e5 ogs\u00e5 sees sammenheng med personalreglement (byr\u00e5dssak 1361/22). Etisk standard har tidligere blitt behandlet i sammenheng med saker knyttet til antikorrupsjon. Se kommunens antikorrupsjonsprogram (bystyresak 14/15) og Statusmelding for korrupsjonsforebyggende arbeid i Bergen kommune og revisjon av Etisk standard (bystyresak 69/19). Varsling om kritikkverdige forhold kan ogs\u00e5 inneb\u00e6re brudd p\u00e5 etiske normer og dokumenter som etisk standard. Sak om evaluering og revidering av Bergen kommunes varslingsordning ble behandlet i 2019 (byr\u00e5dssak 1351/19). Arbeid med revisjonen Utgangspunktet for revisjonen som ble startet i 2023 var behovet for \u00e5 se etisk standard opp mot samfunnsutviklingen og organisasjonens behov, samt \u00e5 sikre at dette fortsatt er et relevant dokument som er i bruk i hverdagen til alle som er ansatte eller utf\u00f8rer arbeid eller verv for Bergen kommune. 3 Arbeidet har v\u00e6rt ledet av HR konsern. Det har v\u00e6rt arrangert innspillsseminar i flere runder med byr\u00e5dsavdelinger, konserntillitsvalgte og hovedverneombud, samt med fagmilj\u00f8 som er spesielt relevant for tema som omtales i etisk standard. HAMU ble orientert om arbeidet 28.11.24 og saken har v\u00e6rt presentert i informasjons- og dr\u00f8ftingsm\u00f8tet p\u00e5 konsernniv\u00e5. Tilbakemeldingene fra organisasjonen er at gjeldende etisk standard i all hovedsak har fungert godt. Den er godt kjent i organisasjonen. Materiell som kan brukes til \u00e5 jobbe med etikk og etisk refleksjon ligger tilgjengelig p\u00e5 intranettet Allmenningen. Disse ressursene er mye brukt. I innspill til \u00e5rsmeldingen melder alle byr\u00e5dsavdelinger at de jobber systematisk med etikk og etisk refleksjon, selv om form og metoder varierer. Innspillene pekte likevel p\u00e5 at dokumentet hadde behov for oppdatering. I noen tilfeller fordi endringer i lovverket har f\u00f8rt til tydeligere reguleringer av rettigheter og plikter. Personvernomr\u00e5det er et eksempel p\u00e5 dette. Det kom ogs\u00e5 innspill om at viktig informasjon, som treffer mange mennesker p\u00e5 alle niv\u00e5 og funksjoner i den kommunale organisasjonen, skal v\u00e6re lett tilgjengelig og lett \u00e5 forst\u00e5. Etisk standard er et dokument som ber\u00f8rer en rekke tema og problemstillinger. I mange tilfeller er det utarbeidet rutiner og grundige veiledninger som beskriver hvordan disse situasjonene skal h\u00e5ndteres konkret. Det er stor variasjon i kommunens tjenester, noe som gj\u00f8r at etiske dilemma kan oppst\u00e5 i sv\u00e6rt ulike situasjoner. Etisk standard skal v\u00e6re et verkt\u00f8y i hverdagen og et utgangspunkt for refleksjon. Dette medf\u00f8rer at etisk standard ikke kan v\u00e6re et utt\u00f8mmende og detaljert dokument som beskriver alle problemstillinger som kan oppst\u00e5. I arbeidet med revisjonen har derfor hensynet til lesbarhet og tilgjengelighet veid tungt. Ny versjon er kortet ned og det er jobbet for \u00e5 gj\u00f8re spr\u00e5ket klart og enkelt. Arbeidet med \u00e5 revidere etisk standard har dermed fokusert p\u00e5 \u00e5 lage en tydelig struktur, fjerne dobbeltf\u00f8ringer og forenkle tekst. Dokumentet som legges frem vil v\u00e6re et overordnet retningsgivende dokument som peker p\u00e5 overordnede problemstillinger og danner grunnlag for etisk refleksjon. For \u00e5 sikre at dette blir et dokument som kan st\u00f8tte organisasjonen i hverdagen er det n\u00f8dvendig \u00e5 presentere det p\u00e5 en pedagogisk og lett tilgjengelig m\u00e5te. Dette inneb\u00e6rer \u00e5 synliggj\u00f8re lenker til lovverk og andre kilder og legge til rette for gode eksempler, dilemmaer og oppgaver for etisk refleksjon. Allmenningen og BkKvalitet er gode kanaler for dette. Byr\u00e5det legger opp til at det blir utviklet en slik presentasjon og oppdaterte verkt\u00f8y som en del av oppf\u00f8lgingen av etikkarbeidet fremover. Hovedpunkter i endringene i etisk standard Etikk er systematisk tenkning om hva som er rett og galt. Bergen kommune er styrt av en rekke krav fra lov og avtaleverk. Noen krav gjelder alle, andre gjelder kun definerte grupper, men kan v\u00e6re av stor betydning for dem og brukere av den konkrete tjenesten. I mange tilfeller vil lover og styrende dokumenter avgj\u00f8re hva som er rett og galt. Fra et arbeidsgiverperspektiv er det viktig at ansatte og andre som utf\u00f8rer arbeid er klar over hva som er forventet av dem. Etisk standard kan imidlertid ikke referere til alle lovkrav som ber\u00f8rer kommunens drift. Det er lagt inn som en forutsetning at \u201calle plikter \u00e5 overholde lover, forskrifter, avtaler og reglementer som gjelder for kommunens virksomhet\u201d. Etikkens fremste funksjon er likevel \u00e5 v\u00e6re en hjelp til \u00e5 gj\u00f8re gode vurderinger n\u00e5r det ikke finnes et entydig svar. I noen situasjoner kan ulike krav komme i konflikt med hverandre. Dette kan gjelde ulike lovkrav eller det kan handle om situasjoner hvor det oppst\u00e5r en rolle- eller interessekonflikt. Etiske dilemma kjennetegnes av at verdier kommer i klem og at det kan finnes sterke argumenter b\u00e5de for og imot en handling eller beslutning. I etisk standard l\u00f8ftes det frem en del problemstillinger hvor det kan oppst\u00e5 denne typer konflikter. Dette kan handle om \u00e5 v\u00e6re bevisst p\u00e5 hvilken rolle man har og at det er ulike rettigheter og hensyn knyttet til rollen som innbygger eller privatperson og rollen som ansatt i 4 kommunen. Etisk standard trekker ogs\u00e5 frem betydningen av at vi forvalter fellesskapets verdier, b\u00e5de i form av \u00f8konomiske og materielle ressurser, men ogs\u00e5 i form av n\u00e6rhet til beslutninger og mulighet for p\u00e5virkning. Alle som er ansatt, utf\u00f8rer arbeid eller har et verv for Bergen kommune m\u00e5 v\u00e6re oppmerksomme p\u00e5 situasjoner hvor det kan stilles sp\u00f8rsm\u00e5l ved habilitet og upartiskhet, og som dermed kan skade tilliten til kommunen. P\u00e5 samme m\u00e5te er det viktig \u00e5 v\u00e6re klar over at Bergen kommune som virksomhet har en rekke forpliktelser som definerer rutiner og handlingsrom for enkeltpersoner. Vi m\u00e5 dermed v\u00e6re oppmerksomme p\u00e5 at alle bidrar til h\u00f8y etisk standard i Bergen kommune. Under f\u00f8lger en gjennomgang av enkelte av punktene i dokumentet med kommentarer om ulike innspill og vurderinger som er gjort: Innledning: Hvem er omfattet av etisk standard Etisk standard gjelder alle som er ansatt, utf\u00f8rer arbeid eller har et verv for Bergen kommune. Dette betyr at den etiske standarden ogs\u00e5 gjelder personer med andre tilknytningsforhold, som for eksempel st\u00f8ttekontakter, avlastere og konsulenter som utf\u00f8rer arbeid for kommunen. Personer som innehar verv for kommunen er ogs\u00e5 omfattet, dette inkluderer folkevalgte. I gjeldende versjon av etisk standard ble det presisert at etisk standard skal gjelde hele den kommunale organisasjonen, samt aksjeselskap hvor Bergen kommune har flertall. I innspillsrundene er det p\u00e5pekt at aksjeselskap er egne rettssubjekt, hvor Bergen kommune, uansett eierandel, m\u00e5 forholde seg til vedtekter og aksjon\u00e6ravtaler og vanskelig kan legge f\u00f8ringer p\u00e5 andre eiere p\u00e5 bakgrunn av etisk standard. Formuleringen er derfor ikke videref\u00f8rt. \u00c5penhet, ytringsfrihet, lojalitetsplikt og taushetsplikt Problemstillinger knyttet til \u00e5penhet, ytringsfrihet, lojalitetsplikt og taushetsplikt har fremdeles stor plass i dokumentet. Dette er et punkt som ber\u00f8rer sentrale rettigheter som innbygger p\u00e5 den ene siden og plikter som ansatte p\u00e5 den andre. Her er det viktig med refleksjon og diskusjoner om hva disse rettighetene og pliktene har \u00e5 si i praksis for det enkelte arbeidssted og den enkelte ansatte. Dette punktet handler ogs\u00e5 om \u00e5 v\u00e6re bevisst sin rolle. I innspill fra tillitsvalgte ble det trukket fram at faglige vurderinger om kvalitet kan bli utfordret av andre prioriteringer i organisasjonen, eller at yrkesetikken st\u00e5r i skvis med andre viktige verdier. Dette er utfordrende for de som st\u00e5r i situasjonen og viktig for arbeidsmilj\u00f8et at det blir l\u00f8ftet. Etter innf\u00f8ring av GDPR (General Data Protection Regulation eller EU`s personvern forordning) er det stilt strengere krav til h\u00e5ndtering av personopplysninger. Det er tatt inn et avsnitt som omtaler dette s\u00e6rskilt. Utvikling av teknologi \u00e5pner b\u00e5de for nye muligheter og nye etiske problemstillinger. I dette punktet brukes begrepet \u201cdigitale verkt\u00f8y\u201d for vise at dette gjelder alle systemer og digitale verkt\u00f8y, ikke bare den smalere definisjonen \"kommunikasjonsverkt\u00f8y\". Si ifra! Det er viktig at ansatte sier ifra om ting som ikke fungerer eller varsler om mulige kritikkverdige forhold. Det har v\u00e6rt rettet mye oppmerksomhet b\u00e5de mot kommunens varslingsordning og mot viktigheten av \u00e5 melde fra om u\u00f8nskede hendelser og avvik. Punktet er kort, men viktig, og m\u00e5 sees i sammenheng med hvordan dette formidles ellers i organisasjonen som et ledd i \u00e5 bygge en god meldekultur. 5 Punktet henviser videre til Bergen kommunes rutiner for varsling. Forebygging og bekjempelse av korrupsjon Etiske retningslinjer er en sentral del av arbeidet mot korrupsjon. Korrupsjon er et straffbart forhold og mistanke om korrupsjon inneb\u00e6rer en stor risiko for omd\u00f8mmet og tilliten til en offentlig myndighet og tjenesteyter som Bergen kommune. Arbeidet med \u00e5 forebygge korrupsjon er i seg selv behandlet i egne saker i bystyret, sist i \u201cStatusmelding for korrupsjonsforebyggende arbeid\u201d (bystyret 69/19). Bergen kommune har egne antikorrupsjonsregler og en h\u00e5ndbok i \u00e5 forebygge korrupsjon. Disse er begge tett knyttet til etisk standard. Et viktig verkt\u00f8y for \u00e5 bli oppmerksom p\u00e5 risiko for korrupsjon handler om \u00e5 kjenne igjen situasjoner som gj\u00f8r at det kan stilles sp\u00f8rsm\u00e5l ved habilitet, interessekonflikter eller mulighet for personlige fordeler p\u00e5 bakgrunn av situasjoner eller beslutninger vi er involvert i. Etisk standard omtaler dermed korrupsjon b\u00e5de som et overordnet tema og mer konkret knyttet til punkter som omtaler interessekonflikter og habilitet, gaver og personlige fordeler, tjenestereiser og bruk av kommunens ressurser og eiendeler. Disse punktene er kuttet noe ned, men er i all hovedsak uforandret med hensyn til det materielle innholdet. Dette er samtidig punkter og dilemma som b\u00e5de byr\u00e5dsavdelingene og tillitsvalgte fremhever som viktige \u00e5 diskutere i arbeidsmilj\u00f8et. Klima, milj\u00f8 og menneskerettigheter I revidert utgave av etisk standard er dette punktet utvidet til \u00e5 ogs\u00e5 omtale menneskerettigheter, b\u00e6rekraft og virksomhetsetikk. Dette er et omr\u00e5de hvor alle som er ansatt, utf\u00f8rer arbeid eller har et verv for Bergen kommune har et ansvar. Samtidig er det noen funksjoner i kommunen som m\u00e5 v\u00e6re s\u00e6rlig bevisst p\u00e5 sin rolle, for eksempel i forbindelse med innkj\u00f8p, investeringer, eierskapsforvaltning, innkj\u00f8p og tilskudd. Dette gj\u00f8r at etisk standard omtaler s\u00e6rskilt situasjoner som inneb\u00e6rer \u00f8konomisk aktivitet og samarbeid med n\u00e6ringsliv og eksterne parter. Etikkarbeid i hverdagen - veien videre Etisk standard har liten verdi hvis ikke dokumentet er et levende verkt\u00f8y i organisasjonen. Etisk refleksjon ang\u00e5r alle, uavhengig av rolle og niv\u00e5 i organisasjonen, selv om eksempler og etiske dilemma vil variere. Dette krever systematisk arbeid, b\u00e5de fra ansatte og ledere. I \u201cRammeverk for virksomhetsstyring\u201d (byr\u00e5dssak 1243/23) knytter Bergen kommune forventinger til ledere opp mot prinsippene i mestringsorientert ledelse. Blant disse er det en forventing om at ledere skal utvikle velorganiserte, etisk bevisste og inkluderende arbeidsteder. Etisk standard peker p\u00e5 at etikk er noe vi m\u00e5 jobbe med kontinuerlig. Alle m\u00e5 v\u00e6re bevisst p\u00e5 egne holdninger og ledere har et s\u00e6rskilt ansvar for at god etisk praksis blir en del av virksomheten. Ledere kan bidra til dette ved \u00e5 legge til rette for systematisk etisk refleksjon, men ogs\u00e5 ved \u00e5 v\u00e6re gode diskusjonspartnere n\u00e5r medarbeidere opplever etiske dilemma. Etikk og etisk refleksjon er i dag innarbeidet i ulike kompetansetiltak rettet mot b\u00e5de ledere og medarbeidere i organisasjonen. Dette arbeidet vil blir videref\u00f8rt. 6 "
}