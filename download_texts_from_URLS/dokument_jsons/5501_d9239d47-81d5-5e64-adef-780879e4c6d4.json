{
  "dokument_id": "d9239d47-81d5-5e64-adef-780879e4c6d4",
  "doc_type": "case_presentation",
  "kommune": 5501,
  "tittel": "Orientering om klimatilpasning",
  "url": "https://innsyn.tromso.kommune.no/application/getMoteDokument?dokid=2001641544",
  "tekst": "Arkivsaksnr. 24/03991-1 Saksbehandler Ingjerd Dav\u00f8en Saksgang M\u00f8tedato Milj\u00f8-, idrett-, kultur- og 06.03.2024 samfunnsutviklingsutvalget Orientering om klimatilpasning Kommunedirekt\u00f8rens innstilling til vedtak: Saken tas til orientering. Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r for bymilj\u00f8 1 Hva saken gjelder Orientering om hvordan administrasjonen jobber med klimatilpasning, samt informasjon om hvordan verbalforslag 24 til handlingsprogrammet for 2023-2025 (sak 163_22) om klimaforebygging og klimatilpasning, f\u00f8lges opp i administrasjonen. Saksutredning Vedtatt verbalforslag som gjelder forslag til handlingsprogram for 2023-2026 (KST sak 163_22) har f\u00f8lgende ordlyd: Til budsjettforslag \u00abKlimaforebygging og klimatilpasning\u00bb. Midlene brukes til konkretisering og prioritering av de mest akutte klimatilpasningsgrep kommunen b\u00f8r ta alene/og eller i samarbeid med utsatte akt\u00f8rer. MIKS-utvalget involveres i arbeidet. Nedenfor f\u00f8lger orientering om arbeid med klimatilpasning i administrasjonen som oppf\u00f8lging verbalforslaget. Ansvar og organisering Kommunens ansvar for klimatilpasning er fordelt utover flere sektorer, men det koordinerende ansvaret er lagt til avdeling for bymilj\u00f8. Det planlegges en egen klimatilpasningsgruppe med ansatte fra ulike enheter som skal styrke det videre arbeidet med klimatilpasning. Kunnskapsbehov Tidligere analyser og driftserfaringer viser at vi allerede har utfordringer med \u00e5 h\u00e5ndtere eksempelvis overvann og ekstremvannstand for deler av kommunen. Uten n\u00f8dvendige tiltak forsterkes disse utfordringene under klimaendringene, hvor eksisterende bebyggelse, bebyggelse nedstr\u00f8ms i bratte nedslagsfelt med tett bebyggelse og bebyggelse i laveste sone ut mot sj\u00f8en er spesielt utsatt. For \u00e5 iverksette hensiktsmessige klimatilpasningstiltak, er det n\u00f8dvendig \u00e5 identifisere de mest s\u00e5rbare og utsatte omr\u00e5dene for uheldige klimaeffekter, samt \u00e5 tilegne seg mer kunnskap og utforske hensiktsmessige l\u00f8sninger som fungerer i Troms\u00f8regionen, og hvilke tilleggseffekter slike l\u00f8sninger kan bidra med. Mye av den eksisterende kunnskapen vi har er fragmentert og ikke systematisert. Prosjekter For \u00e5 styrke kunnskapen om lokal klimas\u00e5rbarhet og relevante tiltak som er tilpasset et kaldere kystklima, har vi derfor s\u00f8kt om tilskuddsmidler fra Milj\u00f8direktoratet for \u00e5 styrke kunnskapen p\u00e5 feltet. Det er s\u00f8kt om: a) \u00c5 gjennomf\u00f8re en KlimaROS (risiko- og s\u00e5rbarhetsanalyse) med fokus p\u00e5 kjente omr\u00e5der med utfordringer med stormflo og overvannsh\u00e5ndtering (Seksjon for samfunnssikkerhet og beredskap og Seksjon for byutvikling v/enhet for klima, milj\u00f8 og landbruk). b) \u00c5 utrede gjen\u00e5pning av Sykehusbekken som et konkret og naturbasert tiltak \u2013 koordineres av Seksjon for vann og avl\u00f8p, og involverer flere enheter under avdeling for bymilj\u00f8. For mer detaljerte beskrivelser av prosjektene, se vedlegg. Troms\u00f8 kommune deltar ogs\u00e5 i EU sitt samfunnsoppdrag for klimatilpasning, sammen med 150 andre europeiske byer og regioner. Gjennom samfunnsoppdraget f\u00e5r vi tilgang til kompetanse fra andre, samtidig som det forventes at vi tester ut l\u00f8sninger i v\u00e5rt subarktiske klima som andre 2 deltakere kan dra nytte av. N\u00e5r vi n\u00e5 mobiliserer, vil vi kunne dra mer nytte av den europeiske plattformen med sine tilh\u00f8rende prosjekter og prosjektmidler fremover. Utover dette bidrar kommunen med erfaringer og \u00f8nsker i to s\u00f8knader om senter for forskningsdrevet innovasjon (SFI) p\u00e5 klimatilpasning i Norge. Dersom et slikt senter blir opprettet i 2025, vil det v\u00e6re sv\u00e6rt nyttig for oss \u00e5 delta. Temaplan for klimatilpasning Det er ogs\u00e5 startet et arbeid med \u00e5 kartlegge og sammenstille eksisterende kunnskap og kunnskapsbehov til et kunnskapsgrunnlag for klimatilpasning i Troms\u00f8 kommune. Kunnskapsgrunnlaget er ment \u00e5 danne et bedre beslutningsgrunnlag for det videre arbeidet med \u00e5 gj\u00f8re kommunen klimarobust. Basert p\u00e5 kunnskapen og erfaringene fra arbeidet med kunnskapsgrunnlaget, skal det utformes en handlingsplan med forslag til konkrete tiltak som spenner over mange sektorer, hvor ansvar for tiltaket, eventuell finansiering og vedlikehold skal dokumenteres s\u00e5 langt det lar seg gj\u00f8re. Sammen utgj\u00f8r kunnskapsgrunnlaget og handlingsplanen en temaplan for klimatilpasning, som har til form\u00e5l \u00e5 \u00f8ke bevisstheten og innsatsen rundt klimatilpasning og styrke kommunens klimarobusthet. Forel\u00f8pig planprosess strekker seg fra februar 2024 til 3.kvartal 2025. For mer informasjon og detaljer, se eget vedlegg. Kunnskapsgrunnlaget skal beskrive: \u2022 Hvilke klimautfordringer Troms\u00f8regionen st\u00e5r overfor \u2022 Hva klimautfordringene betyr for regionen (samfunn, innbyggere og n\u00e6ringsliv) \u2022 Informasjonskilder \u2022 Utfordringer og behov i klimatilpasningsarbeidet \u2022 Aktuelle tiltak/l\u00f8sninger for Troms\u00f8 kommune Konklusjon MIKS-utvalget orienteres jevnlig om arbeidet med klimatilpasning. Dette er den f\u00f8rste av flere orienteringssaker p\u00e5 feltet, der vi fors\u00f8ker \u00e5 svare ut \u00f8nsket fra utvalget om \u00e5 v\u00e6re mer involvert i prosessen i klima-, milj\u00f8- og energiarbeidet. Vedtakskompetanse Milj\u00f8-, idrett-, kultur- og samfunnsutviklingsutvalget (MIKS-utvalget) Vedlegg Forel\u00f8pig prosjektplan for temaplan om klimatilpasning_kopi S\u00f8knad_MD_Sykehusbekken ElektroniskSoknad_KlimaROS 3 "
}