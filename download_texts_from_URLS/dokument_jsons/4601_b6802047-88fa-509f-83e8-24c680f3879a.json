{
  "dokument_id": "b6802047-88fa-509f-83e8-24c680f3879a",
  "doc_type": "case_presentation",
  "kommune": 4601,
  "tittel": "\u00d8vregaten 29, gnr. 167, bnr. 1540 Vurdering av mulig salg",
  "url": "https://bergen.kommune.no/politikere-utvalg/api/fil/bk360/10479685/Framstilling-Ovregaten-29-gnr-167-bnr-1540-Vurdering-av-mulig-salg",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/280101-4 \u00d8vregaten 29, gnr. 167, bnr. 1540. Vurdering av mulig salg Hva saken gjelder: Saken gjelder mulig salg av \u00d8vregaten 29, som ikke lenger er i bruk. Eiendommen ble overtatt vederlagsfritt av Bergen kommune fra Vestland fylkeskommune i januar 2022, som en f\u00f8lge av den s\u00e5kalte \u00abAnger-avtalen\u00bb som ble inng\u00e5tt i 1971. Vestland fylkeskommune har tidligere benyttet eiendommen til skolebygg (Kyrre skole). Da de ikke lenger benyttet eiendommen til dette form\u00e5let, gikk den etter avtalen tilbake til Bergen kommune. Fagetatens vurdering og anbefaling: Eiendommens tomteareal er p\u00e5 ca. 388 m2, og bygget har en BRA p\u00e5 i underkant av 600 kvm. Bygget st\u00e5r i dag tomt da det har setningsskader og behov for omfattende rehabilitering f\u00f8r det kan tas i bruk. Eiendommen er lagt ut til salg ved hjelp av n\u00e6ringsmegler p\u00e5 det \u00e5pne markedet. Etat for bygg og eiendom har f\u00e5tt f\u00f8lgende oppsummering av gjennomf\u00f8ringen av salget fra megler; \u00abVi har over 6 uker hatt et betydelig antall visninger. Totalt har det v\u00e6rt n\u00e6rmere 30 akt\u00f8rer som har vist interesse for eiendommen. Dog har mange falt av etter gjennomgang av salgsinformasjon og rapporter. Ca 10 akt\u00f8rer har gjennomf\u00f8rt befaring, hvorav noen med bygningskyndige personer. Samtlige av akt\u00f8rene som har vist interesse, er akt\u00f8rer som har kjennskap til rehabilitering av eiendom. P\u00e5 bakgrunn av r\u00e5d og unders\u00f8kelser av ingeni\u00f8rer og byggmestre, har de aller fleste valgt \u00e5 ikke by p\u00e5 eiendommen. Det har v\u00e6rt to akt\u00f8rer som har v\u00e6rt inne med bud. - Akt\u00f8r 1, bud kr 4 mil. Denne valgte \u00e5 ikke komme inn med h\u00f8yere bud. - Akt\u00f8r 2, bud kr 5 mil. Denne akt\u00f8ren mener det budet reflekterer eiendommens verdi, men er villig til \u00e5 strekke seg til kr 5.5 millioner. Ytterligere bud\u00f8kning vil ikke bli aktuelt. Budgiver har bekreftet skriftlig at budet \u00f8kes til kr 5.5 mil med tidsfrist fredag kl 12. Basert p\u00e5 prosessen vi har gjennomf\u00f8rt tror vi at det vil v\u00e6re vanskelig \u00e5 oppn\u00e5 en h\u00f8yere pris i dagens marked, og med eiendommens tilstand. Sistnevnte er det avgj\u00f8rende, summen av rehabiliteringskostnader ligger mellom kr 18 mil og kr 20 mil, p\u00e5 de estimater som er formidlet til oss. I tillegg er det forbundet stor usikkerhet med grunnforholdene, og hvordan dette skal h\u00e5ndteres.\u00bb 1 Det er utarbeidet en kj\u00f8pekontrakt basert p\u00e5 meglers standardkontrakt, vedlagt saken. Fagetatens anbefaling er: Eiendommen er lagt ut p\u00e5 det \u00e5pne markedet, og det har v\u00e6rt en reell budrunde med flere interessenter. Etat for bygg og eiendom er av den oppfatning at prisen som er oppn\u00e5dd gjennom budrunden er \u00e5 anse som markedspris i dagens eiendomsmarked. Etat for bygg og eiendom sin anbefaling er at eiendommen selges for kr. 5 500 000,- i henhold til vedlagte kj\u00f8pekontrakt. Avtalen om salg er utarbeidet med forbehold om politisk godkjenning. \u00d8konomiske konsekvenser: Salgsinntektene ved et salg vil bli innarbeidet i forbindelse med 2. tertialrapportering til Handlings - og \u00f8konomiplanen 2024 \u2013 2027. Byr\u00e5dens vurdering og anbefaling/konklusjon: Byr\u00e5den har vurdert saken og kommet til at eiendommen ikke b\u00f8r selges p\u00e5 de premisser saken oppstiller. Det er p\u00e5 den ene siden gode argumenter for salg: Etter at eiendommen kom tilbake p\u00e5 kommunens h\u00e5nd, har den v\u00e6rt vurdert for ulike kommunale behov. I en tidlig fase ble den vurdert som skole i forbindelse med s\u00f8k etter en lokasjon for mer ungdomsskolekapasitet i sentrum. Den ble imidlertid forkastet som et mulig alternativ med utgangspunkt i byggets manglende egnethet og mangelen p\u00e5 et hensiktsmessig og tilstrekkelig uteareal. Samme konklusjon gjaldt bruken av eiendommen til barnehageform\u00e5l. Byggets sv\u00e6rt d\u00e5rlige forfatning (med blant annet omfattende setningsskader) ville ha medf\u00f8rt at ethvert rehabiliteringsprosjekt for kommunale form\u00e5l ville ha blitt uforholdsmessig kostnadskrevende. P\u00e5 den annen side er det ogs\u00e5 gode grunner for \u00e5 ikke selge p\u00e5 n\u00e5v\u00e6rende tidspunkt: Med sin sentrale beliggenhet i Bergen sentrum mener byr\u00e5den at den prisen som er oppn\u00e5dd gjennom den foretatte utlysningen i det \u00e5pne markedet, fremst\u00e5r som for lav. Det kan tenkes at dette skyldes de generelle \u00f8konomiske rammebetingelsene i dagens marked for utviklingseiendommer, og s\u00e5ledes at tidspunktet for \u00e5 legge ut eiendommen for salg ikke har v\u00e6rt gunstig. Byr\u00e5den anbefaler derfor at salget ikke gjennomf\u00f8res n\u00e5, men at det i stedet foretas ny vurdering av mulighetene for utvikling av tomten, f\u00f8r eiendommen eventuelt legges ut igjen for salg p\u00e5 et senere tidspunkt. Byr\u00e5dens anbefaling og konklusjon er at eiendommen ikke selges p\u00e5 de premisser saken oppstiller. Vedtakskompetanse: Budsjettfullmaktenes pkt. 2.3, bokstav j) om salg av eiendom: Byr\u00e5det fatter gjennomf\u00f8ringsvedtak om salg av eiendom inntil 85 mill. kroner dersom salgspris ikke avviker mer enn 15 % fra takstverdien for eiendom. Byr\u00e5d for finans innstiller til byr\u00e5det \u00e5 fatte f\u00f8lgende vedtak: Salg av eiendommen \u00d8vregaten 29, gnr. 167, bnr. 1540, gjennomf\u00f8res ikke. Dato: 25. juni 2024 Charlotte Spurkeland Byr\u00e5d for finans 2 Dokumentet er godkjent elektronisk. Vedlegg: Fagnotat av 10. mai 2024 Kj\u00f8pekontrakt 3 "
}