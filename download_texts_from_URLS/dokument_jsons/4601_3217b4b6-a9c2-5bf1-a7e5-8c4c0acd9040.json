{
  "dokument_id": "3217b4b6-a9c2-5bf1-a7e5-8c4c0acd9040",
  "doc_type": "case_attachment",
  "kommune": 4601,
  "tittel": "Omgj\u00f8ring ved vedtak - 107_557_0_0 Langenesvegen. Klage p\u00e5 tillatelse fra UMBY. Naust, kai_brygge",
  "url": "https://bergen.kommune.no/politikere-utvalg/api/fil/bk360/9862267/Omgjoring-ved-vedtak-107-557-0-0-Langenesvegen-Klage-pa-tillatelse-fra-UMBY-Naust-kai-brygge",
  "tekst": " V\u00e5r dato: V\u00e5r ref: 18.01.2024 2023/12377 Deres dato: Deres ref: BERGEN KOMMUNE Kontakt saksbehandler Postboks 7700 Ida Helle, 51568861 5020 BERGEN Klageavgj\u00f8relse i byggesak - gnr. 107 bnr. 557, Bergen kommune - tiltakshaver: Ronny Milde Statsforvalteren i Vestland har p\u00e5klaget kommunens vedtak om tillatelse til oppf\u00f8ring av naust, kai og b\u00e5tfeste. Statsforvalteren omgj\u00f8r kommunens vedtak til avslag. Vi viser til Kommunal- og distriktsdepartementets oversendelse av 26.10.2023, hvor Statsforvalteren i Rogaland ble oppnevnt som settestatsforvalter. Sakens bakgrunn Saken gjelder s\u00f8knad om tillatelse til oppf\u00f8ring av naust, kai og b\u00e5tfeste. Det er i denne forbindelse s\u00f8kt om dispensasjon fra kommuneplanens plankrav og arealform\u00e5l, samt plan- og bygningslovens \u00a7 29-4 for plassering av bygg i nabogrense. Det har kommet inn to nabomerknader s\u00f8knaden. Denne saken ble ikke sendt til Statsforvalteren i Vestland for uttalelse. Statsforvalteren i Vestland har imidlertid i brev av 06.09.2021 frar\u00e5dd at dispensasjon blir gitt for lignende tiltak p\u00e5 eiendommen. S\u00f8knaden ble administrativt avsl\u00e5tt av Bergen kommune i vedtak av 14.12.2022. Vedtaket ble p\u00e5klaget og Bergen kommune, ved Utvalg for milj\u00f8 og byutvikling, fattet 31.08.2023 f\u00f8lgende vedtak politisk: \u00ab1. Plan- og bygningsetatens vedtak datert 14.12.2022 oppheves. 2. Det tillates oppf\u00f8ring av naust, kai og b\u00e5tfeste i tr\u00e5d med s\u00f8knad. 3. Med hjemmel i Pbl. \u00a7 19-2 innvilges dispensasjoner fra KPA 2018, \u00a7 3-1 plankrav, \u00a7 6 byggegrense langs sj\u00f8, \u00a7 29-2 visuelle kvaliteter og \u00a7 29-4 avstand til nabogrense. 4. Klagen tas til f\u00f8lge\u00bb Vedtaket ble p\u00e5klaget av Statsforvalteren i Vestland i brev datert 21.09.2023. Klager anf\u00f8rer i det vesentlige at tomten har svaberg i front til sj\u00f8en og berg som g\u00e5r videre i omr\u00e5det \u00f8stenfor E-postadresse: Postadresse: Bes\u00f8ksadresse: Telefon: 51 56 87 00 sfropost@statsforvalteren.no Postboks 59 Lag\u00e5rdsveien 44 www.statsforvalteren.no/ro Sikker melding: 4001 Stavanger www.statsforvalteren.no/melding Org.nr. 974 763 230 Side: 2/5 naustene. I den forbindelse trekker klager frem at han ser det som s\u00e6rlig viktig \u00e5 beholde disse natur og landskapsverdiene, og som et positivt opplevelseselement for g\u00e5ende og for friluftslivet. Det anf\u00f8res at tomten, sammen med de tilgrensende ubebygde nausttomtene, gir et ubebygget omr\u00e5de som m\u00e5 planlegges helhetlig slik at en f\u00e5r en god samlet utnytting og balanse mellom bruken og vernet av omr\u00e5det. Klager anf\u00f8rer at plankravet og sikring av avstand mellom naustene gj\u00f8r seg s\u00e6rdeles sterkt gjeldende her. Videre peker klager s\u00e6rlig p\u00e5 at det gjennom en detaljregulering hvor ogs\u00e5 nabotomtene inng\u00e5r, vil kunne \u00e5pne for naustbygg med tilh\u00f8rende felles sj\u00f8settingsanlegg (slipp) uten nye inngrep i intakt strandsone. Klager viser ogs\u00e5 til begrunnelsen for avslag av 14.12.2022 fra administrasjonen i Bergen kommunen, og til etatens fagnotat av 09.02.2023 i klagesaken. Klager viser til begrunnelsen og momentene i disse dokumentene. Bergen kommune behandlet klagen administrativt 11.10.2023 og opprettholdt kommunens tidligere vedtak. Statsforvalteren viser for \u00f8vrig til sakens dokumenter. Statsforvalterens vurdering Statsforvalteren legger til grunn at klager har klagerett og at klagefristen er overholdt, jf. forvaltningslovens (fvl.) kap. VI og plan- og bygningsloven (pbl.) \u00a7 1-9. Ved behandling av klagen kan klageinstansen pr\u00f8ve alle sider av saken og ta hensyn til nye omstendigheter, jf. fvl. \u00a7 34 andre ledd. Klageinstansen kan selv treffe nytt vedtak i saken eller oppheve det og sende saken tilbake til kommunen for helt eller delvis ny behandling. Vi vil understreke at vurderingen av vilk\u00e5rene for \u00e5 gi dispensasjon er rettsanvendelsesskj\u00f8nn som kan pr\u00f8ves fullt ut av Statsforvalteren. Planstatus og s\u00f8knadsplikt Oppf\u00f8ring av naust, kai og b\u00e5tfeste krever tillatelse av kommunen etter pbl. \u00a7 20-2, jf. \u00a7 20-1. Kommunen skal gi tillatelse dersom tiltaket ikke er i strid med plan- og bygningslovgivningen, jf. pbl. \u00a7 21-4 f\u00f8rste ledd, og skal behandle s\u00f8knad om rammetillatelse n\u00e5r s\u00f8ker \u00f8nsker det, jf. pbl. \u00a7 21-4 tredje ledd. Eiendommen er i gjeldende kommuneplan, avsatt til naust p\u00e5 land og sm\u00e5b\u00e5thavn i sj\u00f8. Eiendommen ligger innenfor hensynssone funksjonell strandsone og gul flyst\u00f8ysone. Tiltaket krever dispensasjon Det f\u00f8lger av kommuneplanbestemmelsene i \u00a7 3.1 at tiltak etter pbl. \u00a7 20-1 bokstav a, d, g, k, og l ikke kan gjennomf\u00f8res uten at omr\u00e5det inng\u00e5r i en reguleringsplan. Tiltakene er dermed i strid med gjeldende plankrav og krever dispensasjon fra kommuneplanbestemmelsene i \u00a7 3.1. Det f\u00f8lger av pbl. \u00a7 29-4 andre ledd at byggverk ikke skal ha en avstand p\u00e5 under fire meter til nabogrensen, med mindre annet er bestemt i plan. Da det i saken her ikke er avsatt alternativ byggegrense i plan, kommer avstandskravet i pbl. \u00a7 29-4 andre ledd til anvendelse. Avstanden fra oms\u00f8kt tiltak til nabogrensen er mindre enn fire meter, og tiltaket krever derfor dispensasjon fra pbl. \u00a7 29-4 andre ledd. I omr\u00e5der avsatt til sm\u00e5b\u00e5thavn er det ikke tillatt med oppf\u00f8ring av privat kai og b\u00e5tfeste som oms\u00f8kt. Det er behov for dispensasjon fra arealform\u00e5let i sm\u00e5b\u00e5thavn i kommuneplanen. Etter pbl. \u00a7 19-1 kan dispensasjon gis etter grunngitt s\u00f8knad. Side: 3/5 Vilk\u00e5rene for dispensasjon Vilk\u00e5rene for \u00e5 kunne gi dispensasjon fremg\u00e5r av pbl. \u00a7 19-2. S\u00f8knaden m\u00e5 vurderes i forhold til de offentlige hensyn som skal ivaretas gjennom plan- og bygningsloven og den aktuelle planen, og spesielt hensynet til en forsvarlig og fornuftig areal- og ressursdisponering. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale og regionale interesser, blir vesentlig tilsidesatt. I tillegg m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene etter en samlet vurdering. Plan- og bygningsloven forutsetter en snever adgang til \u00e5 gi dispensasjon fra arealplaner, jf. departementets uttalelse i tilknytning til \u00abkan\u00bb-skj\u00f8nnet i pbl. \u00a7 19-2 f\u00f8rste ledd i forarbeidene, Ot.prp. nr. 32 (2007-2008) s. 242: \u00abAvvik fra arealplaner reiser s\u00e6rlige sp\u00f8rsm\u00e5l. De ulike planene er som oftest blitt til gjennom en omfattende beslutningsprosess og er vedtatt av kommunens \u00f8verste folkevalgte organ, kommunestyret. Planene omhandler dessuten konkrete forhold. Det skal ikke v\u00e6re en kurant sak \u00e5 fravike gjeldende plan. Dispensasjoner m\u00e5 heller ikke undergrave planene som informasjons- og beslutningsgrunnlag. Ut fra hensynet til offentlighet, samr\u00e5d og medvirkning i planprosessen, er det viktig at endringer i planer av betydning ikke skjer ved dispensasjoner, men behandles etter reglene om kommuneplanlegging og reguleringsplaner. Innstrammingen er likevel ikke til hinder for at det f.eks. dispenseres fra eldre planer som ikke er fullt utbygget, og der reguleringsbestemmelsene er til hinder eller direkte motvirker en hensiktsmessig utvikling av de gjenst\u00e5ende eiendommene.\u00bb Statsforvalteren legger til grunn at departementets uttaler ovenfor inneb\u00e6rer at det generelt skal vises tilbakeholdenhet med \u00e5 dispensere fra arealplaner, ogs\u00e5 n\u00e5r de rettslige vilk\u00e5rene i pbl. \u00a7 19-2 er til stede, jf. Sivilombudets uttalelse i SOM-2019-589.1 Selv om det siterte direkte gjelder kommunens frie skj\u00f8nn, gir det uttrykk for et generelt standpunkt som tilsier at terskelen for at vilk\u00e5rene i andre ledd skal v\u00e6re innfridd, ogs\u00e5 m\u00e5 v\u00e6re h\u00f8y. I de statlige planretningslinjene for differensiert forvaltning av strandsonen er Bergen kommune plassert i sone to. Dispensasjoner skal her s\u00e6rlig unng\u00e5s i sentrale omr\u00e5der der presset p\u00e5 arealene er stort, jf. retningslinjene pkt. 9.1. Statsforvalteren vil presisere at det f\u00f8lger av planretningslinjene punkt 6 at avklaring av arealbruk i strandsonen skal skje gjennom planlegging, og ikke gjennom enkeltvise dispensasjoner. Vurdering av vilk\u00e5rene for dispensasjon fra plankravet Det f\u00f8rste sp\u00f8rsm\u00e5let Statsforvalteren vil ta stilling til, er om hensynene bak plankravet blir vesentlig tilsidesatt om det blir gitt dispensasjon til naust, kai og b\u00e5tfeste. Sivilombudet har i SOM-2019-4292 uttalt f\u00f8lgende om vurderingen av om hensynene bak et plankrav blir vesentlig tilsidesatt:2 \u00abVed vurderingen av om hensynene bak et plankrav vil bli vesentlig tilsidesatt ved en dispensasjon er det naturlig \u00e5 ta utgangspunkt i hva en reguleringsplan for omr\u00e5det vil kunne avklare. Det m\u00e5 deretter sees hen til om disse forholdene allerede er avklart p\u00e5 annen m\u00e5te, f.eks. gjennom kommuneplanbestemmelser, etablert infrastruktur, eller at omr\u00e5det har en etablert bebyggelsesstruktur. Dersom viktige forhold ikke er avklart, tiltakets virkning for omgivelsene er av en viss grad og st\u00f8rrelse, eller tiltaket er s\u00e6rlig omstridt, vil det v\u00e6re vanskelig \u00e5 konkludere med Side: 4/5 at hensynene bak plankravet ikke blir vesentlig tilsidesatt ved en dispensasjon, jf. \u00a7 19-2 andre ledd f\u00f8rste punktum.\u00bb Ombudet har med dette gitt uttrykk for at bygningsmyndigheten m\u00e5 vurdere i hvilken grad forholdene som vil kunne bli avklart i en reguleringsplan, alt er l\u00f8st. Er viktige forhold ikke avklart, eller tiltaket vil ha virkninger av at slikt omfang at det tilsier reguleringsplan, vil hensynene bak plankravet som den klare hovedregel bli vesentlig tilsidesatt. Det er i saken tale om oppf\u00f8ring av naust i en etasje p\u00e5 25,8 m2, samt oppf\u00f8ring av kai p\u00e5 3,6 x 3,6 meter med forlenget b\u00e5tfeste med lengde 11,74 meter. Naustet og kai/b\u00e5tfeste er \u00f8nsket oppf\u00f8rt p\u00e5 en tomt som ligger i en rekke med naust. Rekken er ikke er fult ut utbygd. Klager trekker i klagen frem at tomten har svaberg i front til sj\u00f8en, og at dette er berg som g\u00e5r videre i omr\u00e5det \u00f8stenfor naustene. I den forbindelse trekker klager frem at ser det som s\u00e6rlig viktig \u00e5 beholde disse natur og landskapsverdiene, og som et positivt opplevelseselement for g\u00e5ende og for friluftslivet. Gjennom en reguleringsprosess vil det kunne bli satt vilk\u00e5r om utforming og plassering av naust som er visuelt tilpasset det omkringliggende naustmilj\u00f8et og svaberget, samt allmennhetens tilgang til strandsonen i omr\u00e5det. Klager trekker i saken ogs\u00e5 frem at det er stort press p\u00e5 arealene i omr\u00e5det. Statsforvalteren er enig i at dette er et viktig hensyn. I en reguleringsprosess sikrer en medvirkning og sektormyndigheter vil ha mulighet til \u00e5 fremme innsigelser. Slik Statsforvalteren vurderer saken vil ogs\u00e5 en reguleringsprosess avklare forhold knyttet til etablering av felles sm\u00e5b\u00e5tanlegg. Vi viser her til at fagetaten vurderer at tiltakene ikke har gode kvaliteter i forhold til omgivelsene og plassering. En reguleringsprosess vil her gi godt grunnlag for \u00e5 vurdere utforming og plassering av anlegget p\u00e5 en grundig og helhetlig m\u00e5te, s\u00e6rlig sett hen til allmennhetens tilgang til strandsonen. Hensynene bak plankravet er vesentlig tilsidesatt. Statsforvalteren finner derfor ikke grunnlag for \u00e5 vurdere om hensynene bak pbl. \u00a7 29-4 og arealform\u00e5let, lovens form\u00e5lsbestemmelse eller nasjonale og regionale interesser er vesentlig tilsidesatt. Begge vilk\u00e5rene i pbl. \u00a7 19-2 andre ledd m\u00e5 videre v\u00e6re oppfylt for at dispensasjon skal kunne bli innvilget. Det er derfor heller ikke n\u00f8dvendig \u00e5 ta stilling til om fordelene ved dispensasjon er klart st\u00f8rre enn ulempene. (Vedtak neste side.) [1] https://www.sivilombudet.no/uttalelser/dispensasjon-fra-eldre-reguleringsplaner/ [2] https://www.sivilombudet.no/uttalelser/dispensasjon-fra-krav-om-reguleringsplan-%E2%80%92-rivin g-av-eksisterende-bolig-deling-av-eiendom-og-oppforing-av-to-nye-boliger-med-carporter/ Side: 5/5 Vedtak: Statsforvalteren gj\u00f8r om kommunens vedtak av 31.08.2023 til avslag. Det blir ikke gitt dispensasjon til oppf\u00f8ring av naust, kai og b\u00e5tfeste p\u00e5 eiendommen gnr. 107 bnr. 557 i Bergen kommune. Klagen tas til f\u00f8lge. Vedtaket kan ikke p\u00e5klages til overordnet forvaltningsorgan, jf. fvl. \u00a7 28. Odd-Arild Holen (e.f.) Ida Helle juridisk seniorr\u00e5dgiver juridisk r\u00e5dgiver Dokumentet er elektronisk godkjent Kopi til: STATSFORVALTAREN I VESTLAND Nj\u00f8savegen 2 6863 LEIKANGER Ronny Milde Langenesvegen 12 B 5258 BLOMSTERDALEN HILLEREN PROSJEKTERING AS Hillerenveien 114 5174 MATHOPEN "
}