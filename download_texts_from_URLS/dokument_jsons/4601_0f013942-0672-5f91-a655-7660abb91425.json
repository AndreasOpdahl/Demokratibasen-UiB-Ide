{
  "dokument_id": "0f013942-0672-5f91-a655-7660abb91425",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 47 fra Janne Gro Rasmussen (H) om tilgjengelighet til skolebygg - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10733764/Svar-pa-skriftlig-sporsmal-nr-47-fra-Janne-Gro-Rasmussen-H-om-tilgjengelighet-til-skolebygg-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor v/ Tina Omdahl Hayes V\u00e5r referanse: 2024/105804-3 Saksbehandler: Elin Monstad Fra Dato: 3. juli 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 47 fra Janne Gro Rasmussen (H) om tilgjengelighet til skolebygg - Utvalg for barnehage, skole og idrett Representanten Janne Gro Rasmussen (H) har 25.06.2024 sendt inn f\u00f8lgende skriftlige sp\u00f8rsm\u00e5l: I vedtatt skolebruksplan heter det at: \u00abSkolene er ikke bare skoler p\u00e5 dagtid, men ogs\u00e5 viktige m\u00f8teplasser i n\u00e6rmilj\u00f8et, og skoleanlegget kan spille en avgj\u00f8rende rolle i \u00e5 skape fellesskapsf\u00f8lelse og tilh\u00f8righet til et nabolag. I fremtiden skal skoleanleggene i Bergen i enda st\u00f8rre grad tilrettelegges som gode, sosialt b\u00e6rekraftige og inkluderende m\u00f8teplasser for n\u00e6rmilj\u00f8et, der alle er velkomne som aktive deltakere i fellesskapet. M\u00e5let er at skoleanleggene skal utvikles til \u00e5 bli et hjerte i n\u00e6rmilj\u00f8et.\u00bb Representanten har gjennom ulike tilbakemeldinger blitt kjent med at det ikke n\u00f8dvendigvis f\u00f8res en felles praksis blant kommunens skoler for utleie og utl\u00e5n. Sp\u00f8rsm\u00e5l: Hva er dagens generelle praksis for utl\u00e5n/utleie av funksjoner som auditorium, amfi, scener, kj\u00f8kken, kantine, musikkrom og gymsal ved byens skolebygg? Svar fra byr\u00e5den: I skolebruksplanen for Bergen 2021-2030 sitt kapittel 2 om Skolen som hjerte i n\u00e6rmilj\u00f8et vises det til at \u00abI fremtiden skal skoleanleggene i Bergen i enda st\u00f8rre grad tilrettelegges som gode, sosialt b\u00e6rekraftige og inkluderende m\u00f8teplasser for n\u00e6rmilj\u00f8et. I Klosterhagenerkl\u00e6ringen er det presisert f\u00f8lgende: Skolen er ofte et viktig samlingspunkt for n\u00e6rmilj\u00f8et, og n\u00e6rhet til skoletilbudet er et element byr\u00e5det vil vektlegge i skolestrukturen. Byr\u00e5det vil blant annet tilrettelegge for at skolebyggene kan benyttes p\u00e5 ettermiddags- og kveldstid (s. 9) I alle nybygg og st\u00f8rre rehabiliteringsprosjekter tilrettelegges allmenning, auditorium, musikk, dans og drama, kj\u00f8kken, kantine, og idrettshall for utl\u00e5n/utleie. I tillegg skal det vurderes i hvert prosjekt om biblioteket skal v\u00e6re tilgjengelig for n\u00e6rmilj\u00f8et. I Bergen kommune er det i 2024 831 kommunale grunnskoler for 1.-10.trinn \u2013 80 som ligger under Etat for skole og tre som ligger under Etat for spesialpedagogiske tjenester og har undervisning p\u00e5 1.- 10. trinn. Alle bergensskolene har lokaler som kan l\u00e5nes ut. Det er i hovedsak tre forskjellige tilsynsformer p\u00e5 de forskjellige skolene. Disse er vertskapsordning, tilsynsvakt og aktivitetsvert. Flest skoler har tilsynsvakt, i forskjellige former. I tillegg har de tre skolene under etat for spesialpedagogiske tjenester sine egne, lokale ordninger. Kort oppsummert er det f\u00f8lgende forskjeller mellom de tre tilsynsordningene: - Vertskapsordning: For skoler med tilh\u00f8rende idrettshall. Idrettslag som benytter disse lokalene utenom skolens ordin\u00e6re \u00e5pningstid, har ansvar for tilsynet under sine arrangementer. Dette inkluderer \u00e5pning, lukking, brann og sikkerhet - Tilsynsvakt: En tilsynsvakt har ansvar for enkle vedlikeholdsoppgaver slik som for eksempel kosting av gulv ved behov, hen skal holde oversikt over hvem som er i bygget til enhver tid, slippe brukere inn og ut samt loggf\u00f8re aktiviteter. Tilsynsvaktordningen er i stor grad tilpasset faste aktiviteter, som korps og idrettslag, med brukere som allerede er kjent p\u00e5 skolen og vet hvordan ting blir gjort - Aktivitetsvert: I tillegg til alle oppgavene en tilsynsvakt gj\u00f8r, skal aktivitetsvertene ogs\u00e5 v\u00e6re i dialog med n\u00e6rmilj\u00f8et, skape aktivitet, f\u00f8lge opp brukerne, og generelt ha en mer aktiv og st\u00f8ttende rolle for de som benytter seg av lokalene. Administrasjon av utl\u00e5n av skolens lokaler utenom ordin\u00e6r \u00e5pningstid gjennomf\u00f8res p\u00e5 forskjellig vis. Lokalene kan l\u00e5nes ut til privatpersoner og organisasjoner. Administrasjon av utl\u00e5n gjennomf\u00f8res ved et samarbeid mellom byr\u00e5dsavdelingene med ansvar for skole, idrett og kultur. Det varierer hvem som administrerer utl\u00e5net av de forskjellige typene lokaler. I 2024 er det 16 skoler som er med i Aktiv Kommune, for utl\u00e5n av de resterende skolene er det mulig \u00e5 ta direkte kontakt med den enkelte skole. Det er i dag utstrakt bruk av skolelokaler utenom ordin\u00e6r skoletid. Aktivitetene skjer i ukedagene etter skolens stengetid, og p\u00e5 noen av skolene er det ogs\u00e5 tilgang til lokaler i helger. Tilgjengeligheten f\u00f8lger ofte skoleruten, slik at man ikke kan benytte seg av lokalene i feriene. Mange skoler bruker mesteparten av sin tid til faste avtaler, som for eksempel korps og idrett. Det er et m\u00e5l \u00e5 \u00f8ke mengden brukerstyrte idretts- og kulturaktiviteter, og gj\u00f8re allerede eksisterende og etablerte aktivitetstilbud mer synlige og inkluderende for n\u00e6rmilj\u00f8et. Det er derfor \u00f8nskelig \u00e5 synliggj\u00f8re at skolene er tilgjengelige for utl\u00e5n. Dette gj\u00f8res for eksempel via forskjellige tilsynsordninger, Aktiv kommune, og s\u00f8knadsbasert \u00f8konomisk st\u00f8tte via N\u00e6rmilj\u00f8pakken. Det arrangeres ogs\u00e5 kurs og aktiviteter i regi av FAU og andre akt\u00f8rer p\u00e5 skoler som ikke inng\u00e5r i Aktiv kommune eller har tilskudd fra N\u00e6rmilj\u00f8pakken. For eksempel har Bergen Kulturskole et utstrakt samarbeid med flere skoler, og i tillegg Haugatun Barnehage. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}