{
  "dokument_id": "ab7c33f3-f5c0-5264-8fdb-70f159066169",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 59 fra Christian Haugen (FRP) om ungdomskriminalitet - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10564479/Svar-pa-skriftlig-sporsmal-nr-59-fra-Christian-Haugen-FRP-om-ungdomskriminalitet-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/91086-3 Saksbehandler: Silje Myklebust Fra Dato: 17. juni 2024 Byr\u00e5d for barnevern, sosiale tjenester og mangfold Skriftlig sp\u00f8rsm\u00e5l nr. 59 fra Christian Haugen (FRP) om ungdomskriminalitet - Utvalg for helse og sosial 2024 Representanten Christian Haugen (FrP) har den 3. juni 2024 sendt inn f\u00f8lgende skriftlige sp\u00f8rsm\u00e5l: Byr\u00e5det skriver i saken \u00abFelles innsats mot ungdomskriminalitet\u00bb at den siste tiden har det v\u00e6rt et stort fokus b\u00e5de nasjonalt og lokalt p\u00e5 utviklingen i anmeldte straffbare forhold hos barn og unge. Rapporter fra b\u00e5de hjelpetjenestene, politi og media tegner et bekymringsfullt bilde av barn og unge som utgj\u00f8r en risiko for b\u00e5de seg selv og andre. Politiet rapporterer om en \u00f8kning p\u00e5 40 % i 2023 i saker der mistenkte er under 18 \u00e5r. Dette tilsvarer om lag 500 saker i Vest politidistrikt. I tillegg er det rapportert om stadig yngre barn som utf\u00f8rer alvorlige lovbrudd, som ran, vold og trusler. Byr\u00e5det skriver videre at barnevernet i Bergen ogs\u00e5 ser en \u00f8kning i meldinger knyttet til rus, kriminalitet og atferdsproblematikk. Fra perioden 2020 til 2023 er denne \u00f8kningen p\u00e5 65%. I tillegg melder oppvekstsektoren om mer atferdsutfordringer, skolefrav\u00e6r og behov for individuelle tilpassinger i skolehverdagen. I byr\u00e5dssaken nevnes en rekke tiltak for \u00e5 bedre forholdene i Bergen: \u2022 Nytt tverrfaglig tilbud til barn, ungdom og deres foreldre ved alvorlig og gjentakende kriminalitet basert p\u00e5 erfaringer fra andre byer. \u2022 Innf\u00f8ring av en mentorordning knyttet til barne- og ungdomskriminalitet. \u2022 Flere milj\u00f8arbeidere i skolen. \u2022 Styrke og koordinere den brede innsatsen i frivilligheten knyttet til \u00e5 forebygge utenforskap og ungdomskriminalitet. \u2022 Tettere samarbeid med politiet p\u00e5 alle niv\u00e5. \u2022 Styrke SLT-innsatsen i kommunen og videreutvikle arbeidet etter SLT-modellen. \u2022 Utvikle retningslinjer for arbeid med rus og kriminalitet. \u2022 Et tettere samarbeid med n\u00e6ringslivet for \u00e5 forebygge vinningskriminalitet og skape arbeid for ungdom. \u2022 Gjennomf\u00f8re en HKH (Hurtig Kartlegging og Handling) knyttet til ungdomskriminalitet i Bergen. \u2022 Utrede et deltidsarbeids-/lommepengeprosjekt for unge under 15 \u00e5r. \u2022 Melde Bergen kommune inn som medlem i Nordic Safe Cities. Sp\u00f8rsm\u00e5l: 1. I hvilken grad har byr\u00e5det innhentet erfaringer fra andre byer og andre land p\u00e5 tiltak som har virket godt der i \u00e5 redusere ungdomskriminaliteten? 2. Ser byr\u00e5det for seg at en teoritung og lite fleksibel skolehverdag kan v\u00e6re bidragsytende til utenforskap? Svar fra byr\u00e5den: 1. I arbeidet med saken om en felles innsats mot ungdomskriminalitet har det v\u00e6rt viktig for byr\u00e5det \u00e5 f\u00e5 et bredt kunnskapsgrunnlag. Det er gjennomf\u00f8rt kunnskapsinnhenting fra andre byer og land b\u00e5de i form av samtaler med ulike akt\u00f8rer, kunnskap innhentet gjennom rapporter og planer, m\u00f8ter og studieturer. SLT-koordinatorene og politiet har v\u00e6rt n\u00e6re samarbeidsparter i utarbeidelsen av saken. De har i sine nettverk tett kontakt med andre kommuner og samarbeidsparter, og har formidlet kunnskap og innsikt som har bidratt til tiltaksforslagene. Det tverrfaglige tilbudet om tett og koordinert oppf\u00f8lging av barn i gjentatt kontakt med politiet er basert p\u00e5 erfaringer fra en modell som er brukt i Tyskland og Sverige. Denne modellen viser gode resultater. Bruk av mentor i oppf\u00f8lging av unge som har beg\u00e5tt lovbrudd er ogs\u00e5 basert p\u00e5 erfaringer gjort i b\u00e5de Oslo og Troms\u00f8, samt v\u00e5re egne erfaringer fra bruk av mentor knyttet til radikalisering og ekstremisme. Forslaget om \u00e5 utrede en \u00ablommepengejobb\u00bb til barn og unge er basert p\u00e5 erfaringer gjort i Oslo. Saken bygger ogs\u00e5 p\u00e5 tilbakemeldinger og innsikt fra barn og unge i Bergen, b\u00e5de med og uten erfaring med rus og kriminalitet, samt ansatte i ber\u00f8rte tjenester og frivillige-/ideelle organisasjoner. Dette har v\u00e6rt viktig for \u00e5 f\u00e5 kjennskap til hvordan v\u00e5re egne lokale tilbud og mennesker opplever situasjonen og hva de ser som \u00f8nskelige satsinger lokalt. 2. Mange barn og unge som strever med utenforskap opplever ogs\u00e5 skolehverdagen som vanskelig. Dette kan ha flere \u00e5rsaker. I arbeidet med saken om ungdomskriminalitet ble det ikke spesifisert fra ungdommer vi har snakket med at dette handler om at skolen er lite fleksibel og teoritung. Samtidig har vi f\u00e5tt innsikt i at flere barn og unge som er involvert i kriminalitet har ulike l\u00e6revansker og lav mestring b\u00e5de sosialt og faglig. Dette kan bidra til at de s\u00f8ker tilh\u00f8righet i milj\u00f8er som ogs\u00e5 er \u00abutenfor\u00bb. Skolen har blitt fremhevet av ungdommene vi har snakket med som en sv\u00e6rt viktig arena for \u00e5 hindre utenforskap. Samtidig formidler de at noen unge ikke f\u00f8ler de passer inn p\u00e5 skolen. De har derfor spilt inn \u00f8nske om at skolen b\u00f8r legge bedre til rette for \u00e5 bygge fellesskap mellom alle elevene, uansett hvem de er eller hva de har av ressurser og utfordringer. Barn og unge som strever med l\u00e6revansker og andre utfordringer kan v\u00e6re i st\u00f8rre risiko for \u00e5 oppleve utenforskap, og det er viktig at de f\u00e5r tilrettelegging. Det er avgj\u00f8rende for disse barna \u00e5 f\u00e5 tilgang p\u00e5 hjelp og st\u00f8tte tidlig slik at de opplever \u00e5 mestre b\u00e5de teori og sosiale relasjoner. Kommunen har flere tiltak og tjenester som skal bidra til dette, og det oppleves \u00e5 v\u00e6re stor vilje til \u00e5 legge til rette for en skolehverdag som skal v\u00e6re god for alle. Byr\u00e5det \u00f8nsker ogs\u00e5 \u00e5 gjennomf\u00f8re en ungdomsskolereform i Bergensskolen, som blant annet inneb\u00e6rer tettere oppf\u00f8lging ved frav\u00e6r, en god veiledningstjeneste samt mer praktiske valgfag. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}