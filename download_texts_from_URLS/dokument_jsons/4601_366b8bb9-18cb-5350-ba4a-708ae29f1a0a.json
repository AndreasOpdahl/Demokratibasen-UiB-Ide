{
  "dokument_id": "366b8bb9-18cb-5350-ba4a-708ae29f1a0a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 77 fra Mailiss Solheim-\u00c5kerblom (R) om Evinys avtale med Norsk Vind om Modalsknuten Vindkraftverk - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11767321/Svar-pa-skriftlig-sporsmal-nr-77-fra-Mailiss-Solheim-Akerblom-R-om-Evinys-avtale-med-Norsk-Vind-om-Modalsknuten-Vindkraftverk-Utvalg-for-finans-kultur-og-naering",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/189717-3 Saksbehandler: Kristopher Ivan Straus Fra Dato: 31. desember 2024 Byr\u00e5d for finans Svar p\u00e5 skriftlig sp\u00f8rsm\u00e5l nr. 77 fra Mailiss Solheim-\u00c5kerblom (R) om Evinys avtale med Norsk Vind om Modalsknuten Vindkraftverk - Utvalg for finans, kultur og n\u00e6ring Representanten Mailiss Solheim-\u00c5kerblom (R) har den 13.12.24 sendt inn f\u00f8lgende skriftlige sp\u00f8rsm\u00e5l: 12. desember kunne vi lese at Eviny har inng\u00e5tt avtale med Norsk Vind om Modalsknuten vindkraftverk i Sokndal. Det er stort engasjement mot vindkraft i landet, og et stort mindretall i bystyret i Bergen har tatt til orde for \u00e5 bruke eierskapet i Eviny aktivt for \u00e5 stoppe vindkraftplaner \u2013 deriblant to av tre byr\u00e5dspartier. Bergen er st\u00f8rste eierkommune i Eviny, og b\u00f8r derfor ha en mening om hvordan selskapets vindkraftplaner er i tr\u00e5d med selskapets samfunnsansvar. Sp\u00f8rsm\u00e5l til byr\u00e5den: 1. Hvordan stiller finansbyr\u00e5den seg til Evinys avtale om \u00e5 bygge vindkraft i et annet fylke? 2. Vil byr\u00e5den bruke kommunens eierskap i Eviny for \u00e5 jobbe mot nye vindkraftprosjekter? I s\u00e5 fall hvordan? Svar fra byr\u00e5den: I 2023 utvidet Eviny sin portef\u00f8lje innen fornybar energi ved \u00e5 kj\u00f8pe vindkraftparkene Guleslettene og Tellenes fra det globale investeringsselskapet BlackRock. Guleslettene vindkraftverk ligger i kommunene Bremanger og Kinn, mens Tellenes vindkraftverk er lokalisert i rogalandskommunene Lund og Sokndal. Samlet produksjon fra de to vindparkene tilsvarer str\u00f8mforbruket til anslagsvis 75 000 husholdninger. I anledning kj\u00f8pet av disse vindkraftverkene p\u00e5pekte konsernsjefen den strategiske betydningen dette har for selskapets fornybare kraftproduksjon, og videre at verdiskapningen fra denne investeringen vil tilfalle selskapets eiere. I kommunens eierskapsmelding fra 2021 fremg\u00e5r det at kommunen stiller seg positiv til at Eviny inntar en aktiv rolle innenfor det gr\u00f8nne skiftet, jf. bl.a.: \u00abKommunen mener det her vil v\u00e6re viktig for Eviny \u00e5 fokusere p\u00e5 egne industrielle posisjoner, og de mulighetene som ligger i det gr\u00f8nne skiftet med fokus p\u00e5 \u00f8kt b\u00e6rekraft og nullutslipp\u00bb. Byr\u00e5den ser imidlertid mange av utfordringene som trekkes frem av ulike akt\u00f8rer n\u00e5r det gjelder vindkraftproduksjon. N\u00e5r dette er sagt er det ogs\u00e5 viktig at Eviny som et av landets st\u00f8rste kraftkonsern f\u00e5r tatt del i det gr\u00f8nne skiftet, og slik sett kan bidra til \u00e5 b\u00e5de redusere klimagassutslippene. Eviny spiller ogs\u00e5 en avgj\u00f8rende rolle i \u00e5 sikre og f\u00e5 dekket det stadig \u00f8kende energibehovet for innbyggerne og n\u00e6ringslivet p\u00e5 Vestlandet. Det forutsettes imidlertid at Evinys satsing innenfor fornybar energi og vindkraft tar hensyn til b\u00e5de lokale innspill, og de ulike konsekvenser som er forbundet med denne type investeringer. Byr\u00e5den har i dag tillit til at selskapets styre og konsernledelse foretar forsvarlige avveininger av ulike positive og negative konsekvenser f\u00f8r investeringer foretas innenfor dette virksomhetsomr\u00e5det. P\u00e5 n\u00e5v\u00e6rende tidspunkt ser s\u00e5ledes ikke byr\u00e5den behov for \u00e5 starte en dialog med Evinys \u00f8vrige eiere om \u00e5 stoppe selskapets avtale med Norsk Vind om Modalsknuten vindkraftverk. Tilsvarene gjelder p.t. ogs\u00e5 for nye vindkraftprosjekt. Jacob M\u00e6hle - Byr\u00e5d for finans Dokumentet er godkjent elektronisk. "
}