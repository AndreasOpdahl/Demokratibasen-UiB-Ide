{
  "dokument_id": "0a26f446-c951-5985-9d27-1ed6dfe0767a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 56 fra Linn Kristin Eng\u00f8 (A) om klubbeide anlegg - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11034184/Svar-pa-skriftlig-sporsmal-nr-56-fra-Linn-Kristin-Engo-A-om-klubbeide-anlegg-Utvalg-for-barnehage-skole-og-idrett",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/129782-3 Saksbehandler: Gerd Nilsen Fra Dato: 13. september 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 56 fra Linn Kristin Eng\u00f8 (A) om klubbeide anlegg - Utvalg for barnehage, skole og idrett Representanten Linn Kristin Eng\u00f8 (A) har 22.08.2024 sendt inn f\u00f8lgende skriftlige sp\u00f8rsm\u00e5l: Flere av idrettsanleggene i Bergen er eid av idrettslag. Flere av dem er et resultat av gener\u00f8se gaver. Mens kommunen har gratis leie i sine haller, er de klubbeide anleggene avhengige av kommunal st\u00f8tte for \u00e5 kunne gi et tilbud til flest mulig. I 2023 bevilget kommunen rundt 18 millioner i st\u00f8tte til ulike private anlegg, b\u00e5de gjennom direkte st\u00f8tte og gjennom tilskuddsposten. N\u00e5 er den totale potten p\u00e5 20 millioner. Sp\u00f8rsm\u00e5l: 1. Vil byr\u00e5det sikre fortsatt gratis leie i kommunale anlegg? 2. Er dagens pott til klubbeide anlegg tilstrekkelig? 3. Hvordan fordeles st\u00f8tten til de ulike anleggene? 4. Hvor omfangsrik ser byr\u00e5det for seg at potten totalt sett m\u00e5 v\u00e6re n\u00e5r de planlagte tiltakene under fanen \u00abprioriterte klubbeide anlegg\u00bb i Idrettsplanen 2023-27 er ferdigstilt? Svar fra byr\u00e5den: Kommunen skal fortsatt ha gratis leie i sine haller, fordi det bidrar til mer aktivitet og til \u00e5 holde medlemskontingenten nede. Av samme grunn mener byr\u00e5det det er viktig \u00e5 gi st\u00f8tte til anleggene som er eid av idrettslag, og til klubber som leier tid i private anlegg. Byr\u00e5det foreslo derfor en \u00f8kning av denne budsjettposten for 2024, fra 20 mill. kr. til 27 mill. kr., og bystyret vedtok dette. Byr\u00e5den vurderer at kommunens bidrag til driften av klubbeide anlegg er betydelig. Modellen for fordeling av st\u00f8tte til ulike anlegg, er vedtatt av bystyret 10.04.2024 i sak 104/24. Idrettsanlegg som eies direkte eller indirekte av klubb (kategori A) mottar en \u00e5rlig st\u00f8tte, mens klubber som leier tid i private anlegg (kategori B) kan f\u00e5 st\u00f8tte etter s\u00f8knad. I kategori A finnes syv undergrupper, og fordelingen av midler mellom disse er fastsatt i bystyrets vedtak. Hvor stor potten skal v\u00e6re, vil byr\u00e5det legge frem i handlings- og \u00f8konomiplanen. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}