{
  "dokument_id": "43dec3e2-1f67-52c8-877b-16782e216918",
  "doc_type": "case_attachment",
  "kommune": 5501,
  "tittel": "Vedlegg 1 - Troms\u00f8 kommunes h\u00f8ringsuttalelse til NOU 2023 23",
  "url": "https://innsyn.tromso.kommune.no/application/getMoteDokument?dokid=2001575895",
  "tekst": "Troms\u00f8 kommune har bedt om utsettelse p\u00e5 h\u00f8ringsfrist, og f\u00e5tt avslag p\u00e5 dette. Troms\u00f8 kommune er en stor fiskeri- og havbrukskommune, og er sterkt kritisk til flere av Havbruksutvalgets anbefalinger. 1. Troms\u00f8 kommune er sv\u00e6rt kritisk til statlig inngripen i kommunenes kystsoneplanlegging. For kommuner med omfattende fiskeri- og havbruksaktivitet og god historikk p\u00e5 b\u00e6rekraftig forvaltning p\u00e5 sj\u00f8arealer kan forslaget virke mot sin hensikt. Forslaget kan medf\u00f8re at man mister sammenhengen mellom arealplanlegging i sj\u00f8 og p\u00e5 land, og at verdifull lokalkunnskap- og kompetanse p\u00e5 arealplanlegging ikke blir utnyttet. Videre vil det undergrave kommunens ansvar for- og evne til \u00e5 sikre en helhetlig forvaltning av egne sj\u00f8arealer. Der hvor fiskeri- og havbruksn\u00e6ringene har ulike interesser m\u00e5 det v\u00e6re opp til kommunene \u00e5 ut\u00f8ve rollen som planmyndighet innenfor egne sj\u00f8arealer p\u00e5 grunn av kompleksiteten i interessekonflikten. 2. Troms\u00f8 kommune har sammen med nabokommunene Balsfjord og Karls\u00f8y, god erfaring med interkommunal kystsoneplanlegging hvor utfallet i stor grad har v\u00e6rt den effekten som Havbruksutvalget \u00f8nsker med sin anbefaling. Troms\u00f8 kommune st\u00f8tter derfor ikke noen form for bindende statlige f\u00f8ringer for kommunens arealplanlegging i sj\u00f8. 3. Kunnskapsgrunnlaget er i store deler av sj\u00f8arealene i Troms\u00f8regionen sv\u00e6rt mangelfullt. I Statsforvalterens uttalelse 31.08.2023 til h\u00f8ring og offentlig ettersyn av endringsforslag til Kystsoneplan for Troms\u00f8regionen 2022 \u2013 2032, stilles det krav om naturmangfoldunders\u00f8kelser gjennom detaljplan, for \u00e5 kunne avsette nye arealer til akvakultur. Begrunnelsen for kravet er at kunnskapen om naturmangfoldet i disse omr\u00e5dene ikke er tilstrekkelig til \u00e5 si om lokalitetene kan benyttes til akvakulturform\u00e5l, eller ikke. Tilsvarende gjelder avsetning av arealer til tareoppdrett, der det er gjenst\u00e5ende innsigelser. For tarelokalitetene vil ikke Statsforvalteren akseptere at det stilles krav om detaljplan med krav om naturmangfoldunders\u00f8kelser. Det er dermed en endring i kunnskapskravet til overordnet planarbeid. Der kommunene frem til n\u00e5 har kunnet basere arbeidet p\u00e5 eksisterende kunnskapsgrunnlag, stilles det n\u00e5 krav om ny kunnskap. Det sv\u00e6rt mangelfulle kunnskapsgrunnlaget vanskeliggj\u00f8r kommunenes planarbeid og gj\u00f8r det tiln\u00e6rmet umulig \u00e5 f\u00e5 avsatt nye arealer til akvakultur i overordnet plan. Troms\u00f8 kommune viser til at det er igangsatt et arbeid i et samarbeid mellom Kartverket, NGU og Havforskningsinstituttet, om \u00e5 samle inn og formidle data om kystomr\u00e5dene. Form\u00e5let er \u00e5 fremme en b\u00e6rekraftig utvikling av kystomr\u00e5dene. Arbeidet har bidratt til \u00e5 styrke kunnskapsgrunnlaget i de tre pilotkommunene som deltok. I Stavanger er f.eks. de marine grunnkartene tatt inn som et temalag i det kartverkt\u00f8yet b\u00e5de Statsforvalteren og kommunen bruker i sitt planarbeid, noe som har bidratt til planavklaring i tidlig fase og til \u00e5 dempe konflikter i planarbeider. Av uklare \u00e5rsaker har statlige myndigheter valgt \u00e5 ikke prioritere dette arbeidet ved \u00e5 avsette midler til driftsfasen av prosjektet. Dette er sv\u00e6rt beklagelig n\u00e5r det kunnskapsgrunnlaget som etableres er av avgj\u00f8rende betydning for \u00e5 f\u00e5 avklart nye arealer til akvakultur i kommunene. Arbeidet med marine grunnkart b\u00f8r derfor videref\u00f8res og prioriteres med betydelige midler over statsbudsjettet. Troms kommune \u00f8nsker \u00e5 f\u00e5 satt av midler til marin kartlegging av sine sj\u00f8arealer. Sj\u00f8matn\u00e6ringen b\u00f8r kunne bidra med midler til dette arbeidet. "
}