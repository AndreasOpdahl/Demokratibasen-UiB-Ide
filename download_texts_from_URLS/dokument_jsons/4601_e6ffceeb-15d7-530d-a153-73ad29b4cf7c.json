{
  "dokument_id": "e6ffceeb-15d7-530d-a153-73ad29b4cf7c",
  "doc_type": "case_presentation",
  "kommune": 4601,
  "tittel": "Avgj\u00f8relse av Statsforvalteren i Vestland ang. lovlighetskontroll av bystyrets vedtak i sak 57/24 - Ny lokal forskrift om politivedtekt",
  "url": "https://bergen.kommune.no/politikere-utvalg/api/fil/bk360/12175865/Framstilling-Avgjorelse-av-Statsforvalteren-i-Vestland-ang-lovlighetskontroll-av-bystyrets-vedtak-i-sak-57-24-Ny-lokal-forskrift-om-politivedtekt-",
  "tekst": " Utvalg for finans, kultur og n\u00e6ring Saksframstilling V\u00e5r referanse: 2019/60659-107 Saksbehandler: Frank Wessels Avgj\u00f8relse av Statsforvalteren i Vestland ang. lovlighetskontroll av bystyrets vedtak i sak 57/24 - Ny lokal forskrift om politivedtekt Hva saken gjelder: Bergen bystyre behandlet saken i m\u00f8tet 06.03.2024 sak 57/24 og fattet f\u00f8lgende vedtak: 1. Bystyret vedtar forslag til ny Forskrift om politivedtekt i Bergen kommune, og oversender denne til formell godkjenning og ikraftsettelse i Politidirektoratet, jf. politiloven \u00a7 14, jf. FOR-2000-11-16-1151, med f\u00f8lgende endringer: \u2022 \u00a7 2-4. Farlig eller skremmende virksomhet P\u00e5, ut over eller i umiddelbar n\u00e6rhet av offentlig sted er det forbudt: i). \u00e5 skyte med gev\u00e6r eller annet skytev\u00e5pen, herunder paintball, softgun, bue, sprettert o.l. ii). \u00e5 brenne av krutt, fyrverkeri eller eksplosive stoffer uten politiets tillatelse. Slik tillatelse er ikke p\u00e5krevd for godkjent fyrverkeri som skal benyttes i tidsrommet 31. desember kl. 18.00 til 1. januar kl. 02.00, utenfor Bergen sentrum. Forbudet mot \u00e5 brenne av krutt, fyrverkeri eller eksplosive stoffer gjelder likevel innenfor Bergen Sentrum. Forbudssonen avgrenses i nord utenfor Gamle Bergen, i s\u00f8r ved Gamle Nyg\u00e5rdsbro, i vest ved Laksev\u00e5gneset og i \u00f8st ved Svartediket. iii). \u00e5 kaste eller slippe stein, eller annet som kan v\u00e6re til skade eller ulempe for dem som ferdes der. \u2022 Tillegg til \u00a72-1. Ro og orden p\u00e5 offentlig sted. F\u00f8lgende settes inn som et nytt tredje avsnitt: Det skal v\u00e6re mulig \u00e5 s\u00f8ke om dispensasjon fra tidfestingen av nattero, ved s\u00e6rskilte anledninger, som for eksempel store kulturarrangement og lignende. 2. Bystyret ber byr\u00e5det sikre god risikoh\u00e5ndtering ved \u00e5rlige nytt\u00e5rsfeiringer, med risikoanalyser og adekvate tiltak; herunder holdningsskapende arbeid. 3. Bystyret ber byr\u00e5det vurdere bruk av LED-fyrverkeri/ lysshow i kommunal regi. Mikkel Gr\u00fcner (SV) fremsatte p\u00e5 vegne av A, SV, MDG, V, R og KrF f\u00f8lgende protokolltilf\u00f8rsel: 1 \u00abDisse partiene vil poengtere at bystyret ikke har f\u00e5tt framlagt en vurdering fra byr\u00e5det i etterkant av Norges institusjon for menneskerettigheter (NIM) brev om behandlingen av forslag til ny lokal forskrift om politivedtekt for Bergen kommune. I brevet anbefaler NIM at kommunen vurderer et overnattingsforbud i politivedtektene opp mot retten til privatliv etter Grunnloven \u00a7 102 og EMK artikkel 8, og forbudet mot nedverdigende og umenneskelig behandling i Grunnloven \u00a7 93 og EMK artikkel 3. Videre skriver NIM at \u00abDet er etter v\u00e5rt syn n\u00f8dvendig for \u00e5 sikre en betryggende oppfyllelse av menneskerettighetene.\u00bb Da det ikke foreligger en slik vurdering mener disse partiene at saken ikke er tilstrekkelig opplyst og det hefter store usikkerheter ved lovligheten av vedtak i bystyret. Det varsles derfor lovlighetskontroll av saken.\u00bb Bystyrets kontor mottok 13. mars 2024 krav om lovlighetskontroll av bystyrets vedtak i bystyresak 57/24 \u00abNy lokal forskrift om politivedtekt for Bergen kommune\u00bb. Kravet om lovlighetskontroll er innsendt av Rune Bakervik (A), Mikkel Gr\u00fcner (SV), Thor Haakon Bakke (MDG), Per-Arne Larsen (V), Mailiss Solheim-\u00c5kerblom (R) og Joel Ysteb\u00f8 (KrF). Det fremg\u00e5r at kravet er begrunnet i at bystyrets vedtak i saken ikke er lovlig. Etter kommuneloven \u00a7 27-1 skal krav om lovlighetskontroll fremsettes for det organ som har truffet den aktuelle avgj\u00f8relsen, i dette tilfellet bystyret i Bergen. Bergen bystyre behandlet saken i m\u00f8tet 08.05.2024 sak 143/24 og fattet f\u00f8lgende vedtak: Bystyret opprettholder sitt vedtak i bystyresak 57/24 \u00abNy lokal forskrift om politivedtekt for Bergen kommune\u00bb. Kravet om lovlighetskontroll av vedtaket i saken oversendes Statsforvalteren i Vestland for endelig avgj\u00f8relse. P\u00e5 bakgrunn av dette vedtaket ble kravet om lovlighetskontroll oversendt til Statsforvalteren i Vestland. Statsforvalteren i Vestland har i brev, datert 11.02.25, konkludert med f\u00f8lgende vedtak: Forbodet mot overnatting i f\u00f8resegn \u00a7 2-2 i ny lokal forskrift om politivedtekt for Bergen kommune av 06.03.2024, sak 57/24, er ulovleg. Overnattingsforbodet i f\u00f8resegn \u00a7 2-2 vert oppheva, og kan dermed ikkje handhevast. Resten av f\u00f8resegn \u00a7 2-2 og vedtaket om politivedtekter elles, er lovleg. Saka vert sendt attende til kommunen for eventuell vidare handsaming. Brevet fra Statsforvalteren i Vestland med begrunnelse f\u00f8lger som vedlegg. Forslag til vedtak: 1. Bystyret tar Statsforvalteren i Vestland sitt vedtak ang. lovlighetskontrollkravet av vedtak i bystyresak 57-24 Ny lokal forskrift om politivedtekt for Bergen kommune, til orientering. 2. Byr\u00e5det bes om \u00e5 legge fram en sak for bystyret om oppf\u00f8lging av statsforvalterens avgj\u00f8relse. Dato: 28. februar 2025 \u00d8ivind Hauge St\u00f8le - fagleder Frank Wessels - seniorr\u00e5dgiver 2 Dokumentet er godkjent elektronisk. Vedlegg: 1. Avgjerd - lovlighetskontroll - Bergen - Vedtak i sak 57/24 - Ny lokal forskrift om politivedtekt 2. Lovlighetskontroll av sak 57/24 - Ny lokal forskrift om politivedtekt for Bergen kommune i bystyrets m\u00f8te 6. mars 2024 3 "
}