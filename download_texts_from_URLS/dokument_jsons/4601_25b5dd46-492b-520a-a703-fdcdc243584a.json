{
  "dokument_id": "25b5dd46-492b-520a-a703-fdcdc243584a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 85 fra Christian Haugen (FrP) om skader fra jobb - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11193890/Svar-pa-skriftlig-sporsmal-nr-85-fra-Christian-Haugen-FrP-om-skader-fra-jobb-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/139060-3 Bystyrets kontor v/ Anne Marit Myrstad Eriksen Saksbehandler: Herborg Haugen Sandmo Dato: 1. oktober 2024 Fra Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 85 fra Christian Haugen (FrP) om skader fra jobb - Utvalg for helse og sosial 2024 Representanten Christian Haugen (FrP) har den 10. september 2024 sendt inn f\u00f8lgende skriftlige sp\u00f8rsm\u00e5l: I Bystyrem\u00f8tet 4. september ble det hevdet av en bystyrerepresentant at ansatte i Bergen kommune som blir fysisk skadet p\u00e5 jobb ble avvist p\u00e5 legevakten for \u00e5 dokumentere skader og/eller f\u00e5 hjelp. Det fremst\u00e5r som en sv\u00e6rt underlig p\u00e5stand at skader skulle avvises dersom man faktisk har behov for hjelp. Rutiner for hvordan ansatte skal f\u00f8lges opp og registrere skader varierer fra ulike arbeidsplasser. Mange sykehus har egne rutiner for sine ansatte der de f.eks. blir unders\u00f8kt og evt behandlet i de respektive akuttmottakene. Sp\u00f8rsm\u00e5l til byr\u00e5den: Hvordan er rutinene for ansatte som blir fysisk skadet p\u00e5 jobb i Bergen kommune? Svar fra byr\u00e5den: Som arbeidsgiver har Bergen kommune ansvar for \u00e5 ivareta og f\u00f8lge opp ansatte etter hendelser p\u00e5 jobb. Bergen kommune er p\u00e5lagt meldeplikt til NAV for alle skader som gj\u00f8r det n\u00f8dvendig med medisinsk behandling eller skader som medf\u00f8rer arbeidsuf\u00f8rhet. Personskader meldes ogs\u00e5 som HMS-hendelser i kommunens kvalitetssystem. Ved behov for akutt helsehjelp vil n\u00f8dvendige instanser kontaktes p\u00e5 vanlig m\u00e5te, herunder legevakt eller ambulanse. Bergen legevakt tar imot alle som har behov for akutt helsehjelp. Dersom noen blir avvist ved legevakten er dette fordi tilstanden kan behandles av pasientens fastlege eller at tilstanden ikke har akutt behov for legetilsyn. Dersom noen mener seg urettmessig behandlet ved Bergen legevakt, er vi selvsagt \u00e5pne for dialog rundt dette. Bergen legevakt vil ogs\u00e5 ivareta klagerens rettigheter b\u00e5de internt og eksternt ved \u00e5 henvise videre til instanser som Statsforvalteren og til Pasient- og brukerombudet. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}