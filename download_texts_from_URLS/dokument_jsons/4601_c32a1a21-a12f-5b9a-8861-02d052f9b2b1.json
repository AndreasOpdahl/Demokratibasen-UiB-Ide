{
  "dokument_id": "c32a1a21-a12f-5b9a-8861-02d052f9b2b1",
  "doc_type": "case_attachment",
  "kommune": 4601,
  "tittel": "Korrigering av ordlyd i lokal forskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn for Bergen kommune.",
  "url": "https://bergen.kommune.no/politikere-utvalg/api/fil/bk360/10600468/Korrigering-av-ordlyd-i-lokal-forskrift-om-feiing-kontroll-av-feiebehov-tilsyn-med-fyringsanlegg-og-brannforebyggende-arbeid-samt-om-gebyr-for-feiing-og-tilsyn-for-Bergen-kommune-",
  "tekst": " Bergen brannvesen Til Fagnotat BBU - Seksjon klima, milj\u00f8 og samfunn V\u00e5r referanse: 2022/16817-31 (Arbeidssted) Saksbehandler: Nils Einar Grutle Dato: 12. juni 2024 Fra Bergen brannvesen Korrigering av ordlyd i lokal forskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn for Bergen kommune. Hva saken gjelder: Bergen brannvesen legger med dette frem forslag om korrigering i \u00a7 4, 2. ledd i ovenfornevnte forskrift, som en f\u00f8lge av en utilsiktet feil i ordlyden. Det foresl\u00e5s at den korrigerte forskriften trer i kraft straks etter at bystyret har gjort sitt vedtak. Bakgrunnen for forslaget om korrigering: Gjeldende forskrift om feie- og tilsynstjenester for Bergen kommune ble vedtatt av bystyret 23.11.2023 i sak 313/22. Lenke til forskriften (FOR-2022-11-23-2083): https://lovdata.no/pro/#document/LF/forskrift/2022-11-23-2083. Forskriftens \u00a7 4, 2. ledd, 1. setning har som f\u00f8lge av en utilsiktet feil f\u00e5tt en ordlyd som ikke samsvarer med innretningen eller intensjonen bak forskriften. Forskriften gjeldende ordlyd i \u00a7 4, 2. ledd, 1. setning er: \u00abTilsynsgebyret faktureres eier av bruksenheten som har registrert ildsted\u00bb Ordlyden \u00abbruksenhet som har registrert ildsted\u00bb samsvarer ikke med intensjonen bak eller innretningen til forskriften. For at intensjon og innretning skulle v\u00e6rt ivaretatt m\u00e5tte ordlyden v\u00e6rt formulert p\u00e5 en slik m\u00e5te at hjemmelen for fakturering av tilsynsgebyret dekket alle bruksenheter som en faktisk utf\u00f8rer tilsynstjenester i, jf. \u00a7 6, 1. ledd. En ville da hatt en ordlyd som sikret at en kunne fakturere alle bruksenheter som er tilknyttet minst et aktivt r\u00f8ykl\u00f8p som benyttes til oppvarming. Brannvesenets ansvar for feiing og tilsyn: Det f\u00f8lger av Brann- og eksplosjonsvernloven (LOV-2002-06-14-20) \u00a7 11 f\u00f8rste ledd, bokstav h. at brannvesenet skal \u00abs\u00f8rge for feiing og tilsyn med fyringsanlegg\u00bb. Ansvaret er n\u00e6rmere beskrevet i Forskrift om brannforebygging (FOR-2015-12-17-1710) \u00a7 17. Videre f\u00f8lger det av Brann- og eksplosjonsvernloven \u00a7 28, 2. ledd at: \u00abKommunestyret selv kan fastsette lokal forskrift om gebyr for gjennomf\u00f8ring av feiing og tilsyn med fyringsanlegg\u00bb. Tilsyn med fyringsanlegg skal avdekke om eier etterlever brann- og eksplosjonsvernloven og forskrifter gitt i medhold av loven. Det f\u00f8res tilsyn med at fyringsanlegget for oppvarming av byggverk er intakt, virker som forutsatt og er tilfredsstillende sikret mot brann og annen skade. Brannforebyggeren skal vurdere forhold ved fyringsanlegget som har betydning for brannsikkerheten eller atkomsten for feiing. For \u00e5 ivareta brannsikkerheten til beboerne er det viktig at brannforebyggeren gjennomf\u00f8rer tilsyn i alle bruksenheter (eks. bygninger med flere etasjer) som er tilknyttet et aktivt r\u00f8ykl\u00f8p. Tilsynet m\u00e5 gjennomf\u00f8res om de har montert ildsted eller ikke. Av erfaring vet vi at det er ofte er mangler knyttet til brannsikkerheten ogs\u00e5 i en bruksenhet uten ildsted, men med aktivt r\u00f8ykl\u00f8p. Tilsyn skal gjennomf\u00f8res risikobasert og etter kartlagt behov. Kartleggingen skal bidra til at ressursene brukes der risikoen er st\u00f8rst. N\u00e6rmere om forslaget til korrigering: Gebyret for tilsyn med fyringsanlegg og kontroll av feiebehov var forutsatt likt for alle bruksenheter med minst ett aktivt r\u00f8ykl\u00f8p. For de fleste innebar det et rimeligere tilsynsgebyr. Forskriftens form\u00e5l er beskrevet i \u00a7 1, herunder sikre at kommunen f\u00e5r dekket sine kostnader knyttet til feiing og tilsyn med fyringsanlegg for oppvarming av byggverk, i tr\u00e5d med Brann- og eksplosjonsvernlovens \u00a7 28. Plikten til \u00e5 betale gebyr er regulert i \u00a7 4, 2.ledd, 1. setning. \u00abTilsynsgebyret faktureres eier av bruksenheten som har registrert ildsted\u00bb. Denne ordlyden strider med ordlyden i \u00a7 6, 1. ledd \u00abGebyret innkreves for alle bruksenheter (boenheter) med minst ett aktivt r\u00f8ykl\u00f8p til bruk for oppvarming\u201d. Ordlyden i \u00a7 6, 1. ledd er i samsvar med intensjonen og innretning, og er i tr\u00e5d med den faktiske tilsynsaktiviteten. Denne manglende harmoniseringen av de to bestemmelsene har ledet til at en ikke har kunnet fakturere alle bruksenheter tilknyttet et aktivt r\u00f8ykl\u00f8p. Vi forsl\u00e5r derfor at \u00a7 4, 2. ledd erstattes med f\u00f8lgende: \u00abTilsynsgebyret faktureres eier av bruksenheten, jf. \u00a7 6, 1. ledd\u00bb H\u00f8ringsinnspill Kommunen skal iht. forvaltningsloven \u00a7 37 om utredningsplikt, forh\u00e5ndsvarsling og uttalelser fra interesserte \u00abp\u00e5se at saken er s\u00e5 godt opplyst som mulig f\u00f8r vedtak treffes\u00bb videre skal \u00aboffentlige og private institusjoner og organisasjoner for de erverv, fag eller interessegrupper som forskriftene skal gjelde eller gjelder for eller hvis interesser s\u00e6rlig ber\u00f8res, gis anledning til \u00e5 uttale seg f\u00f8r forskriften blir utferdiget, endret eller opphevet\u00bb. Forslaget til korrigering i forskrift har v\u00e6rt kunngjort p\u00e5 kommunens nettsider (Kommunetorget), og ble den 26. april ogs\u00e5 sendt ut til f\u00f8lgende h\u00f8ringsinstanser med h\u00f8ringsfrist 9.juni: Bergen Huseierforening Direktoratet for samfunnssikkerhet og beredskap (DSB) Statsforvaltaren i Vestland Huseiernes Landsforbund Bergen N\u00e6ringsr\u00e5d Det er kommet ikke kommet inn noen h\u00f8ringsinnspill innen fristen den 9. juni. \u00d8konomiske/ administrative konsekvenser: Feie- og tilsynsgebyrene fastsettes med hjemmel i Brann- og eksplosjonsvernloven \u00a7 28 2. ledd som lyder: \u00abKommunestyret selv kan fastsette lokal forskrift om gebyr for gjennomf\u00f8ring av feiing og tilsyn med fyringsanlegg\u00bb. Tjenesten er selvkostfinansiert iht. Kommuneloven \u00a7 15-1 om beregning av selvkost og Forskrift om beregning av samlet selvkost for kommunale og fylkeskommunale gebyrer (selvkostforskriften). Tilsynsgebyret er beregnet ut fra forutsatte gebyrinntekter p\u00e5 kroner 28 084 413,- (budsjett 2023). Fordelt per bruksenhet med aktivt r\u00f8ykl\u00f8p er det beregnet et \u00e5rlig tilsynsgebyr p\u00e5 kroner 399,- (2023). Som en direkte konsekvens av den utilsiktede feilen ble 6077 bruksenheter ikke fakturert. Regnskapet for tilsynsgebyret for 2023 medf\u00f8rte s\u00e5ledes en underdekning p\u00e5 kroner 2 424 723,-. Med den foresl\u00e5tte nye ordlyden i forskriftens \u00a7 4 vil en korrigere for fremtidig underdekning som en f\u00f8lge av manglende mulighet til \u00e5 fakturere for faktisk utf\u00f8rte tjenester. Det er her viktig \u00e5 se hen til at tilsyn og kontroll med feiebehovet er en lovp\u00e5lagt og selvkostfinansiert tjeneste. Redaksjonell endring Forskriftens \u00a7 4, 2. ledd, 2. setning relaterer seg til fakturering av feiing, som gj\u00f8res til eier(e) av r\u00f8ykl\u00f8pet. Denne formuleringen er i henhold til intensjon og innretningen, og det er f\u00f8lgelig ingen utilsiktede feil knyttet til denne. En anser det allikevel som hensiktsmessig at feiegebyr ogs\u00e5 gis en ordlyd som sammenfaller med forslaget til ny ordlyd for gebyr for tilsyn. Dette for \u00e5 lage en mer oversiktlig og ensartet oppbygning av \u00a7 4. Vi forsl\u00e5r derfor nytt 3. ledd som en redaksjonell endring i \u00a7 4: \u00abFeiegebyret faktureres eier(e) av r\u00f8ykl\u00f8pet, jf. \u00a7 9, siste ledd\u00bb. Fagetatens anbefaling: Brannsjefen foresl\u00e5r \u00e5 korrigere f\u00f8lgende ordlyd i; \u00abForskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn for Bergen kommune.\u00bb 1. At forskriftens \u00a7 4, 2. ledd erstattes med f\u00f8lgende: \u00abTilsynsgebyret faktureres eier av bruksenheten, jf. \u00a7 6, 1. ledd\u00bb 2. Nytt 3. ledd som en redaksjonell endring i forskriftens \u00a7 4: \u00abFeiegebyret faktureres eier(e) av r\u00f8ykl\u00f8pet, jf. \u00a7 9, siste ledd\u00bb. Brannsjefens forslag til vedtak: Brannsjefen innstiller til byr\u00e5det \u00e5 oversende forslag til endringer av ordlyd i lokal \u00abForskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn for Bergen kommune\u00bb til behandling i bystyret. Med hilsen Bergen brannvesen Janicke Larsen Nils Einar Grutle Brannsjef Jurist Dokumentet er godkjent elektronisk. Vedlegg: 1. Gjeldende forskrift 2. Forslag til korrigert forskrift "
}