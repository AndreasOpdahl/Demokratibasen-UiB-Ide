{
  "dokument_id": "6f756f91-ed48-51c3-996e-4e5b43c6eb14",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 62 fra Christian Haugen (FrP) om Aktivt pusterom AS og evt. samarbeid om avlastning - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10648604/Svar-pa-skriftlig-sporsmal-nr-62-fra-Christian-Haugen-FrP-om-Aktivt-pusterom-AS-og-evt-samarbeid-om-avlastning-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/96219-3 Saksbehandler: Margrete R\u00f8kkum Fra Dato: 26. juni 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 62 fra Christian Haugen (FrP) om Aktivt pusterom AS og evt. samarbeid om avlastning - Utvalg for helse og sosial 2024 Representanten Christian Haugen (FrP) har den 11. juni sendt inn f\u00f8lgende skriftlige sp\u00f8rsm\u00e5l: Aktivt pusterom tilbyr en rekke aktiviteter til b\u00e5de unge og eldre. Blant annet demenskor, eldretrim, kaf\u00e9, fritidsaktiviteter, ferieleir, ungdomsklubb og avlastning. Aktivt pusterom er en ideell stiftelse som ble startet for \u00e5 tilby fosterbarn avlastning og givende opplevelser. Organisasjonen holder til i Fyllingsdalen. P\u00e5 hjemmesiden deres, https://www.aktivtpusterom.no/ har de beskrevet: \u00abAktivt Pusterom AS er en ideell organisasjon. Gjennom aktiviteter og tiltak skal Aktivt Pusterom AS v\u00e6re en positiv samfunnsakt\u00f8r som bidrar til \u00e5 bedre fysisk og psykisk helse i lokalbefolkningen. Aktivt Pusterom AS sine m\u00e5lgrupper er barn og unge med behov for aktivitetsbaserte leir-, fritids og avlastningstilbud, eldre mennesker med behov for aktivitetsbaserte og sosiale m\u00f8teplasser, samt andre grupper som har utbytte av deltaking i regelmessige fysiske og sosiale aktiviteter. Aktivt Pusterom AS hadde ved \u00e5rsskiftet 2021/2022 \u00e5tte fast ansatte. I tillegg har Aktivt Pusterom AS avtale med ti faglig kompetente selvstendige oppdragstakere og ti frivillige. Aktivt Pusterom AS har avtale med NAV om arbeidsplasser for varig tilrettelagt arbeid (VTA) og varig tilrettelagt oppf\u00f8lging (VTO).\u00bb Da organisasjonen ble stiftet hadde de et samarbeid med avlastning med barnevernet i Bergen kommune for fosterbarn, men har de siste \u00e5rene ikke f\u00e5tt lov til \u00e5 tilby disse tjenestene til Bergen kommune og derfor m\u00e5ttet s\u00f8ke samarbeid med kommuner utenfor Bergen som Alver, Bj\u00f8rnafjorden, Ask\u00f8y, Kvam, Oster\u00f8y, Tysnes, Voss, \u00d8ygarden, Stord, Fitjar, B\u00f8mlo og Sola. Sp\u00f8rsm\u00e5l: 1. Vil byr\u00e5det ta initiativ til at ogs\u00e5 Bergen kommune kan benytte seg av avlastningstilbudene som Aktivt pusterom tilbyr for barna i Bergen? 2. Hva er status p\u00e5 antallet plasser for avlastning i det kommunale barnevernet i dag? 3. Hva er situasjonen for rekruttering av fosterfamilier til barn med disse behovene i dag? Svar fra byr\u00e5den: Sp\u00f8rsm\u00e5l 1 og 2 De fleste barn som bor i fosterhjem f\u00e5r dekket sitt behov for avlastning i et ordin\u00e6rt bes\u00f8kshjem. Dersom barnet har behov utover det som et ordin\u00e6rt bes\u00f8kshjem kan forventes \u00e5 ivareta, benyttes muligheten for kj\u00f8p av avlastningstjenester fra ideelle akt\u00f8rer i henhold til regelverket for offentlige anskaffelser. Bergen kommune inngikk i 2019 kontrakt med Crux oppf\u00f8lging \u2013 Bergen og Haraldsplass Serio Ung for levering av milj\u00f8terapeutiske hjelpetiltak, timeavlastning samt helge- og ferieavlastning for barn og unge med s\u00e6rlige behov. Gjeldene kontrakt har en varighet til 31. august 2025. Etat for barn og familie har \u00e5rlig kontraktsoppf\u00f8lging med nevnte leverand\u00f8rer. Siste gang i uke 24 der begge leverand\u00f8rene kunne informere om ledig kapasitet i sine avlastningstilbud. Byr\u00e5det vurderer utfra ovennevnte at dagens behov for avlastningsplasser til barn som bor i fosterhjem er ivaretatt. Det er derfor ingen planer om anskaffelse av flere avlastningsplasser utover dagens avtaler. Sp\u00f8rsm\u00e5l 3 I henhold til barnevernloven skal barnevernet vurdere om noen i barnets familie eller n\u00e6re nettverk kan velges som fosterhjem. N\u00e5r barn i Bergen skal flytte til et fosterhjem s\u00e5 flytter de fleste til et fosterhjem som barnevernet har rekruttert i barnets familie eller nettverk. N\u00e5r barnet har flyttet til fosterhjemmet er det helt sentralt at barnevernet er tilstrekkelig tett p\u00e5 for \u00e5 kunne m\u00f8te nye behov med hjelpetiltak som nytter n\u00e5r barnet og/eller fosterfamilien trenger det. Det er s\u00e6rlig viktig \u00e5 forebygge brudd i eksisterende fosterhjem for det enkelte barn, men ogs\u00e5 for \u00e5 redusere rekrutteringsutfordringer av fosterhjem. Byr\u00e5den planlegger for \u00f8vrig et m\u00f8te med Aktivt Pusterom til h\u00f8sten for \u00e5 l\u00e6re mer om organisasjonen og tilbudene de har for ulike brukergrupper. Charlotte Spurkeland - Byr\u00e5d for barnevern, sosial tjenester og mangfold Dokumentet er godkjent elektronisk. "
}