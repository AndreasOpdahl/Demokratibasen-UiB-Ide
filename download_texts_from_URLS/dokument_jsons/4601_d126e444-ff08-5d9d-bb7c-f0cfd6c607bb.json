{
  "dokument_id": "d126e444-ff08-5d9d-bb7c-f0cfd6c607bb",
  "doc_type": "case_attachment",
  "kommune": 4601,
  "tittel": "Saksframstilling",
  "url": "https://bergen.kommune.no/politikere-utvalg/api/fil/bk360/10093375/Saksframstilling",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/235749-8 Fana gnr 96 bnr 743 Hamrevegen 250. Klage p\u00e5 byr\u00e5dens fullmaktvedtak. Tillatelse til oppf\u00f8ring av ombrukssentral m.m. Hva saken gjelder: Saken gjelder klage over byr\u00e5dens fullmaktvedtak der det gis midlertidig tillatelse til s\u00f8knad om oppf\u00f8ring av ombrukssentral for byggevarer, samt kontorbrakkerigg (72 m2) i tilknytning til virksomheten. Det gis ogs\u00e5 tillatelse til \u00e5 etablere tre rubbhaller (1800 m2, 1125 m2 og 740 m2) og 12 parkeringsplasser og 8 sykkelparkeringer. Tiltakets bruksareal er oppgitt til \u00e5 v\u00e6re 3737 m2 og oppgitt BYA er 4982 m2. Tillatelsen ble gitt den 04.09.2023 da forhenv\u00e6rende byr\u00e5d kom til at det forel\u00e5 rettslig grunnlag for \u00e5 dispensere midlertidig i fire \u00e5r fra regulert arealform\u00e5l idrett \u2013 ridesenter for oppf\u00f8ring av ombrukssentral, jf. pbl. \u00a7 19-2. Tiltakshaver er Hamrevegen 250 AS / Bergen Ombrukssentral AS. Ansvarlig s\u00f8ker er Sweco Norge AS v/ Ingrid Sagen Tholo. Byr\u00e5dens vedtak er p\u00e5klaget av naboene H\u00e5kon T. Nilssen (Nordheimsvegen 12N), Anders Nygaard (Nordheimsvegen 31B), Trond og Annika Losvik (Nordheimsvegen 37), Jon-K\u00e5re Hansen og Kristina Aanesen, Kari Kyrkjeb\u00f8 (Nordheimsvegen 37), Trond-Eirik Hassel\u00f8 (Kvernabekkveien 138 A), \u00d8yvind Keilen (Kvernabekkveien 144), Kenneth Skar (Kvernabekkvegen 131), Nils Knut Skar (Kvernabekkvegen 129), Trond Skar (Kvernabekkvegen 121), Line Skar Ullestad (Kvernabekkvegen 133), Siri Hovda Ottesen/Stein Rune (Smedsvikneset 12), Anne Martinsen (Smedsvikneset 14), Leila Yvette Warner (Smedsvikneset 15), Anne Margrethe Veseth (Smedsvikneset 16), Eli Fjelltveit (Smedsvikneset 18), Margot Erstad (Smedsvikneset 20) og Sindre Rosenlund (Smedsvikneset 24). Eiendommen omfattes av reguleringsplan ID 18500000, ikrafttredelsesdato 19.11.2007 og er regulert til idrett \u2013 ridesenter. KPA 2018, vedtatt i Bystyret 19.06.2019, viser eiendommen som idrettsanlegg og den ligger innenfor hensynssone veist\u00f8y \u2013 gul sone. Tiltaket er avhengig av dispensasjoner fra regulert arealform\u00e5l, rekkef\u00f8lgekrav i planbestemmelsen \u00a7 1.2 og KPA 2018 \u00a7 6.2.2 om byggegrense langs vassdrag, og det er s\u00f8kt om midlertidige dispensasjoner med en varighet p\u00e5 fire \u00e5r, jf. pbl. \u00a7 19-1. Dispensasjonene er innvilget midlertidig med en varighet p\u00e5 fire \u00e5r, jf. pbl. \u00a7 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknader fra gbnr. 96/187 (Trond Aage Losvik), gbnr. 98/214 (Bengt Hags\u00f8en), gbnr. 96/657 (H\u00e5kon Tryti Nilssen), gbnr. 96/188 (Jon-K\u00e5re Hansen) og gbnr. 96/109 (Birthe og K\u00e5re Kildal). Nabomerknadene gjelder i hovedsak ulemper knyttet til driften slik som st\u00f8y og st\u00f8v. Dessuten bemerkes det at tomten med bruksform\u00e5l ridesenter n\u00e5 oms\u00f8kes til industriform\u00e5l av negativ betydning for trafikkbilde og n\u00e6romr\u00e5det ellers. Det vises til vedlagte nabomerknader i sin helhet, samt s\u00f8kers tilsvar og Plan- og bygningsetatens kommentarer i opprinnelig avslagsvedtak pkt. 3.2. 1 Vestland Fylkeskommune v/ avdeling for infrastruktur og veg viser i uttalelse datert 20.06.2023 til at omr\u00e5det ble omregulert fra LNF-form\u00e5l til idrettsform\u00e5l grunnet press for \u00e5 finne egnet omr\u00e5de til dette form\u00e5let. Det har i etterkant v\u00e6rt gitt midlertidig dispensasjon for riggplass i sammenheng med E39-prosjektet. Fylkeskommunen stiller seg tvilende til \u00e5 legge til rette for permanent endret bruk til oms\u00f8kte tiltak med hensyn til tiltakets, driftens, trafikkmengden og trafikktypens konsekvenser utover det et ridesenter vil ha. Fylkeskommunen kan ellers stille seg positiv til dispensasjon fra rekkef\u00f8lgekravet, da tiltaket i hovedsak er bilbasert. Det opplyses avslutningsvis \u00f8nske om \u00e5 f\u00e5 saken oversendt til klagevurdering ved eventuell tillatelse. Byr\u00e5dsavdeling for barnehage, skole og idrett v/ seksjon for strategi, utvikling og utredning (SUU) mener i uttalelse datert 30.06.2023 at midlertidig dispensasjon for ombrukssentral frem til 2028 kan kunne godkjennes dersom Fana Ryttersportklubb ikke skal realisere et ridesenter f\u00f8r det. Det vil gj\u00f8res et arbeid med avklaringer rundt videre bruk til idrettsform\u00e5l i hovedrullering av idrettsplan i 2028 dersom det ikke blir realisert ridesenter p\u00e5 tomten. SUU vil imidlertid ikke fraskrive dette omr\u00e5de til idrettsform\u00e5l selv om ryttersportklubben ikke vil benytte seg av arealene med hensyn til at det er f\u00e5 arealer i Bergen s\u00f8r avsatt til idrettsanlegg. SUU mener ellers at en ikke b\u00f8r dispensere fra rekkef\u00f8lgekravet med tanke p\u00e5 de som sykler og g\u00e5r til arbeid. Byarkitekten har med utgangspunkt i Arkitektur+ og kvalitetskrav i KPA 2018 uttalt seg til oms\u00f8kte tiltak den 20.06.2023. Byarkitekten kan ikke anbefale oms\u00f8kte tiltak da tiltaket vil \u00f8ke trafikkmengden \u00abi et verdifullt landskap, og dermed vil g\u00e5 p\u00e5 tvers av kommunens overordnede klimam\u00e5l om CO2-reduksjon\u00bb. Byarkitekten st\u00f8tter generelt initiativet om \u00e5 etablere en ombrukssentral, men anbefaler at en ser p\u00e5 alternative lokaliseringer som ligger ved allerede etablert og egnet veiinfrastruktur, samt er lokalisert slik at tilgjengeligheten er god fra alle byens bydeler. Dersom det gis tillatelse anbefaler Byarkitekten at det gj\u00f8res tiltak som begrenser tiltakets fjernvirkninger, slik som bl.a. st\u00f8rre vegetasjonsfelt med sikte p\u00e5 \u00e5 skjule noen av rubbhallene. Bymilj\u00f8etaten v/ natur- og milj\u00f8forvaltningsseksjon har den 14.06.2023 vurdert tiltakets konsekvenser for interesser knyttet til natur, biologisk mangfold, landskap og friluftsliv. Det vises til at tiltaksomr\u00e5det allerede er sterkt p\u00e5virket som f\u00f8lge av bruk til riggomr\u00e5de, og tiltaket vil dermed ikke medf\u00f8re noen nye naturinngrep. Konsekvensene for naturen og vassdraget vil trolig bli mindre ved oms\u00f8kte tiltak sammenlignet med ridesenter. Bymilj\u00f8etaten forutsetter at kontorbrakkeriggen skal tilknyttes offentlig avl\u00f8psnett slik at tiltaket ikke medf\u00f8rer utslipp av kloakk til Klokkarvatnet. Med denne forutsetning vil ikke Bymilj\u00f8etaten frar\u00e5 at det gis dispensasjon for oms\u00f8kte tiltak. S\u00f8knaden er ogs\u00e5 sendt Statsforvalteren i Vestland for uttalelse, og det er ikke mottatt noen tilbakemelding. Det vises til ovennevnte uttalelser i sin helhet. Klage: Klagene og tiltakshavers tilsvar er samlet sett omfattende, og kun hovedpunktene gjengis i det f\u00f8lgende. Det vises til klagene og tiltakshavers tilsvar i sin helhet. Klage fra H\u00e5kon T. Nilssen: Klager stiller sp\u00f8rsm\u00e5l ved om det er gjort tilstrekkelig vurderinger om tiltakets betydning for trafikksikkerheten, kapasitet, b\u00e6reevne og slitasjen p\u00e5 aktuelle fylkesveier. Klager viser dessuten til relevante politiske uttalelser om at anlegget skal tilbakef\u00f8res etter anleggsfasen i forbindelse med arbeid p\u00e5 E39. Klage fra Anders Nygaard: Klager p\u00e5peker at arealene er uegnet for form\u00e5let det er s\u00f8kt om, og at det finnes bedre arealer som vil betjene form\u00e5let med langt mindre konsekvenser. Det vises til at tiltaket 2 medf\u00f8rer \u00f8kt forurensning, mer st\u00f8y, negative konsekvenser for myke trafikanter og negative konsekvenser for naturmilj\u00f8et. Klage fra Trond Aage Losvik m.fl.: Klager viser innledningsvis til at eiendommen er oppgitt med arealform\u00e5l idrettsanlegg i KPA 2018 som f\u00f8lge av omfattende protester til industriell virksomhet p\u00e5 tomten. Det vises videre til historikken knyttet til n\u00e5v\u00e6rende eiers kj\u00f8p av tomten og avtale med Statens vegvesen om leie av tomten til midlertidig anleggsomr\u00e5de. Det stilles i den sammenheng sp\u00f8rsm\u00e5l ved eiendomshandelen mellom Opplysningsvesenets fond/Statskog SF og Fana Ridesenter AS (n\u00e5, Hamrevegen 250 AS), som klager mener er sv\u00e6rt d\u00e5rlig bruk av samfunnets midler. Konsekvensene av eiendomshandelen og bruk av arealene som anleggsomr\u00e5de har v\u00e6rt omfattende for nabolaget. Tillatelsen som n\u00e5 er gitt inneb\u00e6rer vesentlige ulemper i form av st\u00f8y, \u00f8kt tungtrafikk og visuelt skjemmende/dominerende rubbhaller midt i synsfeltet for nabolaget. Klager mener i sammenheng at byr\u00e5den ikke har tatt i betraktning ovennevnte historikk knyttet til KPA 2018. Klager mener videre at tiltaket kan legge opp til 60-80 lastebiler til eiendommen per dag \u00abeller kanskje det dobbelte\u00bb. Klager mener i den sammenheng at en ombrukssentral kan plasseres smartere, i allerede sentrale industriomr\u00e5der som R\u00e5dalen eller Kokstad. Tiltaket vil videre ha negativ betydning for det biologiske mangfoldet og m\u00e5let om arealn\u00f8ytralitet. Klagerne stiller avslutningsvis sp\u00f8rsm\u00e5l ved om byr\u00e5den kan ha g\u00e5tt utover rammene for fullmakten vedtaket er truffet p\u00e5. Klagen er omfattende og kun hovedtrekkene er gjengitt i ovennevnte. Tilsvar fra tiltakshaver Hamrevegen 250 AS v/Ole Peter Duus ifm. klage fra Nygaard: Tiltakshaver mener innledningsvis at klagerne er \u00absterkt preget av erfaringene med bygging av E39 og tidligere planer om etablering av lukket steinknuseverk\u00bb, og at tiltaket har liten betydning for trafikksituasjon og st\u00f8yforhold. Hva gjelder prosessen med KPA 2018, viser klager i hovedsak til at argumenter for regulering til ridesenter ikke lenger gj\u00f8r seg gjeldende. Samlet sett mener klager at naboene ikke blir \u00abnegativt ber\u00f8rt av tiltaket ut over det som er p\u00e5regnelig med \u00e5 bo i en by som Bergen\u00bb. Det vises for \u00f8vrig til markedsrapport fra Bergen Ombrukssentral og redegj\u00f8relse for alternative plasseringer fra n\u00e6ringsmeglerfirma WPS vedlagt klagen. Fagetatens vurdering og anbefaling: Klagesaken er oversendt uten innstilling fra Plan- og bygningsetaten. Fagetaten opplyser at det ikke er gitt utsatt iverksetting av fullmaktvedtaket med hensyn til klage fra Losvik m.fl. I forbindelse med klage fra Anders Nygaard mottatt 24.10.2023, er det oversendt tilleggsnotat fra fagetaten. I tilleggsnotatet redegj\u00f8r fagetaten for at klagen i henhold til forvaltningslovens \u00a7 29, m\u00e5 anses innkommet innen klagefristen p\u00e5 3 uker fra tidspunktet Nygaard ble gjort kjent med byr\u00e5dens vedtak. Det vises til vedlagt tilleggsnotat datert 27.11.2023 i sin helhet. Klagen fra Nygaard og tilsvar fra tiltakshaver mottatt i den forbindelse, er oppsummert ovenfor under punkt Klage. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Dispensasjoner Det er i saken bl.a. innvilget midlertidig dispensasjon fra arealform\u00e5let idrett \u2013 ridesenter i reguleringsplan 18500000. Byr\u00e5det er av den oppfatning at klagerne i hovedsak bestrider vurderingen som er gjort, og anf\u00f8rer at vilk\u00e5rene ikke er oppfylt for \u00e5 gi dispensasjon. Klagene behandles samlet da tematikken i all hovedsak er overlappende. 3 Byr\u00e5det viser i all hovedsak til byr\u00e5dens dispensasjonsvurderinger og tiltrer innholdet i sin helhet. Byr\u00e5det vil likevel s\u00e6rskilt p\u00e5peke at det allerede er utf\u00f8rt vesentlig naturinngrep p\u00e5 eiendommen i forbindelse med utbyggingen av E39 Svegatj\u00f8rn-R\u00e5dal. Oms\u00f8kte tiltak inneb\u00e6rer f\u00f8lgelig ingen nye naturinngrep p\u00e5 eiendommen, se utklipp fra flyfoto: Flyfoto 2013 Flyfoto 2016 Flyfoto 2022 Det vises i sammenheng til ovennevnte til utdrag fra Bymilj\u00f8etatens uttalelse om tiltakets konsekvenser for naturen og for vassdraget: \u00abTiltaksomr\u00e5det er allerede sterkt p\u00e5virket som f\u00f8lge av at arealet har blitt brukt til riggomr\u00e5de ved utbyggingen E39 Svegatj\u00f8rn-R\u00e5dal. Dette gj\u00f8r at tiltaket ikke vil medf\u00f8re noen nye naturinngrep. Arealet er regulert til ridesenter. Konsekvensene for naturen og vassdraget vil trolig bli mindre ved at omr\u00e5det brukes til ombrukssentral sammenlignet med ridesenter. Dette basert p\u00e5 at et ridesenter medf\u00f8rer avrenning av n\u00e6ringsstoffer fra hestem\u00f8kk og noe partikkelforurensning\u00bb. Oms\u00f8kte tiltak (kontorbrakkerigg, rubbhaller, bil- og sykkelparkeringsplasser) er for \u00f8vrig lett reversible tiltak. Dette m\u00e5 ses i sammenheng med tillatelsens midlertidighet. Byr\u00e5det er av den oppfatning at tillatelsen inneb\u00e6rer en hensiktsmessig arealbruk mens en arbeider med en planmessig regulering av \u00f8nsket arealbruk. Dersom en i forbindelse med planarbeidene, kommer til at arealene ikke kan nyttes til ombrukssentral er det naturlig at tillatelsen utl\u00f8per uten fornyelse. Byr\u00e5det er her klar p\u00e5 at det ikke kan forventes permanent drift uten en endelig planavklaring. Byr\u00e5det tiltrer for \u00f8vrig byr\u00e5dens dispensasjonsvurderinger tilknyttet rekkef\u00f8lgekravet i planbestemmelsen \u00a7 1.2 og KPA 2018 \u00a7 6.2.2 om byggegrense langs vassdrag. Byr\u00e5det vil likevel presisere at dispensasjonene er innvilget med utgangspunkt i faglig relevante uttalelser. Det vises s\u00e6rskilt til at Bymilj\u00f8etaten har vurdert tiltakets konsekvenser for interesser knyttet til natur, biologisk mangfold, landskap og friluftsliv, og frar\u00e5det ikke at det gis dispensasjon for oms\u00f8kte tiltak p\u00e5 n\u00e6rmere forutsetninger som anses sikret i byr\u00e5dens fullmaktvedtak. Annet Byr\u00e5det vil avslutningsvis knytte noen kommentarer til klagernes bemerkninger til byr\u00e5dens fullmakter p\u00e5 vedtakstidspunktet. Forhenv\u00e6rende byr\u00e5d hadde iht. byr\u00e5dssak 1312/22 myndighet til \u00e5 treffe vedtak i enkeltsaker som ikke er av prinsipiell betydning. Det er byr\u00e5dets oppfatning at dette ikke er en enkeltsak av prinsipiell betydning av hensyn til praksis. Det vises s\u00e6rskilt til tillatelsens midlertidighet og de allerede utf\u00f8rte naturinngrepene p\u00e5 eiendommen. Dessuten inneb\u00e6rer ber\u00f8rte parters klagerett videre politisk behandling av saken. Byr\u00e5det tiltrer for \u00f8vrig fagetatens vurdering om klagefrist ifm. klage fra Nygaard, og g\u00e5r ikke n\u00e6rmere inn p\u00e5 dette tema. 4 Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5dens fullmaktvedtak datert 04.09.2023 opprettholdes. Klagen tas ikke til f\u00f8lge. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 16.10.2023 med f\u00f8lgende vedlegg: 1. Klage fra Trond Aage Losvik mfl 2. Klage p\u00e5 vedtaket fra H\u00e5kon T. Nilssen 3. Underretning om vedtak 4. Fullmaktsak 5. Fagnotat datert 30.08.2023 6. Situasjonskart 7. Situasjonsplan 8. Flyfoto 9. Klage over avslag 10. Avslag p\u00e5 s\u00f8knad 11. Tilleggsopplysninger og tilsvar 12. Byantikvarens uttalelse 13. Uttalelse fra Bymilj\u00f8etaten 14. Uttalelse fra Vestland Fylkeskommune 15. Uttalelse fra Riksantikvaren 2013 16. Tegninger 17. S\u00f8knad med vedlegg 18. Merknader 19. Tilleggsnotat datert 27.11.2023 20. Klage fra Anders Nygaard 21. Tilsvar fra tiltakshaver Hamrevegen 250 AS vOle Peter Duus 5 "
}