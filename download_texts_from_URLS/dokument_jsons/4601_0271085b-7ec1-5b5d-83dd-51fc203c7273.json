{
  "dokument_id": "0271085b-7ec1-5b5d-83dd-51fc203c7273",
  "doc_type": "case_presentation",
  "kommune": 4601,
  "tittel": "Representantforslag vedr\u00f8rende kulturtilbud i Arna fra Lillian Blom og Eira Garrido (SV) ",
  "url": "https://bergen.kommune.no/politikere-utvalg/api/fil/bk360/12173217/Framstilling-Representantforslag-fra-Eira-Vilde-Martinsen-Garrido-SV-og-Lillian-Blom-SV-vedrorende-kulturtilbud-i-Arna-Innsendt-19-2-2025",
  "tekst": " Forretningsutvalget Saksframstilling V\u00e5r referanse: 2025/122963-4 Saksbehandler: Frank Wessels Representantforslag vedr\u00f8rende kulturtilbud i Arna fra Lillian Blom (SV) og Eira Garrido (SV) Innsendt: 19.2.2025 Hva saken gjelder: Bystyrerepresentantene Lillian Blom (SV) og Eira Garrido (SV) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 19.02.25. Forslaget lyder som f\u00f8lger: Kulturtilbudene i Bergen er i dag sterkt preget av et sentralisert system, hvor de fleste ressursene og aktivitetene samles i sentrum. Dette skaper store ulikheter mellom bydelene, og spesielt Arna, som har flere levek\u00e5rsutfordringer, har et behov for bedre tilgang p\u00e5 kulturtilbud. Til tross for at Bergen som helhet ligger h\u00f8yt p\u00e5 Norsk kulturindeks, er byen langt mindre tilgjengelig for barn og unge med en plassering som nr. 348. Arna st\u00e5r i dag igjen med f\u00e5 kommunale tilbud, og vi ser at innbyggere i denne bydelen i stor grad er avhengige av ildsjeler for \u00e5 f\u00e5 til aktiviteter. Arna er en av bydelene i Bergen med lavest deltakelse i organisert fritidsaktivitet. If\u00f8lge Melding om lokal kulturproduksjon 2021, er det store forskjeller i kulturtilbudene p\u00e5 tvers av bydelene, og Arna har blant de laveste tallene i byen med bare 54 aktiviteter (37 frivillige og 17 kommunale). Arna har ogs\u00e5 det laveste antallet kommunale kulturtilbud av alle bydeler. Folkehelseoversikten for Bergen understreker behovet for \u00e5 styrke lavterskeltilbud for barn og unge, spesielt i omr\u00e5der med h\u00f8y andel familier med vedvarende lav inntekt. Arna skiller seg ut med h\u00f8yest andel innbyggere som opplever ensomhet og lavest andel som er forn\u00f8yd med livet og n\u00e6rmilj\u00f8et. Dette kan tyde p\u00e5 at manglende tilgang til aktiviteter har en negativ innvirkning p\u00e5 livskvaliteten i bydelen. I Arna er det viktig \u00e5 bygge flere kulturelle m\u00f8teplasser, og styrke eksisterende, for \u00e5 ha kulturtilbud som blir tilgjengelige for alle innbyggere, uavhengig av alder og mobilitet. Det b\u00f8r bygges ut tilbud ved lokale kulturbygg, som biblioteker og frivilligsentraler, som fungerer som sentrale m\u00f8teplasser i bydelen. Frivilligheten skal st\u00f8ttes av kommunen for \u00e5 arrangere lokale kulturelle aktiviteter, men det er viktig at dette skjer i samarbeid med profesjonelle akt\u00f8rer for \u00e5 sikre kvalitet og tilgjengelighet. Kulturskolen b\u00f8r v\u00e6re tilgjengelig for alle bydeler, og i Arna er det et s\u00e6rlig behov for at skolen har et fast og godt tilbud. Det er viktig at kulturskolen styrkes, slik at alle barn og unge i Arna har tilgang til tilbud som gir mulighet til \u00e5 l\u00e6re og utfolde seg kunstnerisk. Kulturskolen skal ikke kuttes, men heller utvikles i samarbeid med lokale akt\u00f8rer, slik at den m\u00f8ter behovene i bydelen bedre. 1 Det er viktig at kulturtilbudene er tilrettelagt for alle, ogs\u00e5 for utviklingshemmede. Dette kan bety b\u00e5de tilpasninger av eksisterende tilbud og utvikling av nye tilbud som er spesifikt rettet mot denne gruppen. Dette er et mangel i Arna i dag. Forslag til vedtak: I arbeidet med omstruktureringen av kulturetaten og de lokale kulturkontorene, m\u00e5 bystyret s\u00f8rge for at Arna ikke blir oversett i de kommende kulturbudsjettene. Det er avgj\u00f8rende at det jobbes aktivt for \u00e5 styrke kulturtilbudet i bydelen og sikre at innbyggerne f\u00e5r tilgang til et tilgjengelig og inkluderende kulturliv. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 18.06.25. Det foresl\u00e5s at utvalg for finans, kultur og n\u00e6ring avgir innstilling i saken. Forslag til vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 18.06.25. 3. Utvalg for finans, kultur og n\u00e6ring avgir innstilling i saken Dato: 25. februar 2025 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. 2 "
}