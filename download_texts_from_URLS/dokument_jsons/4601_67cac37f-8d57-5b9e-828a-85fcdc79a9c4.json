{
  "dokument_id": "67cac37f-8d57-5b9e-828a-85fcdc79a9c4",
  "doc_type": "case_presentation",
  "kommune": 4601,
  "tittel": "\u00c5sane Gnr 216 bnr 1269 Vollane. Stans av planinitiativ\n",
  "url": "https://bergen.kommune.no/politikere-utvalg/api/fil/bk360/8539417/Framstilling-Asane-Gnr-216-bnr-1269-Vollane-Stans-av-planinitiativ-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/36753-17 \u00c5sane Gnr 216 bnr 1269 Vollane. Stans av planinitiativ Hva saken gjelder: Saken gjelder stans av et planinitiativ fremmet av OK arkitekter p\u00e5 vegne av Wallem Steckmest & Co AS. Intensjonen med planinitiativet er \u00e5 legge til rette for et fortettingsprosjekt i form av konsentrert bebyggelse / blokk p\u00e5 om lag 7000 m2 BRA og inntil 60 boenheter. Planomr\u00e5det ligger i Ervik i \u00c5sane bydel, utgj\u00f8r om lag 150 daa, er stort sett ubebygd og best\u00e5r av dyrket mark og skog. Adkomsten er via fylkesvei 578 Ervikveien og fra kommunal vei Vollane. Figur 1: Planomr\u00e5dets beliggenhet i \u00c5sane bydel 1 Overordnete f\u00f8ringer og planer Nasjonal: - Nasjonale forventninger, vedtatt ved kongelig resolusjon 20.juni 2023. Kap. 5 omhandler Klima, natur og milj\u00f8 for fremtida. - Jordvernstrategi (Prop.1215 2022-2023) er oppdatert 2023. Kommunal: - Gr\u00f8nnstrategi \u2013 klimastrategi for Bergen 2022-2023 ble vedtatt 2023. - Naturstrategi ble vedtatt i 2023. - Strategi for urbant landbruk 2019-2023 anbefaler \u00e5 ta vare p\u00e5 matjord der den ligger. Gjeldende arealplaner - Reguleringsplan \u00ab\u00c5sane. Gnr 211 bnr 1 m.fl. Vollane-Haugane\u00bb, areal-ID 35304000, vedtatt i 2008 regulerer boligbebyggelse i form av frittliggende eneboliger. Planlagt utbygging er foresl\u00e5tt innenfor felt B4 som avsetter 18 tomter til frittliggende eneboliger i 1 etasje. For en del boligfelt stiller planen krav om detaljregulering. - KPA 2018 viser foresl\u00e5tt utbyggingen innenfor ytre fortettingssone deler av planomr\u00e5det er avsatt til byfortettingssone. Hele planomr\u00e5det er avsatt til hensynssone kulturmilj\u00f8, deler av det ligger innenfor for hensynssone st\u00f8y. Det ligger flere arkeologiske kulturminner / forhistoriske boplasser innenfor planomr\u00e5det. Disse er automatisk fredet etter kulturminneloven. Prosess: - Veiledningsm\u00f8tet mellom plan- og bygningsetaten og forslagstiller ble avholdt i mai 2022. B\u00e5de bymilj\u00f8etaten og kulturminnemyndighetene kom med merknader og stilte seg negative til planlagt utbygging. Det ble foretatt en grundig gjennomgang av ulike tema (se referat i vedlegg). Plan- og bygningsetaten konkluderte med at oppstart av planarbeid trolig ikke kan anbefales og et planinitiativ sannsynligvis vil bli stoppet. Dette fordi planinitiativet kommer i konflikt med gr\u00f8nne verdier (dyrket mark, s\u00e6rlig viktige friluftsomr\u00e5der, gr\u00f8nn korridor, ubebygd natur) og kulturminneverdier (automatisk fredete kulturminner, hensyn til kulturmilj\u00f8 og kulturminnelokaliteter). - Planinitiativet med anmodning om oppstartsm\u00f8te ble fremmet for plan- og bygningsetatens den 17.03.2023. Flere ber\u00f8rte h\u00f8ringsinstanser kommer med merknader og innspill. - Planforum tar saken opp i m\u00f8tet den 30.5.2023 og konkluderer med at oppstart ikke kan anbefales med bakgrunn i hensyn til: sv\u00e6rt viktige friluftsomr\u00e5de, automatisk fredete kulturminner, bevaring av ubebygd natur og dyrket mark. (Plan- og bygningsetatens interne planforum har som form\u00e5l \u00e5 gi en helhetlig, samordnet og tydelig tilbakemelding p\u00e5 tvers av faggrupper for \u00e5 sikre god forankring av etatens beslutning i sakene og best\u00e5r av ledelsen p\u00e5 byplan, byggesak og etatsdirekt\u00f8r). - Avgj\u00f8relse om stans av planinitiativet ble oversendt til forslagstiller den 09.06.2023. - Anmodning om politisk behandling av saken ble oversendt til plan- og bygningsetaten av forslagstiller den 19.06.2023. Plan- og bygningsetatens vurderinger: Jf plan- og bygningslovens (pbl) \u00a7 12-3, 2. ledd har private organisasjoner, tiltakshavere og andre myndigheter rett til \u00e5 fremme forslag til detaljregulering. Dersom kommunen finner at et privat planinitiativ ikke b\u00f8r f\u00f8re frem kan kommunen jf pbl 12-8, 2. ledd beslutte at initiativet stoppes. Etter en helhetsvurdering besluttet plan- og bygningsetaten at forliggende planinitiativet stoppes. Plan- og bygningsetaten begrunner stans av planinitiativet med at planinitiativet er konfliktfullt med tanke p\u00e5 at: - omr\u00e5det er et ubebygd naturomr\u00e5de som best\u00e5r av b\u00e5de av fulldyrket mark og l\u00f8vskog med h\u00f8y bonitet - omr\u00e5det har stor verdi som \u00f8kologisk korridor - omr\u00e5det er et mye brukt friluftsomr\u00e5de klassifisert som \u00absv\u00e6rt viktig\u00bb, deler av friluftsomr\u00e5det er statlig sikret 2 - omr\u00e5det inneholder 4 registrerte arkeologiske kulturminnelokasjoner med automatisk fredete kulturminner fra et stort tidsspenn (fra steinalder til vikingtid) Plan- og bygningsetaten viser til uttalelsene fra bymilj\u00f8etaten og Vestland fylkeskommune og slutter seg til dem. Bymilj\u00f8etaten stiller seg negativ til planinitiativet fordi den inneb\u00e6rer nedbygging av et viktig natur- og friluftslivsomr\u00e5de. Omr\u00e5det innehar store gr\u00f8nne verdier som vil bli skadelidende ved et planinitiativ som skissert. Vestland fylkeskommune uttaler at de ikke kan se at de illustrerte planinitiativet er forenelig med tilstrekkelig vern av de automatisk fredete kulturminner i omr\u00e5det og kommer i konflikt med disse. Figur 2: T.v.: Arealressurser AR5 (dyrket mak, h\u00f8ybonitets skog) og stier. T.h.: Friluftslivsomr\u00e5der og gr\u00f8nne korridorer (kilde: VISGI). P\u00e5f\u00f8rt p\u00e5 kartene: skissert utbygging jf planinitiativet (bl\u00e5tt) Friluftsliv: Planlagt utbygging er lokalisert innenfor et st\u00f8rre sammenhengende og sv\u00e6rt mye brukt friluftslivsomr\u00e5de som er klassifisert som \u00absv\u00e6rt viktig\u00bb og vil fragmentere det. Det er nasjonale interesser knyttet til dette friluftslivsomr\u00e5det: deler av det er statlig sikret. Utbyggingen etter planinitiativet vil beslaglegge en viktig del av turomr\u00e5det og tilkomstmuligheten til badeplassen. Badeplassen er mye brukt og godt tilrettelagt med badestige, HC rampe, toalett og HC parkering etc. Utbyggingen vil virke privatiserende og f\u00e5r sv\u00e6rt negativ fjernvirkning i terrenget som er \u00e5pent og flatt. \u00d8kologisk korridor og naturomr\u00e5det: Det g\u00e5r en \u00f8kologisk korridor gjennom det aktuelle omr\u00e5det som skal sikre at dyr og planter kan forflyttet seg eller spre seg p\u00e5 naturlig vis. Korridoren er en viktig forbindelse mot st\u00f8rre gr\u00f8ntomr\u00e5der utenfor planomr\u00e5det. Utbyggingen vil kunne punktere den og gj\u00f8re det vanskelig for arter \u00e5 bevege seg over st\u00f8rre sammenhengende omr\u00e5der. Dette hindrer genetisk mangfold. Omr\u00e5det i dag best\u00e5r at fulldyrket mark og h\u00f8ybonitets l\u00f8vskog. Det er b\u00e5de viktig \u00e5 ivareta matjorden og skogen. H\u00f8ybonitets l\u00f8vskoger er ofte sv\u00e6rt artsrike og frodige, og det er h\u00f8y sannsynlighet for funn av skjedene arter. I tillegg vil nedbygging av l\u00f8vskog med h\u00f8y bonitet medf\u00f8re klimagassutslipp da skog med h\u00f8y bonitet lagrer mer karbon. 3 Automatisk fredete kulturminner av nasjonal verdi og kulturmilj\u00f8et Vestland fylkeskommune er regional kulturminnemyndighet og uttaler at de automatisk fredete kulturminner innenfor planomr\u00e5det er av nasjonal verdi. Det er stor sannsynlighet for at de arkeologiske lokaliteter blir skadelidende og i verste fall \u00f8delagte n\u00e5r det etableres boliger med tilh\u00f8rende infrastruktur i dette omfanget s\u00e5 n\u00e6rt kulturminner som planinitiativet illustrerer. Planinitiativet kommer i direkte konflikt med automatisk fredet kulturminne Askeladden id 103193 og krever dispensasjon fra kulturminneloven \u00a7 8.4. Byantikvaren viser til at omr\u00e5det ligger innenfor hensynsone kulturmilj\u00f8 H570 og er opptatt av at kulturmilj\u00f8et i sin helhet i tillegg til enkeltelementer ivaretas og understreker at dette gjelder ogs\u00e5 villabebyggelsen som ligger langs Fig 3: arkeologiske kulturminner (www.kulturminnesok.no) Vollane. Forslagstillers anf\u00f8rsler: Forslagstiller er uenig i plan- og bygningsmyndighetens vurderinger og mener at planinitiativet vil kunne f\u00f8re frem. Selv om gjeldene reguleringsplan stiller plankrav til flere boligfelt innenfor planomr\u00e5det, er felt B4 detaljregulert til bygging av 18 frittliggende eneboliger i 1 etasje og vil kunne bygges ut gjennom bygges\u00f8knader. Forslagstiller mener imidlertid at planinitiativet inneb\u00e6rer en bedre l\u00f8sning og \u00f8nsker \u00e5 etablere en boligblokk med inntil 60 boenheter innenfor B4 mens andre felt ikke \u00f8nskes bygd ut. Forslagstiller anf\u00f8rer feil i skj\u00f8nnsut\u00f8velsen ved plan- og bygningsetatens beslutning om stans av planinitiativet: - det er lagt for stor vekt p\u00e5 at omr\u00e5det er ubebygd - det er lagt for lite vekt p\u00e5 eksisterende reguleringsplan - der er lagt vekt p\u00e5 forhold som er avgjort eller kunne bli avgjort i planarbeidet - det er lagt vekt p\u00e5 sidestilte hensyn (volum/ h\u00f8yder/ plassering), men det er ingen grunnleggende hinder for at et planinitiativ kan f\u00f8re frem jf prop149 L (2015-2016) Forslagstiller krever i brev av 23.06.2023 at planinitiativet legges frem for politisk avgj\u00f8relse. Byr\u00e5dets vurdering og anbefaling/konklusjon: Byr\u00e5det ser at gjeldende reguleringsplan er av eldre dato. Planarbeidet \u00abVollane-Haugane\u00bb startet opp allerede i 1988 og ble vedtatt i 2008. Forslagstiller \u00f8nsker at planinitiativet vurderes opp mot eksisterende reguleringsplan. Plan- og bygningsloven krever imidlertid utarbeidelse av en ny detaljreguleringsplan der arealbruk av omr\u00e5det vurderes p\u00e5 nytt og etter krav, rammer og f\u00f8ringer som gjelder i dag. Dette fordi planinitiativet g\u00e5r ut over hovedrammene i den gjeldende planen og ber\u00f8rer samtidig hensynet til et viktig natur- og friluftsomr\u00e5de jf 12-14. For byr\u00e5det fremst\u00e5r det tydelig at reguleringsplanen for \u00abVollane- Haugene\u00bb er utdatert. Tema som naturmangfold, matjord m.m. er hverken utredet, beskrevet eller vurdert i forbindelse med utarbeiding planen. N\u00e5r det gjelder muligheten for utbygging av felt B4 gjennom bygges\u00f8knader anbefaler byr\u00e5det \u00e5 ta kontakt med byggesaksavdelingen for \u00e5 f\u00e5 veiledning i form av en forh\u00e5ndskonferanse. Det gj\u00f8res oppmerksom p\u00e5 plan- og bygningslovens \u00a7 12-4 som 4 fastsetter virkningen av reguleringsplaner. For planer som er utarbeidet i privat regi og ikke gjennomf\u00f8rt innen 10 \u00e5r gjelder \u00a712-4 fjerde ledd: \u00abEr bygge- og anleggstiltak som hjemles i plan fremmet med bakgrunn i privat reguleringsforslag etter \u00a7 12\u201311, ikke satt i gang senest ti \u00e5r etter at planen er vedtatt, skal kommunen f\u00f8r avgj\u00f8relse av bygges\u00f8knad for nye utbyggingsomr\u00e5der etter planen, p\u00e5se at planen i n\u00f8dvendig grad er oppdatert. Tiltakshaver er ansvarlig for \u00e5 skaffe n\u00f8dvendige opplysninger og dokumentasjon for kommunens vurdering.\u00bb Lovkommentaren til pbl utdyper at bestemmelsen inneb\u00e6rer en plikt til \u00e5 vurdere, avklare og dokumentere at gjeldende detaljregulering er et aktuelt og forsvarlig grunnlag for utbygging. Kommunen skal vurdere om planen avklarer aktuelle offentlige og private interesser, er oppdatert i forhold til de stedlige forholdene, nye arealpolitiske f\u00f8ringer og holder et forsvarlig planfaglig kvalitetsniv\u00e5 f\u00f8r det kan fattes avgj\u00f8relse i byggesaken. Det er kommet mye ny kunnskap og skjerpete krav siden 2008, b\u00e5de med tanke p\u00e5 vern av matjord, naturmangfold, ubebygd natur og hensyn til friluftsliv, klima og milj\u00f8. Vestland fylkeskommune p\u00e5peker at utbyggingen forutsetter dispensasjon fra kulturminneloven. Byr\u00e5det kan ikke se at planinitiativet b\u00f8r f\u00f8re frem fordi det nettopp er grunnleggende hinder (jf prop 149 L) som taler for at planen ikke vil kunne realiseres. Planinitiativet strider mot viktige nasjonale og regionale interesser. Vestland fylkeskommune som regional kulturminnemyndighet med innsigelsesmyndighet har uttalt at planinitiativet kommer i konflikt med automatisk fredete arkeologiske kulturminnelokaliteter av nasjonal interesse. Det er ogs\u00e5 sannsynlighet for at Statsforvalteren i Vestland kan legge ned innsigelse med bakgrunn i at nasjonale interesser ikke hensyntas. Statsforvalteren i Vestlandet p\u00e5peker under Kommunen sitt ansvar for matjorda: \u00abBevaring av dyrka jord er ei nasjonal interesse, men avgjerda i enkeltsaker ligg oftast hj\u00e5 kommunane. Kommunane er s\u00e5leis forvaltarar av den nasjonale jordvernpolitikken og det nasjonale jordvernm\u00e5let, og summen av kommunane sine prioriteringar blir resultatet. [...] Ikkje minst gjeld dette i Vestland, som med eit samla \"overforbruk\" p\u00e5 25 % (91 daa/\u00e5r) diverre ikkje bidrog til at Norge n\u00e5dde jordvernm\u00e5let for 2019. 70 % av omdisponeringa etter Plan- og bygningslova (PBL) har g\u00e5tt til bruksomr\u00e5de som kommunen r\u00e5r over. Over halvparten (38 %) har vore bustad p\u00e5 dyrka mark, noko vi b\u00f8r minimalisere til det absolutt naudsynte. ...\u00bb. FN har pekt ut 2021\u20132030 til verdens ti\u00e5r for restaurering av \u00f8kosystem. Restaurering av natur er sentralt for \u00e5 kjempe mot klimaendringer, styrke matsikkerheten, sikre rent vann og bevare og sikre naturmangfoldet for fremtiden. Nasjonale forventninger til regional og kommunal planlegging 2023-2027 be vedtatt ved kongelig resolusjon i 2023. Det vises til FNs naturpanel og understrekes at \u00abbevaring og restaurering av naturen er [derfor] en nasjonal interesse.\u00bb Kap. 5 omhandler \u00abklima, natur og milj\u00f8 for fremtida\u00bb. Kommunene oppfordres til \u00e5 fortette, gjenbruke og transformere arealer som alt er bebygd og hindre omdisponering av jordbruksarealer, viktige natur- og friluftslivsarealer og karbonrik og n\u00e6ringsrik jord. Kommunen skal vurdere tidligere godkjent arealbruk med hensyn til klima, naturmangfold kulturmilj\u00f8 og jordvern ved rullering av KPA. Det understrekes viktigheten av at kommunen f\u00f8lger den nasjonale jordvernstrategien og \u00abs\u00e6rleg i pressomr\u00e5de er det viktig \u00e5 praktisere eit strengt jordvern for \u00e5 hindre at viktige jordbruksareal blir bygde ned.\u00bb Statens jordvernstrategi er oppdatert i 2023 og har skjerpete krav om vern av matjord som er forankret i FNs b\u00e6rekraftm\u00e5l. Byr\u00e5det viser til at endringer i klima f\u00f8rer b\u00e5de til tap av naturmangfold og st\u00f8rre behov for \u00e5 produsere mat lokalt p\u00e5 grunn av trusselen mot matsikkerheten. Byr\u00e5det er enig i plan- og bygningsmyndighetens vurderinger om at et planinitiativ som ser for seg \u00e5 bygge ned dyrket mark / h\u00f8ybonitetsskog / s\u00e6rlig viktige friluftsomr\u00e5der ikke b\u00f8r f\u00f8re frem og stanses da nasjonale og regionale interesser ber\u00f8res negativt. En tidlig stans av planinitiativ er viktig og riktig for \u00e5 spare tid, ressurser og kostnader. 5 Byr\u00e5det \u00f8nsker at omr\u00e5det vurderes p\u00e5 nytt ved rullering av KPA der ogs\u00e5 hensyn til natur- og friluftslivsomr\u00e5der, naturmangfold og vern av matjord inng\u00e5r i vurderingene. Etter byr\u00e5dets vurdering vil det v\u00e6re sv\u00e6rt viktig \u00e5 sikre gr\u00f8nne verdier og friluftslivsarealer n\u00e5r det skal fortettes ved et fremtidig bybanestopp i Eidsv\u00e5g. Soneinndelingen i KPA 2018 som viser planomr\u00e5det som ytre fortettingssone/fortettingssone baserer seg i stor grad p\u00e5 gjeldende planstatus og en grov kartlegging av omr\u00e5dets avstand til kollektivknutepunkt og sentrumskjerner. Ved neste rullering av KPA vil det v\u00e6re naturlig \u00e5 vektlegge nyere strategier og f\u00f8ringer som omhandler blant annet natur- og klimahensyn og gr\u00f8nne interesser. I 2023 har bystyret i Bergen vedtatt b\u00e5de en ny klimastrategi og en naturstrategi. Klimastrategien peker p\u00e5 negative konsekvenser klimaendringene medf\u00f8rer for blant annet matsikkerhet og naturmangfold. Naturstrategien viser til viktigheten av \u00e5 styrke matsikkerheten og \u00e5 bevare og sikre naturmangfold. Hensyn til matsikkerhet gj\u00f8r det viktig \u00e5 kunne produsere mat lokalt. Arealendringer er den st\u00f8rste trusselen mot naturmangfoldet og strategien p\u00e5peker at \u00abmange av naturens verdier, som naturmangfold og jordbruksjord, er det n\u00e6rmest umulig \u00e5 gjenskape. Det viktigste vi kan gj\u00f8re er derfor \u00e5 ta vare p\u00e5 de arealene som har slike funksjoner i dag\u00bb. Byr\u00e5det konkluderer med bakgrunn i ovennevnte vurderinger at planinitiativet ikke b\u00f8r f\u00f8re frem og stanses. \u00d8konomiske konsekvenser: Saken har ingen direkte \u00f8konomiske konsekvenser for kommunen. Vedtakskompetanse: I henhold til bystyresak 368/23 Reglement for Bergen bystyre og utvalgene 2023 - 2027, punkt 6.8.2 bokstav d, er myndighet til \u00e5 behandle krav om foreleggelse av beslutning om stans av planinitiativ, jf. plan- og bygningsloven \u00a7 12-8, 2. ledd, delegert til Utvalg for milj\u00f8 og byutvikling. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Med hjemmel i plan- og bygningsloven \u00a7 12-8, 2 ledd stanses privat planinitiativ for \u00c5sane. Gnr 216 bnr 1269 Vollane. Dato: 23. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, datert 28.06.2023 Stopp av planinitiativ datert 09.06.2023 Anmodning om politisk behandling 23.06.2023 Kulturminnefagleg innspill datert 25.05.2023 Bymilj\u00f8etatens uttalelse datert 11.05.2023 Planinitiativ 31.01.2023 Plan-2022 20712 Referat fra Veiledningsm\u00f8tet datert 30.06.2022 6 "
}