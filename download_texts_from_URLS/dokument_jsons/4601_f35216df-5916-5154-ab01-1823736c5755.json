{
  "dokument_id": "f35216df-5916-5154-ab01-1823736c5755",
  "doc_type": "case_attachment",
  "kommune": 4601,
  "tittel": "Uttale fra hovedtillitsvalgte i Delta Bergen kommune om mulig konkurranseutsetting av sykehjem (002).docx",
  "url": "https://bergen.kommune.no/politikere-utvalg/api/fil/bk360/10050490/Uttale-fra-hovedtillitsvalgte-i-Delta-Bergen-kommune-om-mulig-konkurranseutsetting-av-sykehjem-002-docx",
  "tekst": " Bergen 08.03.24 Uttale fra hovedtillitsvalgte i Delta Bergen kommune om mulig konkurranseutsetting av 2 sykehjem Vi \u00f8nsker \u00e5 adressere den p\u00e5g\u00e5ende diskusjonen og bestillingen av konkurranse-utsetting av sykehjemmene i v\u00e5r kommune p\u00e5 vegne av Delta Bergen. Dette vil ber\u00f8re b\u00e5de Delta sine medlemmer og andre ansatte og det vil skape store bekymringer. Delta t\u00f8r p\u00e5st\u00e5 at, som offentlig arbeidsgiver, s\u00e5 har kommunen et ekstra ansvar for \u00e5 g\u00e5 foran som et godt eksempel p\u00e5 god arbeidsgiverpolitikk. Det er mange muligheter for \u00e5 se p\u00e5 arbeidsoppgaver og kostnadseffektivitet, uten at det skal g\u00e5 p\u00e5 bekostning av de ansattes arbeidsforhold. Det er \u00f8nske om at den ansatte skal st\u00e5 lengst mulig i yrkene sine, og de som jobber p\u00e5 sykehjem har en til tider fysisk utfordrende arbeidshverdag. Bergen kommune har ogs\u00e5 avtale som har til form\u00e5l \u00e5 skape rom for at det er plass til alle, gjennom \u00e5 forebygge sykefrav\u00e6r, frafall og seniorpolitikk. Vil det v\u00e6re slik at de skal l\u00f8pe fortere, p\u00e5 tid for \u00e5 v\u00e6re kostnadseffektiv, s\u00e5 er det naturlig \u00e5 tenke p\u00e5 helsen til den enkelte, men ogs\u00e5 kvalitet til pasientene og om de klarer \u00e5 st\u00e5 til forventet pensjonsalder. Viser til Ask\u00f8y kommune som har gjort en kartlegging av konsekvenser for ansatte ved virksomhetsoverdragelse p\u00e5 pensjon i Ask\u00f8y kommune. Det vil f\u00e5 store konsekvenser for den ansatte. Spesielt for dem som har en viss alder. Redusert arbeidsvilk\u00e5r og \u00f8kt usikkerhet rundt framtidig ansettelsesforhold da vi om noen \u00e5r vil mangle mange profesjoner innen helse. Om de folkevalgte velger \u00e5 konkurranse utsette 2 sykehjem kan fallgruven v\u00e6re: \u2022 Fallende kvalitet p\u00e5 tjenesten \u2022 Sm\u00e5 stillingsbr\u00f8ker (Bergen kommune jobber for heltidskultur) \u2022 Stor risiko for bruk av ufagl\u00e6rte innen pleien \u2022 Misbruk av overtid \u2022 Lange arbeidsperioder \u2022 Brudd p\u00e5 arbeidsmilj\u00f8lovens \u00a714 (9) 7 der ansatte som har jobbet som vikar i n\u00e6rmere tre \u00e5r ikke lenger f\u00e5r vakter og mister rett til fast ansettelse, mot at det tas inn nye vikarer. \u2022 Sterkt reduserte rettigheter for ansatte etter arbeidsmilj\u00f8lovens \u00a714-4a \u2022 Forskjellen mellom privat og offentlig sektor er f\u00f8lelsen av jobbsikkerhet. \u2022 \u00d8kt turnover og h\u00f8yeresykefrav\u00e6r Konklusjon: Delta ser p\u00e5 manglende utredning som et stort usikkerhetsmoment. Det er stor usikkerhet knyttet til om kommunen sparer penger, eller ikke. Det vil f\u00e5 store konsekvenser for ansattes pensjon og pensjonsrettigheter og ikke minst arbeidsforhold. Virksomhetsoverdragelse har en hatt eks ved S\u00f8reide sykehjem og renholdere. Det endte med \u00e5 ta tjenestene tilbake med alle ekstra kostnader det medf\u00f8rte for Bergen kommune. Det er ingenting som tilsier at dette kan skje en gang til. P\u00e5 vegne av v\u00e5re medlemmer og deres velferd, oppfordrer vi Bystyret til \u00e5 revidere beslutningen om konkurranseutsetting av sykehjemmene. Som ekstra tanker i saken tar vi med resolusjon vedtatt i Delta sitt representantskap 2023 som omhandler konkurranseutsetting. Inntekten skal ikke bestemme om du f\u00e5r en verdig alderdom og en god utdanning. Derfor skal vi betale for dette over skatteseddelen, og l\u00f8se oppgavene i fellesskap. Resolusjon vedtatt av Deltas representantskap 22. november 2023. I Norge l\u00f8ser vi de store samfunnsoppgavene i fellesskap; fra barnehage og skole, til eldreomsorg, sykehus og brannvesen. Vi er enige om at det ikke er inntekten din som skal bestemme om du f\u00e5r en verdig alderdom og en god utdanning, og at vi derfor skal betale for dette over skatteseddelen heller enn rett fra egen lommebok. At vi l\u00f8ser oppgavene sammen betyr ogs\u00e5 at vi tar alle samfunnets gode krefter i bruk. Det offentlige har ansvaret for \u00e5 levere hele bredden av tjenester til sine innbyggere, og det ansvaret kan ikke politikerne sette ut p\u00e5 anbud. De m\u00e5 s\u00f8rge for at alle som leverer tjenester til fellesskapet og p\u00e5 vegne av fellesskapet har ryddige og gode l\u00f8nns- og arbeidsforhold uavhengige av arbeidsgiver. Det offentlige ansvaret og kravet om kvalitet i tjenestene ligger fast. Samtidig m\u00e5 tjenestene hele tiden utvikles. I Norge er det tradisjon for at privat og ideell sektor supplerer det offentlige i \u00e5 produsere og levere velferdstjenester. Delta er enig i at dette kan v\u00e6re en god l\u00f8sning gitt like god kvalitet i tjenestene samt like gode l\u00f8nns- og arbeidsvilk\u00e5r for arbeidstakerne. Penger som overf\u00f8res fra det offentlige til private og ideelle tjenestetilbydere m\u00e5 brukes til \u00e5 gi et godt tjenestetilbud, uten at det g\u00e5r p\u00e5 bekostning av de ansatte. Konkurranseutsetting, virksomhetsoverdragelser og tariffhopping som forringer l\u00f8nns- og arbeidsbetingelser er en uakseptabel praksis som m\u00e5 motvirkes. Reduksjon av kostnader gjennom lavere l\u00f8nninger og d\u00e5rligere pensjoner er ikke effektivisering, men omfordeling fra arbeidstakere til arbeidsgivere og eiere. Delta har erfaring med at ansatte i virksomheter som har blitt konkurranseutsatt og overdratt til private eiere i flere tilfeller har f\u00e5tt d\u00e5rligere l\u00f8nns- og arbeidsvilk\u00e5r. S\u00e6rlig pensjonsrettighetene har blitt svekket, ofte allerede ved overgangen fra offentlig til privat drift. Dette er ikke akseptabelt. Deltas klare krav er at likeverdige l\u00f8nns- og arbeidsvilk\u00e5r inng\u00e5r som vilk\u00e5r ved konkurranseutsetting av offentlige oppgaver. Delta mener: \u2022 Det offentlige, gjennom demokratisk valgte politikere, har det \u00f8verste ansvaret for at innbyggerne f\u00e5r gode tjenester, uavhengig av hvem som leverer tjenesten. Organisering av tjenestetilbudet skal ha best mulig tjenester som utgangspunkt. \u2022 Privat og ideell sektor er et viktig supplement til det offentlige i \u00e5 produsere og levere tjenester. \u2022 Offentlige midler til kj\u00f8p av velferdstjenester fra private eller ideelle tjenestetilbydere skal brukes til \u00e5 gi et kvalitativt godt tjenestetilbud, uten at det g\u00e5r p\u00e5 bekostning av de ansatte. \u2022 Likeverdige l\u00f8nns- og arbeidsvilk\u00e5r m\u00e5 inng\u00e5 som vilk\u00e5r ved konkurranseutsetting av offentlige oppgaver. \u2022 God involvering av tillitsvalgte er avgj\u00f8rende for \u00e5 skape gode omstillingsprosesser. \u2022 Ved konkurranseutsetting av offentlig tjenester m\u00e5 det v\u00e6re \u00e5penhet om drift og regnskap i tjenestene slik at det er mulig \u00e5 kontrollere tjenestenes \u00f8konomi og at det ikke tas ut utbytte som ikke gagner selve tjenesten. \u2022 Ingen virksomheter skal kunne organisere seg vekk fra medbestemmelse. "
}