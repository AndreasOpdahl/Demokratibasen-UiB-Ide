{
  "dokument_id": "173d6add-819a-51d4-b2bc-b3f549647058",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ann Kristin Helland Ramstr\u00f8m (SV) og Lillian Blom (SV) om utredning av boligkj\u00f8psordning",
  "url": "https://bergen.kommune.no/politikere-utvalg/api/fil/bk360/11947905/Svar-pa-representantforslag-fra-Ann-Kristin-Helland-Ramstrom-SV-og-Lillian-Blom-SV-om-utredning-av-boligkjopsordning",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/191143-7 Saksbehandler: Ingerd Lene Nyheim Fra Dato: 23. april 2025 Byr\u00e5d for barnevern, sosiale tjenester og mangfold Svar p\u00e5 representantforslag fra Ann Kristin Helland Ramstr\u00f8m (SV) og Lillian Blom (SV) om utredning av boligkj\u00f8psordning Forretningsutvalget har i m\u00f8te 14.01.2025 sak 12/25 fattet f\u00f8lgende vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 27.05.25. 3. Utvalg for finans, kultur og n\u00e6ring avgir innstilling i saken. Saken sendes ogs\u00e5 utvalg for milj\u00f8 og byutvikling til orientering. Representanten Ann Kristin Helland Ramstr\u00f8m (SV) og Lillian Blom (SV) har fremmet f\u00f8lgende representantforslag: H\u00f8ye boligpriser f\u00f8rer til at stadig flere bergensere ikke har mulighet til \u00e5 kj\u00f8pe sin f\u00f8rste bolig. For mange er b\u00f8ygen kravet til egenkapital, som beregnes som en andel av boligens verdi. I 2021 innf\u00f8rte byr\u00e5det i Oslo en ordning for \u00abspleisebolig\u00bb, der kj\u00f8per kan f\u00e5 en hel leilighet for halve prisen. Det delkommunale boligselskapet Oslobolig kj\u00f8per boliger, og selger for halvparten videre til privatpersoner. Dermed halveres egenkapitalkravet, og flere f\u00e5r mulighet til \u00e5 kj\u00f8pe en bolig. NRK har nylig dokumentert at ordningen er sv\u00e6rt popul\u00e6r, med over 100 p\u00e5meldinger p\u00e5 enkelte visninger. Bergen kommune b\u00f8r derfor vurdere om dette er et egnet virkemiddel ogs\u00e5 i Bergen kommune. Forslag til vedtak: 1) Bystyret ber byr\u00e5det utrede muligheten for \u00e5 innf\u00f8re en boligkj\u00f8psordning etter modellen i Oslo, og se p\u00e5 hva en slik ordning vil kunne bety for innbyggere i Bergen som \u00f8nsker \u00e5 kj\u00f8pe sin f\u00f8rste bolig. Resultatet av utredningen leveres bystyret i l\u00f8pet av 2025. 2) Bystyret ber byr\u00e5det bidra til en opprettelse av et boligselskap som fungerer som medeier med private boligeiere. Byr\u00e5dets vurdering av representantforslaget: Bergen har, som resten av landet, utfordringer med at mange f\u00f8rstegangskj\u00f8pere sliter med \u00e5 komme seg inn p\u00e5 boligmarkedet. Boligprisene har \u00f8kt over tid, og krav fra bankene gj\u00f8r det vanskelig for mange \u00e5 f\u00e5 boligl\u00e5n, selv de med god betjeningsevne. Dette er en problemstilling byr\u00e5det tar p\u00e5 alvor, og vi har allerede tatt flere grep for \u00e5 hjelpe flere inn i egen bolig. Byr\u00e5det mener det viktigste tiltaket for \u00e5 gj\u00f8re boligmarkedet mer tilgjengelig, er \u00e5 legge til rette for at det kan bygges flere boliger. Ettersp\u00f8rselen i Bergen er h\u00f8y, og det er derfor viktig at det n\u00e5 reguleres flere boliger enn tidligere. \u00d8kt boligbygging vil bidra til \u00e5 dempe prisveksten og gi flere muligheten til \u00e5 komme seg inn p\u00e5 markedet. Samtidig er det behov for gode finansieringsordninger som kan hjelpe dem som st\u00e5r utenfor boligmarkedet. Derfor er Bergen kommune i 2025 med p\u00e5 fors\u00f8ksordning med startl\u00e5n til f\u00f8rstegangsetablerere, og det er l\u00e5nt 200 millioner til ordningen. Dette er et m\u00e5lrettet tiltak som kan hjelpe flere av de som ikke kan f\u00e5 l\u00e5n fra vanlige banker eller hjelp fra familie. Private tilbyr allerede gode boligkj\u00f8psmodeller. Flere akt\u00f8rer over hele landet har de siste \u00e5rene begynt \u00e5 tilby ulike former for boligkj\u00f8psmodeller, som leie-til-eie og del-eie. Disse modellene gj\u00f8r det mulig \u00e5 starte med en mindre eierandel og gradvis kj\u00f8pe seg opp, slik at flere f\u00e5r muligheten til \u00e5 komme seg inn p\u00e5 boligmarkedet. Tilbudene er s\u00e6rlig rettet mot f\u00f8rstegangskj\u00f8pere og andre med stabil inntekt, men uten nok egenkapital eller h\u00f8y nok l\u00f8nn til \u00e5 f\u00e5 et vanlig boligl\u00e5n. N\u00e5r vi ser p\u00e5 erfaringene fra Oslo, viser det seg at kommunale deleieordninger hjelper sv\u00e6rt f\u00e5 personer sammenlignet med hvor mange som faktisk har utfordringer med \u00e5 kj\u00f8pe bolig. For eksempel ble OsloBolig etablert i 2022 som et samarbeid mellom Oslo kommune, OBOS, Bane NOR Eiendom og NREP, med en l\u00e5neramme p\u00e5 200 millioner kroner. Likevel er det kun mulig \u00e5 kj\u00f8pe noen f\u00e5 boliger i utvalgte nybyggprosjekter gjennom ordningen. Finansieringen i OsloBolig er sikret med at hver av de fire aksjon\u00e6rene yter et rammel\u00e5n p\u00e5 kr. 50 mill, alts\u00e5 l\u00e5neramme p\u00e5 200 mill. Oslo kommune f\u00f8lger opp selskapet gjennom sin eierandel p\u00e5 25 prosent. I tillegg er DNB med som samarbeidspartner. En lignende ordning i Bergen, som den som finnes i Oslo, betinger at noen av Bergens boligbyggelag eller eiendomsbesittere er interessert i et slikt samarbeid, og stiller egnede leiligheter til disposisjon. Modellen inneb\u00e6rer at kj\u00f8per starter med \u00e5 eie 50 prosent av boligen og gradvis kj\u00f8per seg opp til 100 prosent eierskap over en 10-\u00e5rsperiode. Husleien for den delen man ikke eier, f\u00f8lger markedsleie, og kj\u00f8per m\u00e5 betale sin andel av fellesutgiftene. Det spesielle med OsloBolig er at det er et inntektstak for kj\u00f8perne, noe som betyr at kun et begrenset utvalg av boligkj\u00f8pere f\u00e5r tilgang til ordningen. Dette kan oppleves som urettferdig for mange i samme situasjon, men som ikke kvalifiserer. I tillegg er det verdt \u00e5 merke seg at kommunale deleieordninger krever store \u00f8konomiske forpliktelser. En ordning som OsloBolig inneb\u00e6rer at kommunen m\u00e5 stille med kapital og ta p\u00e5 seg en betydelig finansiell risiko. Bergen kommune har et ansvar for \u00e5 prioritere midlene p\u00e5 en m\u00e5te som gir best mulig effekt for flest mulig, og vi mener det er viktigere \u00e5 satse p\u00e5 andre tiltak som \u00f8kt boligbygging heller enn \u00e5 bruke ressurser p\u00e5 en ordning som kun hjelper et f\u00e5tall. Bergen kommune har tidligere uttalt seg positivt om boligkj\u00f8psmodeller. I Boligmeldingen 2020\u20132026, vedtatt av bystyret i 2021, ble det sl\u00e5tt fast at kommunen m\u00e5 fortsette dialogen med nasjonale myndigheter om virkemidler som kan bidra til sosialt mangfold og bedre muligheter i boligmarkedet. Kommunen har ogs\u00e5 i tidligere h\u00f8ringsuttalelser fremhevet at boligkj\u00f8psmodeller kan v\u00e6re et positivt tiltak for \u00e5 f\u00e5 flere inn p\u00e5 boligmarkedet. Det betyr ikke at kommunen n\u00f8dvendigvis skal drive slike ordninger selv. N\u00e5r store private akt\u00f8rer allerede tilbyr boligkj\u00f8psmodeller p\u00e5 en effektiv m\u00e5te, mener vi dette er en bedre l\u00f8sning enn at Bergen kommune selv g\u00e5r inn som en liten akt\u00f8r i markedet. Kommunen b\u00f8r i stedet bruke sine ressurser p\u00e5 \u00e5 stimulere boligbygging, forbedre reguleringsprosessene og s\u00f8rge for gode rammebetingelser for boligmarkedet. Byr\u00e5det arbeider n\u00e5 med en temaplan for det boligsosiale feltet, som etter planen skal behandles i l\u00f8pet av \u00e5ret. Denne planen vil se n\u00e6rmere p\u00e5 hvordan ulike ordninger kan komme innbyggerne i Bergen til gode, og hvordan kommunen best kan legge til rette for at flere f\u00e5r mulighet til \u00e5 kj\u00f8pe sin egen bolig. I denne sammenhengen vil det ogs\u00e5 v\u00e6re naturlig \u00e5 vurdere erfaringene med deleieordninger, b\u00e5de fra Oslo og andre steder. Vi mener det er viktig \u00e5 bruke tid p\u00e5 \u00e5 sikre at eventuelle nye tiltak faktisk treffer de som trenger det, og at vi ikke etablerer ordninger som i realiteten hjelper sv\u00e6rt f\u00e5, men binder opp store kommunale ressurser. Temaplanen vil derfor gi et bedre grunnlag for videre beslutninger, og vi mener det er klokere \u00e5 avvente denne enn \u00e5 vedta en spesifikk deleieordning n\u00e5. P\u00e5 denne bakgrunnen ser vi ikke behov for at Bergen kommune oppretter en kommunalt drevet deleieordning. Christine B. Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}