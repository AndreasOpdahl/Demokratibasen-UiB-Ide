{
  "dokument_id": "1657d6bb-4032-5223-86c9-679429f94764",
  "doc_type": "case_attachment",
  "kommune": 4601,
  "tittel": "S\u00f8knad",
  "url": "https://bergen.kommune.no/politikere-utvalg/api/fil/bk360/8993344/Soknad",
  "tekst": "Bergen kommune Plan- og bygningsetaten Postboks 7700 5020 Bergen postmottak.byggesak@bergen.kommune.no Oslo, 14. april 2023 Deres ref.: BYGG-2022/28924-8 V\u00e5r ref.: 2023A 268600 AA W S\u00d8KNAD OM DISPENSASJON FRA PLANGRUNNLAG \u2013 FORBUD MOT FRITTLIGGENDE BODER - GNR 158, BNR 400 Det vises til revidert svar p\u00e5 henvendelse om s\u00f8knadsplikt for tiltak, datert 6. januar 2023. Det fremkommer der at det m\u00e5 s\u00f8kes om dispensasjon fra KDP Puddefjorden - Damsg\u00e5rdsundet som har relevante bestemmelser om boder som gj\u00f8r at dispensasjon er n\u00f8dvendig. I felles bestemmelser om bebyggelse og byrom \u00a7 7.1 femte ledd fremg\u00e5r det: Rom for oppbevaring og boder skal sikres innenfor bygningskroppen P\u00e5 vegne av tiltakshaver Sigurd Jan Eriksen s\u00f8kes det om dispensasjon. Det anf\u00f8res at vilk\u00e5rene for \u00e5 gi dispensasjon er oppfylt, jf. pbl. \u00a7 19-2, siden ingen hensyn vesentlig tilsidesettes og fordelene ved dispensasjonen er klart st\u00f8rre enn ulempene. Dispensasjon kommunedelplan Puddefjorden \u2013 Damsg\u00e5rdssunnet \u00a7 7.1 femte ledd \u2013 bebyggelse og byform Hensyn bak bestemmelsen blir ikke vesentlig tilsidesatt Et sentralt hensyn bak bestemmelsen er \u00e5 hindre gjenbygging av eksiterende hageanlegg. Det anf\u00f8res at det ikke gj\u00f8r seg gjeldende i s\u00e6rlig grad her. Det aktuelle omr\u00e5det er per i dag betonglagt grunnmur til tidligere godkjent bod og fungerer i dag som st\u00f8tte for masser fra nabo i overkant. Omr\u00e5det fremst\u00e5r i dag som lite anvendbart, og er praktisk vanskelig \u00e5 gj\u00f8re om til hageomr\u00e5de. Det hitsettes et bilde fra det aktuelle stedet, og se videre de to vedlagte bilder: Omr\u00e5det har heller ikke s\u00e6rlige estetiske kvaliteter som blir forringet ved tiltaket, tvert imot. Det anf\u00f8res at tiltaket inneb\u00e6rer en fornuftig utnyttelse av arealet som det m\u00e5 antas at kommunedelplanen ikke var tenkt \u00e5 ramme. Ettersom reguleringsplanen nylig er vedtatt, legges det til grunn at det i utgangspunktet skal mye til for \u00e5 dispensere fra plan. Her foreligger det imidlertid s\u00e6rlige grunner som tilsier at hensynene like fullt ikke kan sies \u00e5 bli vesentlig tilsidesatt. Fordelene ved \u00e5 gi dispensasjon er klart st\u00f8rre enn ulempene Videre anf\u00f8res det at fordelene ved \u00e5 gi dispensasjon vil v\u00e6re klart st\u00f8rre enn ulempene. Det s\u00f8kes om oppf\u00f8ring av en mindre bod enn det som tidligere er gitt tillatelse til fra Bergen kommune, f\u00f8r de aktuelle begrensningene ble gitt i kommunedelplan. Ved \u00e5 etablere en bod p\u00e5 det aktuelle arealet oppn\u00e5r man en praktisk og estetisk utnyttelse uten ulemper for n\u00e6romr\u00e5det. Det foreligger ingen konkrete ulempene ved en dispensasjon. Det er planlagt \u00e5 etablere energiborehull med vannb\u00e5ren varme. I den forbindelse er det n\u00f8dvendig med en bod for \u00e5 bedre kunne tilrettelegge for selve borrehullet og infrastrukturen rundt. I overensstemmelse med vann- og avl\u00f8psetaten m\u00e5 det etableres med avstand til kloakkr\u00f8r, og det er derfor mest hensiktsmessig at dette etableres i forbindelse med en eventuell bod p\u00e5 planlagt sted. Eiendommen er som kjent under seksjonering (sak 202012439/14). Den fremtidige seksjon to, som er tiltenkt i andre etasje, vil med en utvendig bod f\u00e5 st\u00f8rre tilgjengelighet til hagen, siden man da f\u00e5r mulighet til oppbevaring av hagem\u00f8bler og redskaper som gj\u00f8r gr\u00f8ntomr\u00e5det mer tilgjengelig. Eiendommen skiller seg ogs\u00e5 ut p\u00e5 tomtest\u00f8rrelse i omr\u00e5det i tillegg til \u00e5 v\u00e6re enderekkehus. Etter oppf\u00f8ring av bod vil uteoppholdsarealet fortsatt v\u00e6re over 280 kvm (377,8 minus BYA hus 76 og ny bod 21,6 kvm). Noe som etterkommer KPA 2018 14.3.3. sitt krav om uteoppholdsareal med god margin. En dispensasjon vil v\u00e6re en helt konkret avgj\u00f8relse som ikke er egnet til \u00e5 danne presedens. Det m\u00e5 i s\u00e5 fall kun gjelde for eiendommer i tilsvarende situasjon. En gjennomgang av aktuelle eiendommer innenfor kommuneplandel tilsier at det er ingen eller sv\u00e6rt f\u00e5 tilsvarende situasjoner. En dispensasjon vil inneb\u00e6re at tiltakshaver f\u00e5r en sv\u00e6rt tiltrengt bod uten at det g\u00e5r p\u00e5 bekostning av noen. Det anf\u00f8res at fordelene klart er st\u00f8rre enn ulempene. Det anf\u00f8res at vilk\u00e5rene for \u00e5 gi dispensasjon er oppfylt, jf. pbl. \u00a7 19-2, og det bes om at dispensasjon gis. Med vennlig hilsen Halvor Mathias Haver Elde advokat MNA "
}