{
  "dokument_id": "11741463-1f42-53eb-acc9-44544f736ac6",
  "doc_type": "case_presentation",
  "kommune": 4601,
  "tittel": "Interpellasjon nr. 11 fra Joel Ysteb\u00f8 (KrF) ang\u00e5ende styrking av tilbudet til barn som opplever foreldrenes samlivsbrudd Bergen bystyre 06.03.2024",
  "url": "https://bergen.kommune.no/politikere-utvalg/api/fil/bk360/9951706/Framstilling-Interpellasjon-nr-11-fra-Joel-Ystebo-KrF-angaende-styrking-av-tilbudet-til-barn-som-opplever-foreldrenes-samlivsbrudd-Bergen-bystyre-06-03-2024",
  "tekst": " Bystyrets kontor Til Intern korrespondanse BBSM-kommunaldirekt\u00f8rens stab V\u00e5r referanse: 2024/16487-2 Saksbehandler: Anette Hatlemark Drabl\u00f8s Fra Dato: 26. februar 2024 Bystyrets kontor Interpellasjon nr. 11 fra Joel Ysteb\u00f8 (KrF) ang\u00e5ende styrking av tilbudet til barn som opplever foreldrenes samlivsbrudd Bergen Bystyre 06.03.2024 If\u00f8lge Norsk Helseinformatikk er det hvert \u00e5r cirka 20 000 barn som opplever at foreldrene g\u00e5r fra hverandre. Samlivsbrudd er vondt, og det er ofte ekstra vanskelig n\u00e5r det er barn involvert. Mange barn sitter igjen med krevende sp\u00f8rsm\u00e5l som: \u00abHvorfor skjedde dette? Er det min feil? Hvem skal jeg bo hos?\u00bb. \u00c5 g\u00e5 fra hverandre er ingen lett avgj\u00f8relse og det kan v\u00e6re mange grunner til at det blir slik \u2013 uansett er samlivsbrudd ofte vondt for de som er involvert. Barna er spesielt utsatt i en slik situasjon. Selv om de fleste barn som opplever dette h\u00e5ndterer foreldrenes samlivsbrudd greit, s\u00e5 er det mye som tyder p\u00e5 at det er mange som opplever st\u00f8rre utfordringer i ettertid av at foreldrene g\u00e5r fra hverandre. Rapporten \u00abForeldrekonflikt, samlivsbrudd og mekling: Konsekvenser for barn og unge\u00bb fra Divisjon for psykisk helse ved Folkehelseinstituttet unders\u00f8ker sammenhenger mellom foreldres samlivsbrudd og hvilke konsekvenser det f\u00e5r for barna. Og selv om rapporten understreker behovet for mer forskning p\u00e5 tema peker den p\u00e5 en sammenheng mellom skilsmisse/seperasjon og kortvarige og langvarige tilpasningsvansker hos barn og ungdom (blant annet knyttet til psykiske helseproblemer, utfordringer p\u00e5 skolen og frafall fra skolen). En av kommunens viktigste oppgaver er \u00e5 gi hjelp og oppf\u00f8lging til barn- og unge som opplever krevende situasjoner i livet. Derfor har kommunen de senere \u00e5rene opprettet barne- og familiehjelpen og styrket skolehelsetjenesten. I forbindelse med samlivsbrudd er det allikevel f\u00e5 konkrete tiltak rettet mot barna, utover bistand knyttet til fordeling av samv\u00e6r med foreldrene. Dette gjelder ogs\u00e5 barn i den s\u00e5rbare alderen fra 5.-10.trinn. I sin politiske plattform sier byr\u00e5det: \u00abByr\u00e5det vil bedre oppf\u00f8lgingen av barn som opplever livskriser som d\u00f8dsfall, sykdom eller samlivsbrudd.\u00bb Som en del av dette arbeidet mener jeg byr\u00e5det b\u00f8r vurdere \u00e5 innf\u00f8re et tilbud gjennom skolehelsetjenesten som kan styrke tilbudet til barn som opplever samlivsbrudd. Et eksempel p\u00e5 en slik ordning finner vi i Kristiansand kommune. Der f\u00e5r barn som opplever foreldrenes samlivsbrudd tilbud om \u00e5 delta p\u00e5 opplegget \u00abVanlig, men vondt\u00bb. Dette er et helt frivillig gruppetilbud som har gitt gode resultater, og mange barn har opplevd det verdifullt \u00e5 f\u00e5 et slikt tilbud. Sp\u00f8rsm\u00e5l: Hva tenker byr\u00e5det om \u00e5 utrede muligheten for \u00e5 innf\u00f8re et tilbud gjennom skolehelsetjenesten og/eller etat for barn og familie som kan styrke oppf\u00f8lgningen av barn som opplever foreldrenes samlivsbrudd, for eksempel etter modell fra \u00abVanlig, men vondt\u00bb i Kristiansand kommune? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}