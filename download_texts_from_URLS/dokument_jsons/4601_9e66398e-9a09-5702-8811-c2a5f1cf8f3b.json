{
  "dokument_id": "9e66398e-9a09-5702-8811-c2a5f1cf8f3b",
  "doc_type": "case_presentation",
  "kommune": 4601,
  "tittel": "Kode og Bergen kommune som samlingseier ",
  "url": "https://bergen.kommune.no/politikere-utvalg/api/fil/bk360/11429696/Framstilling-Kode-og-Bergen-kommune-som-samlingseier-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/06733-20 Kode og Bergen kommune som samlingseier Hva saken gjelder: I Bergen kommunes h\u00f8ringsuttalelse om mulig sammensl\u00e5ing av Kode Kunstmuseer og Komponisthjem (Kode) og Stiftelsen Vestlandske Kunstindustrimuseum (VK), byr\u00e5dssak 1164/23, anbefaler byr\u00e5det at det utarbeides en sak til bystyret som bidrar til \u00e5 rydde opp i uklarhetene som m\u00e5tte v\u00e6re i forholdet mellom Kode og Bergen kommune som samlingseier. \u00d8konomiske konsekvenser: Saken har ingen direkte effekt p\u00e5 kommune\u00f8konomien. Byr\u00e5dets vurdering og anbefaling/konklusjon: Kode forvalter store deler av kommunens kunstsamling. De foresl\u00e5tte vedtektsendringene i forbindelse med mulig sammensl\u00e5ing av Kode og VK synliggj\u00f8r behovet for gjennomsiktige og etterpr\u00f8vbare systemer for grensesnittet mellom de kommunale samlingene og de \u00f8vrige samlingene Kode forvalter. Byr\u00e5det anbefaler derfor at det utarbeides en oppdatert avtale mellom Kode og Bergen kommune som omtaler samlingene i n\u00e6rmere detalj og presiserer grensegangene mellom kommunens samling og andre samlinger Kode forvalter. Byr\u00e5det anbefaler at avtalen ogs\u00e5 nedtegner prosedyrer for kommunikasjon mellom Kode og kommunen om forvaltningen av de kommunale samlingene. Byr\u00e5det vil orientere bystyret om dette arbeidet n\u00e5r det er sluttf\u00f8rt. Begrunnelse for framleggelse til bystyret: Byr\u00e5det \u00f8nsker \u00e5 informere bystyret om forholdet mellom Kode og Bergen kommune som samlingseier. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar saken til orientering. 2. Det utarbeides sak til bystyret n\u00e5r ny avtale mellom Kode og Bergen kommune foreligger. Dato: 12. november 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. 1 Saksframstilling: Tidlig p\u00e5 2000-tallet ble det gjennomf\u00f8rt en omfattende reform av norsk museumssektor, med form\u00e5l om \u00e5 redusere antall museumsinstitusjoner og skape mer hensiktsmessige administrative enheter. Fra 1. januar 2007 ble de kommunale museene Bergen Kunstmuseum, Edvard Grieg Museum Troldhaugen og Harald S\u00e6verud Museum Siljust\u00f8l konsolidert med Permanenten Vestlandske Kunstindustrimuseum og Ole Bull Museum Lys\u00f8en. Det konsoliderte museet ble opprettet som en stiftelse og fikk navnet Kunstmuseene i Bergen. Oppretterne var eierne av museene som inngikk i stiftelsen: Bergen kommune, Foreningen for norske fortidsminnemerkers bevaring avd. Bergen og Hordaland og Stiftelsen Vestlandske Kunstindustrimuseum. I 2013 skiftet det konsoliderte museet navn til Kode Kunstmuseer og Komponisthjem. Kode favner syv ulike arenaer i og rundt Bergen som formidler og forvalter norsk kunst- og musikkhistorie \u2013 Permanenten, Stenersen, Rasmus Meyer, Lysverket, Siljust\u00f8l, Troldhaugen og Lys\u00f8en. Det konsoliderte museet har f\u00f8lgende vedtektsfestede form\u00e5l: KODE er en unik kombinasjon av kunstmuseer og kunstnerhjem. Museet skal v\u00e6re en synlig og tydelig kulturakt\u00f8r og p\u00e5virke samfunnsutviklingen. Vi skal m\u00e5les mot de beste museene i Europa. KODE skal v\u00e6re aktivt og ledende innen sine fagomr\u00e5der og utnytte kombinasjonen av kunstmuseer og kunstnerhjem. Vi skal samle, bevare, forske og formidle. Som dannelsesinstitusjon skal vi gi publikum innsikt og stimulere til kritisk refleksjon i m\u00f8te med kunst og musikk. KODE bygger p\u00e5 form\u00e5l og virksomhet hos sine forl\u00f8perinstitusjoner. Museet forvalter samlinger, eiendeler og eiendommer stilt til disposisjon av stifterne og andre private og offentlige samlingseiere. Vi skal p\u00e5 vegne av givere og eiere forsvarlig og betryggende forvalte og for\u00f8ke verdiene og kompetansebasen i bygninger, anlegg og samlinger til beste for allmennheten og fagmilj\u00f8er. Det konsoliderte museet forvalter samlinger eid av Bergen kommune, Fortidsminneforeningen Bergen og Hordaland, Stiftelsen Siljust\u00f8l, Stiftelsen Stenersens Samlinger, Stiftelsen Vestlandske Kunstindustrimuseum og Stiftelsen Bergenss\u00f8lvet. De kommunale samlingene best\u00e5r av Rasmus Meyers Samling, samlingen til Bergen Billedgalleri og samlingen til Edvard Grieg Museum Troldhaugen. \u2022 Rasmus Meyers Samling best\u00e5r i hovedsak av norsk kunst fra perioden 1814 til 1914, og inneholder hovedverk av viktige norske kunstnere som Edvard Munch, J.C. Dahl, Christian Krohg og Harriet Backer. Samlingen ble donert til Bergen by av kunstsamler Rasmus Meyers barn i 1916. \u2022 Bergen Billedgalleri ble opprettet i 1878, best\u00e5ende av samlinger bygget opp av Bergen museum (etablert i 1825) og Bergens Kunstforening (etablert 1838). Ved etableringen av det kommunale Bergen Billedgalleri var Bergen den f\u00f8rste kommunen i landet som p\u00e5tok seg en slik kulturoppgave. I 1999 ble Bergen Kunstmuseum etablert som nytt navn p\u00e5 de kommunale kunstsamlingene. \u2022 Samlingen til Edvard Grieg Museum Troldhaugen best\u00e5r blant annet av m\u00f8bler, kunst, noter, personlige gjenstander, fotografier og manuskripter etter kunstnerparet Nina og Edvard Grieg. 2 Noen av disse samlingene er avsluttet, mens andre fortsatt har tilvekst. Bergen kommune bruker \u00e5rlig investeringsmidler til kj\u00f8p av kunst. Kode opplyser til Bergen kommune at museet har etablert en egen samling for gaver gitt til stiftelsen Kode og innkj\u00f8p museet har gjort med annen finansiering enn Bergen kommunes \u00e5rlige investeringsmidler. Kommunen anser imidlertid at Kodes gjeldende vedtekter tilsier at Kode ikke skal ha eget eierskap. B\u00e5de en eventuell sammensl\u00e5ing av Kode og VK og forhold som gjelder opprettelse av en egen samling ved Kode utfordrer gjeldende vedtekter og de opprinnelige avtalene som l\u00e5 til grunn for konsolideringen. Byr\u00e5det anbefaler at det innarbeides gjennomsiktige og etterpr\u00f8vbare systemer for grensesnittet mellom de ulike samlingene, og ser behov for at n\u00e5v\u00e6rende eierskap og gjeldende retningslinjer og premisser for allokering av eiendomsrett klargj\u00f8res, samt at det utarbeides omforente premisser for allokering av fremtidig eiendomsrett. Byr\u00e5det anbefaler at dette behandles i en oppdatert avtale mellom Bergen kommune og Kode. Mangelfulle og utdaterte avtaler med samlingseiere er en utfordring ved flere konsoliderte museer. Dette kan v\u00e6re utfordrende for eierne og det kan vanskeliggj\u00f8re museenes arbeid. Utfordringen p\u00e5pekes i den statlige museumsmeldingen \u00abMusea i samfunnet. Tillit, ting og tid\u00bb (Meld. St. 23 (2020\u20132021)): \u00abUklare eierforhold, manglende avtaler og utydelige m\u00e5l for de konsoliderte museenes virksomhet har gjort at museene har hatt utfordringer med \u00e5 f\u00e5 til internt samarbeid og til \u00e5 f\u00e5 til de faglige synergiene som reformen var ment \u00e5 ha\u00bb. Derfor anbefaler staten at museene utarbeider eller reviderer sine driftsavtaler med samlingseierne: \u00abSt\u00f8rre museumseiningar med samansette fagomr\u00e5de krev tydeleg leiing og prioritering, godt avtaleverk med juridiske eigarar av samlingane og god dialog og samhandling\u00bb. Ved konsolideringen i 2007 ble det inng\u00e5tt samarbeidsavtaler mellom det konsoliderte museet og eierne av museene og samlingene som inngikk i konsolideringen. Disse avtalene omhandlet virksomhetsoverdragelse, deponering av samlinger og overf\u00f8ring av ansvar for drift av museene. Byr\u00e5det \u00f8nsker n\u00e5 at det utarbeides en oppdatert avtale mellom Bergen kommune og Kode. 3 "
}