{
  "dokument_id": "ee6818d9-39e3-516f-b9d1-880de6480dc5",
  "doc_type": "case_attachment",
  "kommune": 4601,
  "tittel": "Bergenhus gnr 162 bnr 41 M\u00f8llendalsveien 1 Klage over avslag p\u00e5 s\u00f8knad om p\u00e5bygg",
  "url": "https://bergen.kommune.no/politikere-utvalg/api/fil/bk360/9701744/Bergenhus-gnr-162-bnr-41-Mollendalsveien-1-Klage-over-avslag-pa-soknad-om-pabygg",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/168533-6 \u00c5rstad gnr 162 bnr 41 M\u00f8llendalsveien 1 Klage over avslag p\u00e5 s\u00f8knad om p\u00e5bygg/bruksendring. Hva saken gjelder: Saken gjelder klage over avslag p\u00e5 s\u00f8knad om: \u2022 Bruksendring av 6. etasje fra bilverksted/parkering til kontor. \u2022 Eksisterende altan i 5. etasje bygges inn. \u2022 Rivning og utskifting av eksisterende takkonstruksjon. \u2022 P\u00e5bygg i form av 4 stk. arker. \u2022 Bilheis erstattes med mindre vareheis. \u2022 Etablering av teknisk rom. \u2022 Etablering av solcellepanel p\u00e5 takflate. Det ble gitt avslag i vedtak datert 30.06.2023 da en kom til at det ikke er grunnlag for \u00e5 dispensere fra KPA 2018 \u00a7 3.1 Plankrav og KDP \u00a7 6.1.2 med hensyn til byggeh\u00f8yde, jf. pbl. \u00a7 19-2. Vedtaket ble p\u00e5klaget av Advokatfirma Landsvik og Larsen v/ Kari Seglem Larsen p\u00e5 vegne av tiltakshaver Str\u00f8mbil-Finans AS i brev datert 05.07.2023. Det ble sendt inn supplerende klage i brev datert 17.08.2023. KPA 2018 viser eiendommen som BY2. KDP Bergenhus/Store Lungeg\u00e5rdsvannet s\u00f8ndre del viser den som annet byggeomr\u00e5de. Tiltaket krever dispensasjon fra KPA 2018 \u00a7 3.1 Plankrav og KDP Bergenhus/Store Lungeg\u00e5rdsvannet \u00a7 6.1.2 med hensyn til byggeh\u00f8yde. Det er s\u00f8kt om dispensasjon, jf. pbl. \u00a7 19-1. Det er foretatt nabovarsling i tr\u00e5d med pbl. \u00a7 21-3 og det ble mottatt merknad fra gnr 162 bnr 44 Lungegaarden Borettslag v/ Herdis Instefjord Mold\u00f8en, Aicon Sidney Baretto (J\u00f8rgen Moes gate 5), Mariell Lyngb\u00f8 Gjellestad (J\u00f8rgen Moes gate 3), og leder av sameiet J\u00f8rgen Moes gate 3 Tone Meldahl. Merknadene g\u00e5r i hovedsak ut p\u00e5 at tiltaket vil gi naboulemper i form av tap av utsikt og solforhold. Merknadene omhandler ogs\u00e5 st\u00f8y, innsyn, og trafikksituasjonen i omr\u00e5det. Ansvarlig s\u00f8ker, LINK Arkitektur v/ Andreas Neumann Meyer, har gitt tilsvar til merknadene. Bymilj\u00f8etaten har den 25.04.2023 innvilget dispensasjon fra byggegrense mot vei p\u00e5 n\u00e6rmere angitte vilk\u00e5r. Statens Vegvesen har gitt uttalelse den 12.05.2023 og 06.06.2023. I den f\u00f8rste uttalelsen ble det stilt krav om reguleringsplan. P\u00e5 vilk\u00e5r av at parkeringsplassene under tak p\u00e5 plan 2 fjernes med fysiske stengsler vil Statens vegvesen ikke lenger framme krav om reguleringsplan etter KPA \u00a7 3. Det vises til at en er mest bekymret over bilparkeringsplassene som ligger under tak p\u00e5 plan 2. Ved \u00e5 fjerne disse parkeringsplassene vil det oppn\u00e5s en stor forbedring for trafikksikkerheten og framkommeligheten i omr\u00e5det. Biler som rygger over fortau, ut i overgangsfelt, uten sikt, n\u00e6rt farlig kryss, p\u00e5 en bakketopp 1 gj\u00f8r dette til sv\u00e6rt trafikkfarlige parkeringsplasser. Oms\u00f8kte tiltak som skal endre etasje til kontor vil f\u00f8re med seg flere fotgjengere og syklister som skal benytte fortau og overgangsfelt. Statens vegvesen mener at forholdene for fotgjengere og syklister m\u00e5 bedres forbi bygget. Trangt fortau gir mange konflikter her i dag mellom g\u00e5ende, syklende, l\u00f8pende, barnevogn (i forbindelse med nyetablerte familiens hus har antallet barnevogner i omr\u00e5det \u00f8kt) og biler som rygger ut. Ved \u00e5 fysisk stenge disse parkeringsplassene vil tiltaket st\u00f8tte oppunder nullvekstm\u00e5let uten at det fjernes et stort antall parkeringsplasser. Tiltaket i seg selv som er en omgj\u00f8ring av 6. etg fra bilparkering til kontor vil v\u00e6re i tr\u00e5d med m\u00e5let om nullvekst i personbiltrafikken, dersom bilparkeringsplassene p\u00e5 plan 2 fjernes vil tiltaket i tillegg st\u00f8tte oppunder visjonen om null hardt skadde og drepte i trafikken og m\u00e5lene om at flere skal g\u00e5 og sykle. Bruk av en restriktiv parkeringspolitikk er et av de viktigste virkemidlene kommunen har for \u00e5 n\u00e5 m\u00e5let om nullvekst i personbiltrafikken. Dette virkemiddelet er begrenset fordi kommunen mangler hjemmel til \u00e5 inndra etablerte parkeringsplasser p\u00e5 privat grunn, kun n\u00e5r det s\u00f8kes om endringer p\u00e5 eiendommen kan kommunen vurdere sp\u00f8rsm\u00e5let. Dette taler for at parkeringssituasjonen m\u00e5 sees som en helhet for bygget. Klagers anf\u00f8rsler: Klager anf\u00f8rer at det er grunnlag for \u00e5 dispensere fra plankravet i KPA 2018 og KDP Bergenhus/Store Lungeg\u00e5rdsvannet \u00a7 6.1.2 med hensyn til byggeh\u00f8yde. N\u00e5r det gjelder dispensasjon fra plankravet vises det til det f\u00f8lgende. Parkeringskravene kommer kun til anvendelse for det oms\u00f8kte tiltaket, jf. pbl. \u00a7 31-2. Det oms\u00f8kte tiltaket er begrenset til 5. og 6. etasje med tilh\u00f8rende kommunikasjonsarealer, og omfatter ikke bruk av parkering andre steder i bygningen eller p\u00e5 eiendommen. Tiltaket vil medf\u00f8re en forbedret trafikksituasjon ved \u00e5 fjerne 33 parkeringsplasser. En hel etasje bruksendres fra parkeringsplasser til kontor. Det er ikke lagt tilstrekkelig vekt p\u00e5 den positive effekten dette vil gi. Dagens situasjon med levering og henting av biler gir klart mer bil- og gangtrafikk sammenlignet med bruk av lokalene til kontor. Reduksjonen av parkeringsplasser gir ogs\u00e5 mindre trafikk i krysset i M\u00f8llendalsveien og Klaus Hanssens vei. Med tiltaket skal det etableres 1056 m2 kontorareal, som vil omfatte ca. 30-40 kontorarbeidsplasser. Arbeidsplassene har i tr\u00e5d med dagens parkeringskrav og arealpolitikk ikke egne parkeringsplasser for bil, og arbeidstakerne m\u00e5 ankomme til fots/sykkel. Eiendommen ligger i byfortettingssone med gangavstand til bybaneholdeplassen Florida og Danmarksplass, i tillegg til flere busslinjer tett p\u00e5. Eiendommen er klart egnet for kontorarbeidsplasser uten bilparkering, og det f\u00f8lgelig forsvarlig \u00e5 anlegge kontor uten parkeringsplasser p\u00e5 eiendommen. Tiltaket medf\u00f8rer nettopp en slik reduksjon av et betydelig antall parkeringsplasser som Statens Vegvesen etterlyser. Det er verken \u00f8konomisk gjennomf\u00f8rbart eller form\u00e5lstjenlig \u00e5 utarbeide en reguleringsplan kun for bruksendring av \u00e9n etasje av bygningen, og dersom det ikke dispenseres vil resultatet v\u00e6re at dagens situasjon ikke forbedres. Det er ogs\u00e5 en rekke andre fordeler med tiltaket som p\u00e5pekt i s\u00f8knaden for \u00f8vrig som ikke er tilstrekkelig vektlagt, som at tiltaket ogs\u00e5 omfatter oppgradering av bygningskroppen til dagens TEK, og at man tilstreber \u00e5 renovere bygningen med gr\u00f8nn profil og gode energil\u00f8sninger, med blant annet solceller p\u00e5 tak. Man har ambisjon om energikarakter A for tiltaket. Det er dermed ogs\u00e5 klare fordeler med tiltaket knyttet til milj\u00f8. For \u00e5 im\u00f8teg\u00e5 uttalelsen fra Statens Vegvesen har en kommet med forslag til endringer knyttet til parkeringsplassene i 2. etasje. Det foresl\u00e5s at det etableres fysisk barriere mellom s\u00f8ylene, monteres siktspeil og at en begrenser parkering av kj\u00f8ret\u00f8y p\u00e5 omr\u00e5det og innf\u00f8rer retningslinjer for parkering. Det understrekes at disse endringene ikke er en del av det oms\u00f8kte tiltaket og at det er feil at dette er lagt til grunn i avslaget. 2 N\u00e5r det gjelder dispensasjon fra KDP Bergenhus/Store Lungeg\u00e5rdsvann om byggeh\u00f8yder vises det til det f\u00f8lgende. Kommunedelplanen tr\u00e5dte i kraft i 2007 og f\u00f8lgelig vedtatt lenge etter at bebyggelsen ved M\u00f8llendalsveien 1 og de tilliggende bygningene ble bygd. M\u00f8llendalsveien 1 har i dag lavere gesimsh\u00f8yde enn nabobyggene M\u00f8llendalsveien 1a og M\u00f8llendalsveien 8, men med tiltaket vil gesimsens p\u00e5 M\u00f8llendalsveien 1 heves slik at den samsvarer med de to nevnte nabobyggene. Det anf\u00f8res at argumentasjonen i vedtaket taler for at hensynene bak bestemmelsen ikke blir vesentlig tilsidesatt, og at trafikksituasjonen p\u00e5 gateplan ikke er et relevant hensyn som kan hjemle avslag. De samme argumentene gj\u00f8res ogs\u00e5 gjeldene n\u00e5r det gjelder at tiltaket ikke strider med plan- og bygningslovens form\u00e5lsbestemmelse. Det vises ellers til klagene i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Innledningsvis bemerkes det at klagers anf\u00f8rsel knyttet til pbl. \u00a7 31-2 om arbeid p\u00e5 eksisterende byggverk er korrekt, men at dette ikke har hatt betydning for fagetatens vurdering. Tiltaket er avhengig av dispensasjon fra plankrav, og det sentrale blir da om tiltaket krever avklaring gjennom plan. Grunnet trafikksituasjonen er dette tilfellet. Utvikling av omr\u00e5det med bedre kontorfasiliteter, f\u00e6rre parkeringsplasser og gr\u00f8nnere l\u00f8sninger for bygningsmassen er overordnet positivt. Fjerning av 33 parkeringsplasser er positivt ut fra de overordnede m\u00e5lsettingene som kommunen har om nullvekst i biltrafikken. N\u00e6rheten til bybanestopp gj\u00f8r at eiendommen har en hensiktsmessig beliggenhet for utvidelse av n\u00e6ringsform\u00e5l med gode forutsetning for bilfri tilkomst. Selv om hovedlinjene i forslaget har overordnede positive sider ved seg, er det likevel fagetatens syn at det ikke kan dispenseres fra plankravet. Fagetaten deler vegvesenets vurdering om at parkeringssituasjonen p\u00e5 gateplan er en del av den helhetlige vurderingen, da etableringen av kontorlokaler vil bidra til \u00f8kt grad av myke trafikanter p\u00e5 gateplan. Trafikksikkerhet er et sv\u00e6rt tungtveiende hensyn, som i denne saken gj\u00f8r at l\u00f8sningen som er \u00f8nsket totalt sett mangler tilstrekkelig kvalitet for g\u00e5ende og syklende. Bedriften og brukergruppens behov m\u00e5 tas i betraktning n\u00e5r en utbedret trafikal l\u00f8sning utformes. Det ville etter fagetatens syn v\u00e6re vesentlig motstrid mellom hensynet til en helhetlig vurdering av arealbruken, og en videref\u00f8ring av dagens trafikksituasjon sammen med en tilrettelegging for flere myke trafikanter. Dette er forhold som g\u00e5r utover ordin\u00e6r byggesaksbehandling, og b\u00f8r l\u00f8ses gjennom en planprosess. Videre opprettholder fagetaten vurderingen om at det ikke er grunnlag for \u00e5 dispensere fra KDP Bergenhus/store lungeg\u00e5rdsvann maksimalt tillatt byggeh\u00f8yde. Dispensasjoner m\u00e5 vurderes konkret ut fra forholdene p\u00e5 stedet. Bestemmelser om byggeh\u00f8yder regulerer ikke bare tiltakets omfang og estetikk, men ogs\u00e5 omfanget av bruk som blir mulig p\u00e5 eiendommen og p\u00e5 den m\u00e5ten hvilken belastning av omr\u00e5det planen har \u00e5pnet for. I s\u00e5 m\u00e5te er trafikksituasjonen et relevant moment til vurderingen av dispensasjonen. Eksisterende situasjon gir allerede byggeh\u00f8yder over det som er avklart i planen. Gitt at tiltaket som oms\u00f8kes vil bidra til flere g\u00e5ende til eiendommen, er det utslagsgivende at de trafikale l\u00f8sningene i byggets andre etasje ikke er tilfredsstillende etter dagens krav. En dispensasjon vil gi ulemper knyttet til myke trafikanter. Prim\u00e6rt er det fagetatens innstilling at vedtak datert 30.06.2023 opprettholdes. Subsidi\u00e6rt er det fagetatens innstilling at det m\u00e5 stilles som vilk\u00e5r for dispensasjonene at utkj\u00f8ringen i byggets 2. etasje saneres og avstenges ved fysisk barriere i tr\u00e5d med f\u00f8ringer gitt i h\u00f8ringssvar fra Statens Vegvesen datert 06.06.2023 dersom dispensasjoner skal innvilges. Det vises ellers til fagetatens notat datert 31.08.2023 i sin helhet. 3 Byr\u00e5dens vurdering og konklusjon: Byr\u00e5den har vurdert saken og er kommet til at klagen kan tas til f\u00f8lge. Innledningsvis bemerkes det at klager opplyser om at tiltakene knyttet til trafikksituasjonen i andre etasje feilaktig ble lagt til grunn som en del av tiltaket og inntatt i vedtaket. Denne informasjonen legges til grunn, og fysisk barriere mellom de gr\u00f8nne s\u00f8ylene, montering av speil, med mer behandles ikke som en del av tiltaket. Bruksendringen knytter seg til en annen etasje enn den Statens vegvesen omtaler, og de nye kontorene vil ha en annen atkomst. Det bemerkes likevel at det synes \u00e5 ville v\u00e6re positivt for trafikksikkerheten p\u00e5 gateplan om det etableres en fysisk barriere mellom de gr\u00f8nne s\u00f8ylene, montering av speil, at parkeringen begrenses, og at parkering av biler skjer med front mot vei. Etter byr\u00e5dens vurdering er det grunnlag for \u00e5 dispensere fra KPA 2018 \u00a7 3.1 Plankrav, jf. pbl. \u00a7 19-2. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre en bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Etter byr\u00e5dens vurdering vil ikke disse hensynene bli \u00abvesentlig tilsidesatt\u00bb ved at det dispenseres. Det taler mot \u00e5 dispensere at Statens Vegvesen har uttalt seg negativt i saken. Selv om bruk av arealet p\u00e5 gateplan til parkering kan v\u00e6re uheldig, mener byr\u00e5den at det ikke f\u00f8rer til at hensynene bak plankravet blir vesentlig tilsidesatt. Det skal etter pbl. \u00a7 19-2 foretas en helhetlig vurdering, og i dette tilfellet legger byr\u00e5den st\u00f8rre vekt p\u00e5 at en skal erstatte en virksomhet med 33 parkeringsplasser til kontor uten parkeringsplasser. Dette vil f\u00f8re til at det blir mindre kj\u00f8ring til eiendommen. Byr\u00e5den mener derfor at bruksendringen vil bidra positivt til hensynet til belastning p\u00e5 infrastruktur som plankravet skal ivareta. Byr\u00e5den mener ogs\u00e5 at fordelene med \u00e5 dispensere fra KPA 2018 \u00a7 3.1 Plankrav, er \u00abklart st\u00f8rre enn ulempene\u00bb. Byr\u00e5den ser at det er en ulempe at en ikke ser endringen gjennom en overordnet prosess. Likevel gir bruksendringen mange fordeler. Det etableres ca. 30-40 kontorarbeidsplasser i et sentrumsn\u00e6rt omr\u00e5de med god kollektivdekning. Tiltaket medf\u00f8rer at 33 parkeringsplasser fjernes. Det vil redusere trafikk til eiendommen, noe som er positivt med hensyn til belastningen p\u00e5 krysset mellom M\u00f8llendalsveien og Klaus Hanssens vei. Byr\u00e5det har ogs\u00e5 et m\u00e5l om \u00e5 legge til rette for flere arbeidsplasser i hele Bergen, og det anses derfor som en fordel at det etableres kontorplasser. Etter byr\u00e5dens oppfatning er det ogs\u00e5 grunnlag for \u00e5 dispensere fra KDP Bergenhus/Store Lungeg\u00e5rdsvannet \u00a7 6.1.2 om maksimalt tillatt byggeh\u00f8yde p\u00e5 kote +11, jf. pbl. \u00a7 19-2. Toppen p\u00e5 det eksisterende bygget er i hovedsak plassert p\u00e5 kote + 23,75. Hovedhensynet bak bestemmelsen om bebyggelsens h\u00f8yde er \u00e5 ivareta lys- og utsiktsforhold for tiltaket i seg selv og i forhold til omkringliggende bebyggelse, og sikre tilstrekkelig luft og \u00e5penhet mellom bygninger. Bestemmelsen vil ogs\u00e5 ha betydning for bygningsvolumet. Byr\u00e5den mener at disse hensynene ikke vil bli \u00abvesentlig tilsidesatt\u00bb ved at det dispenseres. Det vises til vedtaket hvor det under punkt 3.7 g\u00e5r frem at fagetatens syn er at tiltaket i liten grad innvirker negativt p\u00e5 naboeiendommenes solforhold, med henvisning til solstudien. Byr\u00e5den viser til at byggets hovedtakflate \u00f8kes fra kote +23,75 til kote +25,86, noe som er en relativt beskjeden \u00f8kning p\u00e5 et n\u00e6ringsbygg. Videre vil h\u00f8yden p\u00e5 bygget v\u00e6re tilsvarende som nabobygget (se illustrasjonsbilde under). Snitt-tegningene viser at byggets takflate fortsatt vil ligge lavere enn takene p\u00e5 bygningene hvor naboene som har fremmet merknader bor (se snittegning). 4 Videre mener byr\u00e5den at kravet til at fordelene med \u00e5 dispensere m\u00e5 v\u00e6re \u00abklart st\u00f8rre enn ulempene\u00bb er innfridd, jf. pbl. \u00a7 19-2. Byr\u00e5den ser at det er en ulempe at bygningen kommer ytterligere i strid med maksimalt tillatt byggeh\u00f8yde. Det legges vekt p\u00e5 at p\u00e5bygget f\u00f8rer til at bygningen bli like h\u00f8y som nabobygningene (se illustrasjonsbilde under). Bygget vil derfor ikke skille seg ut fra omgivelsene. Bruksendringen gir imidlertid flere fordeler. Det er ogs\u00e5 en fordel at det kan etableres flere kontorplasser sentrumsn\u00e6rt, med god tilknytning til kollektiv, p\u00e5 en relativt sk\u00e5nsom m\u00e5te. Byr\u00e5det har et m\u00e5l om \u00e5 legge til rette for flere arbeidsplasser i hele Bergen, og det anses derfor som en fordel at det etableres kontorplasser. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Avslutningsvis bemerkes det at byr\u00e5den mener at de visuelle kvalitetene til tiltaket er ivaretatt, jf. pbl. \u00a7 29-2. P\u00e5bygget er utformet med variasjon i uttrykket, og gir et moderne uttrykk til fasaden. Byr\u00e5den tar klagen til f\u00f8lge. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. 5 Byr\u00e5d for byutvikling fatter f\u00f8lgende vedtak: 1) Med hjemmel i forvaltningsloven \u00a7 33 andre ledd oppheves Plan- og bygningsetatens vedtak datert 30.06.2023. 2) Med hjemmel i plan- og bygningsloven \u00a7 19-2 gis det dispensasjon fra KPA 2018 \u00a7 3.1 Plankrav og KDP Bergenhus/Store Lungeg\u00e5rdsvannet \u00a7 6.1.2 med hensyn til byggeh\u00f8yde for etablering av p\u00e5bygg inntil kote + 25,8 for tak og +26,36 for arker, samt + 27,77 for trapp- og heishus/teknisk rom. 3) I medhold av plan- og bygningsloven \u00a7\u00a7 20-1 og 21-4 gis det rammetillatelse til oms\u00f8kte tiltak. 4) Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5) Klagen tas til f\u00f8lge. Dato: 4. januar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 31.08.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 30.06.2023 5. Klage datert 05.07.2023 6. Supplerende klage datert 17.08.2023 7. F\u00f8lgebrev med dispensasjonss\u00f8knader 8. Nabomerknader med ansvarlig s\u00f8kers kommentarer 9. Dispensasjon fra byggegrense langs veg datert 25.04.2023 10. Uttalelser fra Statens Vegvesen datert 12.05.2023 og 06.06.2023 11. Tegninger 6 "
}