{
  "dokument_id": "15739b40-9d56-5384-8de7-0fe07671c7b5",
  "doc_type": "case_presentation",
  "kommune": 4601,
  "tittel": "Uttalelse fra kontrollutvalget til \u00e5rsregnskapet og \u00e5rsmeldingen for Bergen kommune 2024",
  "url": "https://bergen.kommune.no/politikere-utvalg/api/fil/bk360/12427650/Framstilling-Uttalelse-fra-kontrollutvalget-til-arsregnskap-og-arsmelding-for-Bergen-kommune-2024",
  "tekst": " Kontrollutvalget Saksframstilling V\u00e5r referanse: 2025/147998-1 Saksbehandler: Magnus Fossumstuen Svendsen, Eli M. Velle Uttalelse fra kontrollutvalget til \u00e5rsregnskapet og \u00e5rsmeldingen for Bergen kommune 2024 Hva saken gjelder: Kontrollutvalget skal gi en uttalelse om \u00e5rsregnskapet og \u00e5rsmeldingen f\u00f8r byr\u00e5det innstiller til vedtak i bystyret, jf. kommuneloven \u00a7 14-3 tredje ledd. Uttalelsen skal sendes til bystyret med kopi til byr\u00e5det. I tillegg har kontrollutvalget ansvar for \u00e5 p\u00e5se at regnskapet til kommunen blir revidert p\u00e5 en forsvarlig m\u00e5te, jf. kommuneloven \u00a7 23-2 f\u00f8rste ledd bokstav a. Grunnlaget for kontrollutvalgets behandling av \u00e5rsregnskapet for Bergen kommune for 2024 er: \u2022 Uavhengig beretning fra revisor 2024 (vedlegg) \u2022 \u00c5rsmelding 2024 \u2022 \u00c5rsregnskap 2024 \u2022 Revisjonsrapport for regnskaps\u00e5ret 2024 \u2013 nummerert brev nr. 5 (vedlegg) Regnskapsrevisor Deloitte AS leverte \u00abUavhengig revisors beretning\u00bb, datert 11. april 2025 med f\u00f8lgende konklusjon: \u00abUttalelse om \u00e5rsregnskapet Konklusjon Vi har revidert \u00e5rsregnskapet for Bergen kommune som viser et netto driftsresultat p\u00e5 kr - 715.186.608 i bykassen, og et netto driftsresultat i det konsoliderte \u00e5rsregnskapet p\u00e5 kr - 715.186.608. \u00c5rsregnskapet best\u00e5r av: \u2022 bykassens \u00e5rsregnskap, som best\u00e5r av balanse per 31. desember 2024, bevilgningsoversikter drift og investering, \u00f8konomisk oversikt drift og oversikt over samlet budsjettavvik og \u00e5rsavslutningsdisposisjoner for regnskaps\u00e5ret avsluttet per denne datoen og noter til \u00e5rsregnskapet., og \u2022 konsolidert \u00e5rsregnskap som best\u00e5r av balanse per 31. desember 2024, driftsregnskap, investeringsregnskap, for regnskaps\u00e5ret avsluttet per denne datoen, og noter. Etter v\u00e5r mening: \u2022 oppfyller bykassens \u00e5rsregnskap gjeldende lovkrav og gir i det alt vesentlige en dekkende fremstilling av bykassens finansielle stilling per 31. desember 2024, og av resultatet for regnskaps\u00e5ret avsluttet per denne datoen i samsvar med kommunelovens regler og god kommunal regnskapsskikk i Norge. \u2022 oppfyller det konsoliderte \u00e5rsregnskapet gjeldende lovkrav og gir i det alt vesentlige en dekkende fremstilling av den finansielle stillingen til Bergen kommune som \u00f8konomisk enhet per 31. desember 2024, og av resultatet for regnskaps\u00e5ret avsluttet per denne datoen i samsvar med kommunelovens regler og god kommunal regnskapsskikk i Norge.\u00bb 1 \u00c5rsregnskapet for 2024 I 2024 fikk Bergen kommune et negativt netto driftsresultat p\u00e5 715,2 mill. kroner, noe som er 886 mill. kr svakere enn i 2023. Driftsresultatet er p\u00e5 -2,4% av driftsinntektene, mot 0,6 % i 2023. Bergen kommune har vedtatt et m\u00e5l om et netto driftsresultat p\u00e5 minimum 1,7 %. Teknisk beregningsutvalg for kommunal og fylkeskommunal \u00f8konomi (TBU) sin anbefalte norm for netto driftsresultat for kommuner er p\u00e5 1,75 %. Kommunens inntekter fra skatt og rammetilskudd (frie inntekter) ble 29 mill. lavere enn forutsatt i justert budsjett etter 2. tertialrapport. Veksten i frie inntekter fra 2023 til 2024 var imidlertid om lag 4,2 % (vel 785 mill. nominelt). Veksten i inntekter fra eiendomsskatt var p\u00e5 2 % fra 2023 til 1 141 mill. i 2024. \u00d8vrige sentrale inntekter \u00f8kte med 23 % fra 2023 til 2024, i all hovedsak knyttet til \u00f8kt integreringstilskudd som f\u00f8lge av h\u00f8y bosetting av flyktninger ogs\u00e5 i 2024. P\u00e5 finanspostene ble det betydelig h\u00f8yere renteutgifter og \u00f8kte avdrag p\u00e5 l\u00e5n. Deler av dette ble motsvart av h\u00f8yere renteinntekter. Videre falt utbytteinntektene fra kr 721 mill. i 2023 til kr 507 mill. i 2024. Blant annet gikk utbyttet fra Eviny ned med kr 180 mill. Den samlede veksten i tjenesteomr\u00e5dene fra 2023 til 2024 utgj\u00f8r 6,8 %, inkludert l\u00f8nns- og prisvekst for \u00e5ret. Til sammenligning \u00f8kte frie inntekter kun med 4,2 %, noe som skaper betydelige utfordringer for kommunen. Mange tjenesteomr\u00e5der har f\u00e5tt sine budsjetter vesentlig justert opp gjennom \u00e5ret, og budsjettavviket mellom justert budsjett og regnskap gjenspeiler derfor ikke kostnadsutviklingen gjennom \u00e5ret. Tjenester til barn og unge med s\u00e6rlige behov har hatt en betydelig vekst sammenlignet med 2023. Tjenesteomr\u00e5dene for psykisk helse, barnevern og spesialpedagogiske tjenester har hver \u00f8kt med mellom 10 og 19 prosent. Flyktningsituasjonen og dyrtid har ogs\u00e5 f\u00f8rt til \u00f8kt behov for sosialhjelp og bost\u00f8tte. \u00d8kningen i regnskapet for samferdsel skyldes avviklingen og t\u00f8mmingen av boligsonefondet i 2023. Bel\u00f8psmessig er det store tjenesteomr\u00e5der som skole og tjenester til utviklingshemmede som har \u00f8kt mest. Disse omr\u00e5dene har hatt en vekst som langt overstiger den prosentvise \u00f8kningen i frie inntekter, noe som utgj\u00f8r en ekstra utfordring for det kommunale budsjettet. I 2024 ble det investert for 3 822 mill. kroner, noe som er en \u00f8kning p\u00e5 ca. kr 500 mill. fra \u00e5ret f\u00f8r. Det var stor investeringsaktivitet i 2024 med flere store p\u00e5g\u00e5ende byggeprosjekter, og i tillegg ble det kj\u00f8pt boliger til flyktninger for 265 mill. Man skiller mellom avgiftsfinansierte og ikke-avgiftsfinansierte investeringer. F\u00f8rstnevnte er investeringer som blir finansiert med inntekter fra gebyr og avgifter som innbyggerne betaler, f\u00f8rst og fremst for vann, avl\u00f8p og renovasjon. Her ble det i 2024 investert for 604 mill., mens de \u00f8vrige \u201cordin\u00e6re\u201d investeringene, som blir kategorisert som ikke-avgiftsfinansierte, utgjorde 3,17 mrd. Videre st\u00e5r det mye interessant informasjon i notene til \u00e5rsregnskapet, blant annet \u00abNote 5 Betingede utfall og hendelser etter balansedagen\u00bb. For kontrollutvalget kan det v\u00e6re s\u00e6rlig interessant \u00e5 lese om rapporteringen av \u00abEtterdrift og sanering av kommunale avfallsdeponier\u00bb. Dersom saneringene helt eller delvis ikke kan regnskapsf\u00f8res som forutsatt i beslutningsgrunnlaget som tidligere er forelagt bystyret, vil dette kunne ha en betydelig konsekvens for kommunens fremtidige regnskaper. Revisjon av \u00e5rsregnskapet Revisors konklusjon inneholder ingen merknader. Nummerert brev nr. 5 Revisor har kommet med kommentarer til Bergen kommune sitt \u00e5rsregnskap for 2024 i \u00abRevisjonsrapport [nummerert brev] nr. 5\u00bb. I tr\u00e5d med anbefalingene fra NKRF blir det 2 nummererte brevet behandlet i en egen sak1. Vi nevner likevel at revisor har pekt p\u00e5 kommunelovens realismekrav og at \u00e5rsbudsjettet m\u00e5 justeres n\u00e5r utviklingen tilsier vesentlige avvik, jf. \u00a7 14-5. \u00c5rsmeldingen for 2024 Revisor har ingen kommentarer til \u00e5rsmeldingen til Bergen kommune for 2024. \u00c5rsmeldingen oppfyller de formelle kravene til \u00e5rsberetning, jf. kommuneloven \u00a7 14-7. Det er mye interessant lesing i \u00e5rsmeldingen. Under kapittelet om internkontroll, etikk og varsling rapporterer byr\u00e5det blant annet om internkontroll og resultat fra statlige tilsyn, i samsvar med kravene i kommuneloven \u00a7 25-2. Videre er det egne avsnitt om internkontroll og varsling, herunder tall p\u00e5 varslingssaker og status for saksbehandlingen av disse. Finansielle m\u00e5ltall I \u00e5rsmeldingen skal kommunen redegj\u00f8re for forhold som er viktige for \u00e5 bed\u00f8mme den \u00f8konomiske utviklingen og stillingen, og om den \u00f8konomiske utviklingen og stillingen tar h\u00e5nd om den \u00f8konomiske handleevnen over tid, jf. kommuneloven \u00a7 14-7 andre ledd bokstav a. Kommuneloven stiller krav til at den \u00f8konomiforvaltning og b\u00e6rekraften til kommunen. \u00d8konomisk handleevne m\u00e5 ivaretas over tid, og planer for egen virksomhet og \u00f8konomi skal v\u00e6re realistiske. Dette kalles kommunal \u00f8konomisk b\u00e6rekraft (K\u00d8B). For \u00e5 sikre at kommunen tar vare p\u00e5 ansvaret sitt stiller kommunelov blant annet krav om at kommunestyret selv vedtar finansielle m\u00e5ltall eller \u00abhandlingsregler\u00bb for utviklingen av \u00f8konomien til kommunen. Bystyret har selv vedtatt \u00f8konomiplanen og \u00e5rsbudsjettet, \u00e5rsregnskapene og \u00e5rsmeldingene, finansielle m\u00e5ltall for utviklingen av \u00f8konomien til kommunen, regler for \u00f8konomiforvaltningen (\u00f8konomireglement) og regler for finans- og gjeldsforvaltning (finansreglement), jf. kommuneloven \u00a7\u00a7 14-1 og 14-2. De vedtatte m\u00e5ltallene er som f\u00f8lger: \u2022 Netto driftsresultat p\u00e5 minimum 1,7 % av driftsinntektene \u2022 Gjeldsgrad p\u00e5 innenfor 70 % av driftsinntektene for ikke-avgiftsfinansiert gjeld \u2022 Disposisjonsfond p\u00e5 minimum 10 % av driftsinntektene \u2022 Verdibevarende vedlikeholdsniv\u00e5, etter Holtestandard, p\u00e5 bygg. Regnskapet for 2024 viser at Bergen kommune oppfyller de tallfestede m\u00e5lene for gjeld, men bryter m\u00e5ltallet for netto driftsresultat og disposisjonsfond: \u2022 Netto driftsresultat 2024: -2,4 % (0,6 % i 2023) \u2022 Disposisjonsfond 2024: 9,9 % (14,6 % i 2023) \u2022 Gjeldsgrad 2024: 62 % (60 % i 2023) Kommunens driftsinntekter for 2024 endte p\u00e5 29 102 mill., noe som er opp 1 530 mill. (5,5 %) fra 2023. Driftsutgiftene ved \u00e5rsslutt var 30 165 mill., opp 2 015 mill. (7, 2%) fra \u00e5ret f\u00f8r. Dette medf\u00f8rte et negativt brutto driftsresultat p\u00e5 1 063 mill., tilsvarende -3,64 %. Brutto driftsresultatet svekket seg dermed betydelig, fra 2,1 % i 2023. Svekkelsen av driftsresultatet er i hovedsak knyttet til \u00f8kningen i driftsutgifter, og det er sosiale utgifter (10,4 %) og l\u00f8nnsutgifter (7,6 %) som har \u00f8kt mest. Gjelden \u00f8kte med 2 131 mill. til 28 357 mill. i 2024. \u00d8kningen skyldes generelt h\u00f8y investeringsaktivitet. Den ikke-avgiftsfinansierte delen av gjelden \u00f8kte med 1 500 mill. til 17 914 mill., eller 61,6 % av driftsinntektene. Gjeldsniv\u00e5et er s\u00e5ledes innenfor m\u00e5lsettingen 1Kontrollutvalgets uttalelse til \u00e5rsregnskapet og \u00e5rsmeldingen - NKRF 3 p\u00e5 70 %. Belastningen p\u00e5 driften \u00f8ker imidlertid, og i 2024 utgjorde betalinger av renter og avdrag 7,2 % av totale inntekter, opp fra 6,2 % i 2023. Det ble i 2024 investert for over 3,95 mrd. (inkl. tilskudd til andres investeringer) som er 15 % h\u00f8yere enn i 2023. 2024 har v\u00e6rt preget av gjennomf\u00f8ring av flere store prosjekter og h\u00f8y aktivitet p\u00e5 enkeltinvesteringer. Det ble investert mest innenfor tjenesteomr\u00e5dene Skole (822 mill.), Tjenester til eldre (462 mill. kroner), Boligtiltak (454 mill.) og Vann og avl\u00f8p (451 mill.) Sekretariatets vurdering: Lovverket stiller ingen konkrete krav til hva uttalelsen til kontrollutvalget skal inneholde, utover at den skal v\u00e6re tilknyttet forhold i \u00e5rsregnskapet, \u00e5rsberetningen og tilh\u00f8rende revisjonsberetning. Vi har i hovedsak valgt \u00e5 f\u00f8lge Norges kommunerevisorforbund (NKRF) sine anbefalinger2. Forslaget til uttalelse er dr\u00f8ftet mellom ledelse og sekretariat, og er tatt inn under forslag til vedtak pkt. 3. Den framlagte revisjonsberetningen tilsier at bystyret kan godkjenne \u00e5rsregnskapet og \u00e5rsmeldingen for 2024. Byr\u00e5d for finans, Jacob M\u00e6hle, er invitert til m\u00f8tet i kontrollutvalget for \u00e5 gi en presentasjon av \u00e5rsregnskapet og \u00e5rsmeldingen, og for \u00e5 besvare eventuelle sp\u00f8rsm\u00e5l. Forslag til vedtak: 1. Kontrollutvalget tar revisjonsberetning, \u00e5rsregnskap og \u00e5rsmelding for Bergen kommune 2024 til orientering. 2. Kontrollutvalget har ingen kommentarer til regnskapet ut over det som g\u00e5r fram av \u00e5rsregnskapet og \u00e5rsmeldingen fra byr\u00e5det og revisors beretning. 3. Kontrollutvalget gir f\u00f8lgende uttalelse om \u00e5rsregnskapet og \u00e5rsmeldingen for Bergen kommune 2024: Til bystyret. Uttalelse fra kontrollutvalget til \u00e5rsregnskap og \u00e5rsmelding for Bergen kommune 2024 Kontrollutvalget har i m\u00f8te 23. april 2025 behandlet \u00e5rsregnskap og \u00e5rsmelding for Bergen kommune 2024. Grunnlaget for behandlingen er en gjennomgang av f\u00f8lgende dokumenter: \u2022 Uavhengig beretning fra revisor 2024 (vedlegg) \u2022 \u00c5rsmelding 2024 \u2022 \u00c5rsregnskap 2024: \u2022 Revisjonsrapport for regnskaps\u00e5ret 2024 \u2013 nummerert brev nr. 5 Kontrollutvalget har ikke kommentarer til \u00e5rsregnskapet for Bergen kommune for 2024 ut over det som framg\u00e5r av \u00e5rsregnskapet, \u00e5rsmeldingen og revisjonsberetningen fra Deloitte. Kontrollutvalget bemerker likevel at Bergen kommunes \u00f8konomi ved utgangen av 2024 ikke er b\u00e6rekraftig. Utgiftene har vokst betydelig mer enn inntektene de siste \u00e5rene, og i 2024 bruker kommunen av oppsparte midler for \u00e5 finansiere driften. Netto driftsresultat er -2,4 %, noe som er langt under m\u00e5ltallet p\u00e5 1,7 %. Disposisjonsfondet er betydelig redusert siste \u00e5r, og fondets st\u00f8rrelse oppfyller for f\u00f8rste gang siden 2017 ikke vedtatt m\u00e5ltall p\u00e5 minimum 10 % av driftsinntektene. M\u00e5lsetningen om \u00e5 ha et disposisjonsfond tilsvarende pensjonspremieavviket er ikke lenger oppfylt. Det er bekymringsfullt at kommunens gjeldsgrad samtidig \u00f8ker. 2 NKRF \u2013 Kontroll og revisjon i kommunene og Forum for kontroll og tilsyn (FKT) ga i 2021 ut veileder til kontrollutvalget sin uttalelse til \u00e5rsregnskap og \u00e5rsmelding. Anbefalingene medf\u00f8rer blant annet at nummererte brev skal behandles som en egen sak, og at ogs\u00e5 noen andre tema som tidligere har omtalt i kontrollutvalget sin uttalelse n\u00e5 er tatt ut. 4 Kommunen anbefales \u00e5 ta hensyn til disse forholdene i sin \u00f8konomiske planlegging, i tr\u00e5d med kravene til kommunal \u00f8konomisk b\u00e6rekraft. Kontrollutvalget er ikke kjent med andre forhold, framkommet i dialog med revisor, som kunne hatt betydning for utvalgets uttalelse. Kontrollutvalget anbefaler at bystyret godkjenner \u00e5rsregnskapet og \u00e5rsberetningen. Dato: 15. april 2025 Eli M. Velle - Leder Magnus Svendsen - R\u00e5dgiver Dokumentet er godkjent elektronisk. Vedlegg: 1. Uavhengig revisors beretning 2. Revisjonsrapport nr. 5 5 "
}