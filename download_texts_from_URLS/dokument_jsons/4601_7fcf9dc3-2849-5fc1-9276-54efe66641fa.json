{
  "dokument_id": "7fcf9dc3-2849-5fc1-9276-54efe66641fa",
  "doc_type": "case_attachment",
  "kommune": 4601,
  "tittel": "Klage  datert 07.09.2023",
  "url": "https://bergen.kommune.no/politikere-utvalg/api/fil/bk360/9136041/Klage-datert-07-09-2023",
  "tekst": "Bergen kommune Referanse: BYGG-2023/10938-13 Bergen 07.09.2023 E-post: hag@stiegler.no Ansvarlig advokat: Hilde Avl\u00f8s Grande V\u00e5r ref.: 19333 Klage p\u00e5 vedtak om avslag om riving og oppf\u00f8ring av ny enebolig p\u00e5 Dyngelandseidet 32, gnr. 52 bnr. 12. Undertegnede representerer tiltakshaver Birger Bjerke. Jeg viser til vedtak om avslag p\u00e5 s\u00f8knad om riving og oppf\u00f8ring av enebolig, datert 18.08.2023. Vedtaket p\u00e5klages herved, klagen er rettidig. Innledning Dyngelangseidet 32 ligger langs Dyngelandsvatnet. Eiendommen er plassert i den s\u00f8r\u00f8stlige enden av vannet, i en klynge med omlag 8-9 andre bebygde eiendommer. De fleste av dem er eneboliger. Resten av arealet rundt vannet er ubebygd naturomr\u00e5de og tilgjengelig for allmennheten. I dag st\u00e5r en hytte p\u00e5 tiltakshaver sin eiendom. Denne hytten er av eldre dato og innfrir ikke dagens standardkrav til bygg. Tiltakshaver \u00f8nsker \u00e5 rive hytten og f\u00f8re opp en ny enebolig som hel\u00e5rsbolig. Det er ikke hensiktsmessig \u00e5 renovere dagens bygg da det ikke vil gi tilfredsstillende byggetekniske l\u00f8sninger. Boligen har i dag et Biovac minirenseanlegg som er godkjent for hel\u00e5rsbolig. Anlegget ble etablert i 2012 og oppgradert i 2022. Leverand\u00f8ren av renseanlegget tiltakshaver har har opplyst at det er bedre for anlegget at det brukes gjennom hele \u00e5ret fremfor sporadisk, slik det er med hytter. Det ble i tr\u00e5d med kommunens f\u00f8ringer, gitt i forh\u00e5ndskonferanse 10.10.2022, s\u00f8kt om dispensasjon fra: 1. kommuneplanens \u00a7 3 plankrav, for oppf\u00f8ring av enebolig p\u00e5 en uregulert eiendom. 2. kommuneplanens \u00a7 6.2 byggegrense langs vassdrag, for oppf\u00f8ring av enebolig n\u00e6rmere vassdraget enn 50 meter. 3. kommuneplanens \u00a7 31 landbruk, - natur- og friluftsform\u00e5l (LNF), for oppf\u00f8ring av enebolig p\u00e5 et areal som er avsatt til LNF. Stiegler Advokatfirma AS | Fortunen 1 | 5013 Bergen T: 55 21 54 00 | | post@stiegler.no Org. nr. NO 919 177 519 | Tilsluttet Eurojuris Norge / Eurojuris International | stiegler.no | MNA Kommunen avslo s\u00f8knaden ved vedtak 18.08.2023 og avslo dispensasjon p\u00e5 alle tre punkter. Vedtaket p\u00e5klages fordi kommunen ikke har anvendt pbl. \u00a7 19-2 korrekt. Kommunenes begrunnelse for avslaget er generell vedr\u00f8rende hvilke ulemper tiltaket vil medf\u00f8re og om tiltaket \u00abvesentlig\u00bb tilsidesetter hensynene bak bestemmelsene det dispenseres fra. Vurderingen av vilk\u00e5rene for dispensasjon er rettsanvendelsesskj\u00f8nn som kan overpr\u00f8ves. Siden kommunens vedtak om avslag har tiltakshaver f\u00e5tt utslippstillatelse for bruksendring fra fritids- til hel\u00e5rsbolig ved vedtak datert 06.09.2023. Tillatelsen er vedlagt. Bergen Vann begrunner innvilgelsen slik Bruksendring av eiendommen vurderes \u00e5 medf\u00f8re minimale forurensningsmessige ulemper. Klagegrunner 1. Dispensasjon fra plankravet Som begrunnelse for avslag p\u00e5 punkt 1, plankrav, viste kommunen til at det \u00abn\u00f8dvendig \u00e5 vurdere hele omr\u00e5de gjennom en plan f\u00f8r det kan tillates videre utbygging i omr\u00e5det. Det er vanskelig \u00e5 fange opp alle momenter gjennom byggesaksbehandling. Gjennom en plan f\u00e5r offentlige myndigheter, grunneiere og andre ber\u00f8rte parter anledning til \u00e5 fremme sine synspunkter.\u00bb Til dette vil tiltakshaver innvende at kommunen ikke skal ta stilling til \u00abvidere utbygging\u00bb i omr\u00e5det. Saken dreier seg om \u00e5 erstattet en fritidsbolig som allerede st\u00e5r der med en ny bolig. Plankravet skal ivareta hensynet til planmessig utbygging av omr\u00e5der, og skal ivareta behov for utbygging av infrastruktur og andre overordnete forhold som m\u00e5 ivaretas i omr\u00e5der som skal bygges ut. Det skal ikke tillates tiltak som kan vanskeliggj\u00f8re en fremtidig regulering. Omr\u00e5det er avsatt til LNF-omr\u00e5de, i tillegg til at omkringliggende omr\u00e5der ligger i en hensynssone for jord-, flom- og sn\u00f8skred. Det er lite bebyggelse i omr\u00e5det. I dette tilfelle vil ikke dispensasjon vesentlig tilsidesette hensynene bak plankravet fordi n\u00f8dvendig infrastruktur er p\u00e5 plass og det ikke er aktuelt med en fremtidig utbygging i omr\u00e5det. En planprosess vil v\u00e6re un\u00f8dig ressurskrevende da det er uproblematisk \u00e5 ta stilling til tiltaket som byggesak. Tiltakshaver vil p\u00e5peke at ber\u00f8rte parter har uttalt seg i saken. Ingen naboer har protestert. Bymilj\u00f8etaten mente ikke dispensasjon m\u00e5tte frar\u00e5des. Ettersom det ikke dreier seg om \u00e5 bygge i nye omr\u00e5der, men erstatte en bolig med en ny, er det uklart hvilke \u00abmomenter\u00bb kommunen mener p\u00e5krever en planprosess. Tiltakshaver kan heller ikke se hvilke andre parter tiltaket ber\u00f8rer enn de som har uttalt seg i byggesaken. Alle overordnete forhold er avklart, og det er vanskelig \u00e5 se at hensynet bak plankravet blir vesentlig tilsidesatt ved at det gis dispensasjon her. Tiltakshaver vil minne om at selv i omr\u00e5der avsatt for utbygging er det anledning til \u00e5 fravike plankravet og gi dispensasjon for mindre byggingsprosjekter. 2 Som ulempe peker kommunen p\u00e5 at omr\u00e5det ikke f\u00e5r en samlet planlegging og fare for presedenseffekt i \u00abandre lignende saker i omr\u00e5de\u00bb. Tiltakshaver ser ikke hvordan planleggingshensyn gj\u00f8r seg gjeldende i herv\u00e6rende sak hvor infrastruktur er i orden og omr\u00e5det som s\u00e5dan ikke er \u00e5pnet for videre utbygging. Videre skaper ikke dispensasjon fare for presedenseffekt. Det er uklart for tiltakshaver hvilke \u00abandre lignende saker i omr\u00e5de\u00bb som kan oppst\u00e5. Det er et lite antall boliger langs Dyngelandsvatnet og det vil antakelig ikke komme flere som f\u00f8lge av LNF-reguleringen og byggeforbudet. Om andre skulle s\u00f8ke om \u00e5 bygge nytt vil det uansett ikke v\u00e6re en \u00ablignende\u00bb sak som denne hvor tiltakshaver s\u00f8ker om \u00e5 erstattet en gammel fritidsbolig med et nybygg. Om de \u00f8vrige boligene i omr\u00e5det vil det p\u00e5pekes at flere av dem allerede er hel\u00e5rsboliger (det gjelder gbnr. 52/10, 52/8, 52/16, og 52/13 som er n\u00e6rmeste nabo som har f\u00e5tt tillatelse til p\u00e5bygg- denne bolig ser ut til \u00e5 ligge n\u00e6rmere vannkanten). Da det ikke er noen andre potensielle saker \u00e5 sette presedens for, kan ikke dette v\u00e6re en vektig ulempe til hinder for \u00e5 gi dispensasjon. Det minnes ogs\u00e5 om at for \u00e5 kunne p\u00e5berope presedens m\u00e5 sakene som sammenlignes v\u00e6re b\u00e5de faktisk og rettslig like. Det er lite sannsynlig i dette tilfellet, og dersom det skulle v\u00e6re tilfellet burde ogs\u00e5 et slikt tilfelle kunne tillates. P\u00e5 den andre siden er fordelen ved \u00e5 gi dispensasjon at tiltakshaver kan bygge opp et nytt byggverk sin innfrir dagens tekniske krav og som kan benyttes til hel\u00e5rsbolig. Ettersom kommunenes p\u00e5st\u00e5tte ulemper ikke er treffende for herv\u00e6rende tiltak m\u00e5 konklusjonen v\u00e6re at fordelene er klart st\u00f8rre enn ulempene. Vilk\u00e5rene for \u00e5 gi dispensasjon fra plankravet er oppfylt. 2. Tiltak innenfor byggegrensen langs vassdrag Kommunen avsl\u00e5r dispensasjon som f\u00f8lge av \u00ab\u00f8kt privatisering rundt Dyngelandsvatnet og presedenseffekten dispensasjonen kan f\u00e5 for andre lignende saker i omr\u00e5de.\u00bb Form\u00e5let med byggeforbudet er \u00e5 ta vare p\u00e5 natur, friluftsliv og allmennhetens interesser, samt \u00e5 hindre at tilgjengeligheten til vassdrag reduseres. Hensynene bak byggeforbudet gj\u00f8r seg sterkt gjeldende n\u00e5r det er sp\u00f8rsm\u00e5l om \u00e5 bygge p\u00e5 et tidligere uber\u00f8rt sted. N\u00e5r det allerede st\u00e5r et byggverk innenfor byggegrensen har p\u00e5virkningen p\u00e5 naturen og allemannsretten allerede skjedd. Hensynene yter derfor mindre motstand mot et tiltak som dette. B\u00e5de eiendommen til tiltakshaver og de omkringliggende eiendommer er i dag opparbeidet og privatisert. Et nybygg vil ikke utgj\u00f8re en st\u00f8rre tilsidesettelse av hensynene enn hytten som st\u00e5r der i dag, i allefall ikke en vesentlig ytterligere tilsidesettelse av hensynene. I denne saken vil derfor ikke dispensasjon f\u00f8re til en vesentlig tilsidesettelse av hensynene bak byggeforbudet. Tiltakshaver er uenig i at tiltaket vil resultere i \u00f8kt privatisering sammenlignet med dagens situasjon. Verken det forhold at boligen kommer marginalt n\u00e6rmere vannkanten eller at det blir hel\u00e5rsbolig vil p\u00e5virke allmennhetens tilgang til strandsonen p\u00e5 eiendommen. P\u00e5 begge 3 sider av tiltakshavers bolig er det bebyggelse langs vannkanten. Folk som \u00f8nsker \u00e5 nyte naturen og Dyngelandsvatnet vil sannsynligvis uansett ikke benytte tiltakshavers eiendom fordi den ligger p\u00e5 det stedet langs vannet som er bebygd. En endring fra fritids- til hel\u00e5rsbolig vil ikke p\u00e5virke allmennhetens tilgang til strandsonen i den s\u00f8r\u00f8stlige enden av Dyngedalsvatnet. Som redegjort for under punkt 1 mener tiltakshaver dispensasjon ikke gir presedenseffekt. Ettersom tiltaket heller ikke medf\u00f8rer \u00f8kt privatisering er det beskjedne ulemper forbundet med tiltaket. Fordelen er \u00e5 bygge en ny bolig i samsvar med dagens tekniske krav som kan benyttes til hel\u00e5rsbolig. Dette gir b\u00e5de milj\u00f8messige og samfunnsmessige fordeler, contra \u00e5 ha st\u00e5ende et byggverk som er utdatert og lite energieffektivt. Tiltakshaver mener disse fordeler er klart st\u00f8rre enn ulempene slik at vilk\u00e5rene for dispensasjon er oppfylt. 3. Tiltak i LNF-omr\u00e5de Kommunen skriver at sp\u00f8rsm\u00e5let om dispensasjon fra kommuneplanens \u00a7 31 langt p\u00e5 vei byr p\u00e5 de samme vurderinger som for den foreg\u00e5ende vurdering av dispensasjon fra byggeforbudet. Kommunen viser videre at en hel\u00e5rsbolig vil v\u00e6re i hyppigere bruk, at \u00ab\u00f8kt privatisering\u00bb vil tilsidesette hensynet til natur- og friluft, samt presedensrisiko for \u00abandre lignende saker\u00bb. Tiltakshaver deler ikke kommunens standpunkt og mener vilk\u00e5rene for dispensasjon er oppfylt. Hensynet bak at et omr\u00e5de reguleres til LNF-form\u00e5l er \u00e5 ivareta hensyn til landbruk, natur og/eller friluftsform\u00e5l. LNF omr\u00e5dene skal gi et sammenhengende, eller tiln\u00e6rmet sammenhengende, vegetasjonspreget omr\u00e5de som ligger innenfor eller i tilknytning til en by eller et tettsted. Hytten til tiltakshaver ble bygget og tatt i bruk f\u00f8r omr\u00e5de ble avsatt til LNF. Hytten har siden v\u00e6rt mye i bruk som fritidsbolig, blant annet gjennom utleie. N\u00e5r kommunen skal vurdere om fordelene er st\u00f8rre enn ulempene kan ikke kommunen sammenligne tiltaket med eiendommen som et uber\u00f8rt omr\u00e5de. Man m\u00e5 ta utgangspunkt i dagens tilstand med en lovlig fritidsbolig og de konsekvenser hytten og bruken har for natur- og friluft p\u00e5 stedet. Deretter m\u00e5 man vurdere om det \u00f8nskede tiltaket vil resultere i at hensynene bak bestemmelsene vil bli vesentlig tilsidesatt, og medf\u00f8re nye eller st\u00f8rre ulemper enn de som finnes i dag. Det er allerede en privatisering som f\u00f8lge av hytten som st\u00e5r i dag. Tiltaket vil medf\u00f8re at bygningen f\u00e5r et litt st\u00f8rre bruksareal og kommer marginalt n\u00e6rmere vannkanten. Sp\u00f8rsm\u00e5let er om disse endringer faktisk resulterer i \u00f8kt privatisering av strandsonen og nedbygging av LNF omr\u00e5der. De fleste mennesker opplever antakelig hytten som nok til heller \u00e5 nyte naturen et annet sted langs Dyngelandsvatnet enn omr\u00e5det ved tiltakshavers eiendom og de \u00f8vrige bebygde eiendommer her. Som nevnt er det \u00f8vrige omr\u00e5de rundt Dyngelandsvatnet uber\u00f8rt og tilgjengelig for allmennheten. Tiltakshaver mener derfor arealutvidelsen og meterforskjellen p\u00e5 sin eiendom ikke vil p\u00e5virke allmennheten ut\u00f8velse av friluftsliv i omr\u00e5det. Ei heller vil det f\u00f8re til noen ytterligere oppstykking eller nedbygging av LNF omr\u00e5der. 4 Videre er det uklart hvilke konsekvenser kommunen sikter til n\u00e5r den skriver at overgang fra fritids- til hel\u00e5rsbolig vil ha negative konsekvenser for naturen. Eiendommen er allerede opparbeidet og i bruk p\u00e5 grunn av hytten. Hytten er som nevnt mye brukt i dag slik at overgangen til hel\u00e5rsbolig ikke vil medf\u00f8re en vesentlig endret bruk av eiendommen. Det minnes om at tiltakshaver har f\u00e5tt utslippstillatelse til hel\u00e5rsbolig og Bergen Vann vurderer bruksendringen som \u00abminimal\u00bb. Tiltaket vil derfor ikke resultere i nevneverdige endringer av naturen p\u00e5 stedet sammenlignet med dagens tilstand. Fordelen er en hel\u00e5rsbolig i tr\u00e5d med dagens byggetekniske krav. Ettersom det er en mye brukt bolig vil et nybygg med bedre energiutnyttelse ol. ogs\u00e5 v\u00e6re til fordel for milj\u00f8et. Forskjellen mellom dagens situasjon og tiltaket medf\u00f8rer ikke en vesentlig tilsidesettelse av LNF-form\u00e5let i omr\u00e5det rundt Dyngelandsvatnet. Endringene ved \u00e5 gi tiltakshaver tillatelse til \u00e5 erstatte hytten med en ny bolig er minimal n\u00e5r man vurderer tiltakets innvirkning p\u00e5 det store natur- og friluftsomr\u00e5de som er rundt Dyngelandsvatnet. Ulempene med tiltaket er sm\u00e5 n\u00e5r man sammenligner med dagens ulemper. Tiltakshaver mener fordelene er klart st\u00f8rre enn ulempene slik at vilk\u00e5rene for dispensasjon fra LNF-form\u00e5let er oppfylt. Oppsummering Oppsummert mener tiltakshaver kommunen ikke har foretatt en grundig og konkret vurdering av tiltaket og om vilk\u00e5rene for \u00e5 gi dispensasjon er oppfylt. Begrunnelsen etterlater tvil om kommunen har anvendt reglene riktig og vurdert ulempene tiltaket medf\u00f8rer sammenlignet med dagens situasjon. Ut fra begrunnelsen fremst\u00e5r det mer sannsynlig at kommunen har sammenlignet tiltaket med et uber\u00f8rt naturomr\u00e5de og v\u00e6rt bestemt p\u00e5 gi avslag. En n\u00e6rmere vurdering viser at de ulemper kommunen begrunner avslaget med ikke vil oppst\u00e5 ved \u00e5 gi dispensasjon i denne saken. \u00c5 tillate at den eldre hytten erstattes med en ny enebolig vil verken gi presedenseffekt eller endre natur- og friluftsforholdene p\u00e5 stedet fra dagens tilstand. De rettslige vilk\u00e5rene for \u00e5 gi de n\u00f8dvendige dispensasjoner for \u00e5 tillate tiltaket er oppfylt. Det bes om at avslaget omgj\u00f8res og at tiltakshaver gis dispensasjon og tillatelse til tiltaket. Med vennlig hilsen Stiegler Advokatfirma AS HildeAvl\u00f8sGrande Hilde Avl\u00f8s Grande Advokat/Partner 5 "
}