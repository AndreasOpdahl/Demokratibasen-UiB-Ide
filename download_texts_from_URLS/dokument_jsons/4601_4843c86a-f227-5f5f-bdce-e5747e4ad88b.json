{
  "dokument_id": "4843c86a-f227-5f5f-bdce-e5747e4ad88b",
  "doc_type": "case_presentation",
  "kommune": 4601,
  "tittel": "Fana gnr 83 bnr 5 Hamrevegen 107. Klage vedr. avslag p\u00e5 opprettelse og endring av landbrukseiendom",
  "url": "https://bergen.kommune.no/politikere-utvalg/api/fil/bk360/8882498/Framstilling-Fana-gnr-83-bnr-5-Hamrevegen-107-Klage-vedr-avslag-pa-opprettelse-og-endring-av-landbrukseiendom",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/28845-8 Fana gnr 83 bnr 5 Hamrevegen 107. Klage vedr. avslag p\u00e5 opprettelse og endring av landbrukseiendom Hva saken gjelder: Saken gjelder fradeling av en parsell (2 teiger, 352 \u2013 357 daa) fra landbrukseiendom gnr 83 bnr 5 (392 daa), til en eiendom som skal opprettes. Bygningsmassen, samt om lag 40 dekar areal p\u00e5 gbnr 83 bnr 5, er oms\u00f8kt beholdt av dagens eier, mens hovedarealet \u00f8nskes fradelt med tanke p\u00e5 salg til nabobruket gbnr 83 bnr 14, som i dag drives av Fana Skoganlegg. Det ble i 2022 gitt tillatelse til fradeling av 3 andre parseller fra gnr 83 bnr 5. S\u00f8knaden er avsl\u00e5tt 20.02.2023 da det ikke kan gis dispensasjon fra LNF-form\u00e5let etter KPA 2018 \u00a7 31, samt fra \u00a7 6.2.2 Byggegrense langs vassdrag jf. pbl \u00a7 19-2. Avslaget er p\u00e5klaget 01.03.2023 av eier/s\u00f8ker Frode Hatlestad Eiendommen er uregulert. KPA2018 viser eiendommen med arealform\u00e5l LNF-omr\u00e5de, og den ligger innenfor hensynssonene kulturmilj\u00f8 - Kalandsvatnet, historiske veifar, friluftsliv byfjellsgrense s\u00f8r og naturmilj\u00f8. Parsellen grenser mot Kalandsvatnet, som ligger innenfor arealform\u00e5l friluftsomr\u00e5de og hensynssone Naturmilj\u00f8 \u2013 viltomr\u00e5de. I LNF-omr\u00e5der er det bare tillatt med tiltak som er n\u00f8dvendig for g\u00e5rdens n\u00e6ringsvirksomhet og enkel tilrettelegging for friluftsliv, jf KPA2018 \u00a7 31.1. Tiltaket krever dispensasjon fra KPA2018 \u00a7 31 LNF-omr\u00e5de samt fra \u00a7 6.2.2 Byggegrense langs vassdrag, jf. pbl \u00a7 19-2. S\u00f8ker opplyser at det er foretatt nabovarsling i samsvar med bestemmelsene i pbl \u00a7 21-3, og bekrefter at det ikke er mottatt noen merknader. Etat for landbruk har den 04.01.2023 frar\u00e5det at det gis tillatelse til fradeling, ut fra landbruksfaglige vurderinger og f\u00f8ringer i jordloven. Det ble videre bemerket at fradelingen ogs\u00e5 er s\u00f8knadspliktig etter jordlovens bestemmelser. Bymilj\u00f8etaten har i uttalelse datert 19.12.2022, ikke frar\u00e5det tiltaket. Det bemerkes likevel at det er store friluftsverdier i det aktuelle omr\u00e5det, og at det ikke er gjort noen vurdering av planlagt skogsbilvei p\u00e5 eiendommen, da det ikke er oms\u00f8kt i denne omgang. Vestland fylkeskommune ved seksjon for kulturarv har gitt uttalelse datert 20.12.2022, hvor det gj\u00f8res oppmerksom p\u00e5 at det ligger et automatisk fredet kulturminne i omr\u00e5det. Klagers anf\u00f8rsler Klager anf\u00f8rer at det ikke skal opprettes ny eiendom i strid med gjeldende arealform\u00e5l, tvert om s\u00f8kes det om deling for \u00e5 aktivere og drive en langsiktig og milj\u00f8riktig skogsdrift i et omr\u00e5de som i dag ligger brakk. Jorden skal tillegges som tilleggsjord til naboeiendom med langsiktig drift, Fana Skoganlegg, som har drevet skogbruk i over 100 \u00e5r. Omr\u00e5det som \u00f8nskes beholdt, er ikke tenkt endret, bebygd eller p\u00e5 annen m\u00e5te brukt forskjellig fra slik det har v\u00e6rt, er og skal v\u00e6re i fremtiden. Ingenting i s\u00f8knaden endrer situasjonen innenfor 1 hensynssonene. Det er s\u00f8kt om deling for \u00e5 f\u00e5 en langsiktig og fremtidsrettet skogsdrift i omr\u00e5det. Det vises til at tiltak som dette er nevnt spesielt i Hurdalsplattformen, som et satsningsomr\u00e5de for fremtiden. Eiendommen skal deles for \u00e5 benytte den til skogbruk som p\u00e5 Hamre er eneste realistiske og b\u00e6rekraftige driftsformen med langsiktig satsing. Dette er variert, tjenlig bruksstruktur, og eneste mulige bevaring av en allerede redusert bosetting. Videre vil dette gi sikkerhet for videre drift og langsiktig bevaring av omr\u00e5det som friluftsomr\u00e5de, aktivt bruk av arealressursene og trygghet for naboer og nabobrukene. Til driftsmessige konsekvenser for landbruket, vises det til at arealst\u00f8rrelsene som er lagt til grunn mht. b\u00e6rekraftig drift for hhv. fulldyrka jord, overflatedyrka jord, innmarksbeite og skog, er utdaterte og urealistiske mht. dagens krav til \u00abmaskinell\u00bb drift. G\u00e5rdene p\u00e5 Hamre har blitt stadig mer gjengrodd og ubrukelig, uten at fagpersonell har utf\u00f8rt befaring eller kontroll, og det er landbrukskontorets ansvar \u00e5 f\u00e5 oppdatert dette til realistiske st\u00f8rrelser. Delingen vil ikke gj\u00f8re det utfordrende \u00e5 drive l\u00f8nnsom skogsdrift. Eiendommen skal ikke selges til annen drift og den utvidede driften vil ikke kreve nye bygninger. Dette er en vinn \u2013 vinn for alle parter; for dagens eier med familie, Fana skoganlegg, Bymilj\u00f8etaten og den vanlig innbyggers tilgang og bruk av omr\u00e5det til friluftsaktiviteter og rekreasjon. Det vises for \u00f8vrig til klagen i sin helhet. Fagetatens vurdering og anbefaling: Plan- og bygningsetaten som fagetat viser til at hovedhensynet bak deleforbudet i LNF- omr\u00e5de er landskaps- og jordbrukshensyn og bevare sammenhengende landbruksomr\u00e5der. Uheldig omdisponering eller fragmentering av landbruksomr\u00e5der og gr\u00f8ntstruktur skal unng\u00e5s. Etat for landbruk p\u00e5peker at eiendommen i dag er en godt arrondert eiendom som kan v\u00e6re mulig \u00e5 drive, med potensial for b\u00e5de jordbruk og skogdrift, men med to separate eiendommer vil det v\u00e6re utfordrende \u00e5 drive l\u00f8nnsom landbruksdrift. Det vises ogs\u00e5 til bystyrevedtak av 24.05.2022 om at bystyret vil prioritere vern av matjord. Fagetaten medgir at skogbruksdrift vil ivareta en del av hensynene bak bestemmelsen, men mener hensynet til fortsatt mulig jordbruk og vern av matjord m\u00e5 veie tyngst. Den oms\u00f8kte parsellen som er bebygget med v\u00e5ningshus, driftsbygning og garasje, vil etter deling v\u00e6re for stor som boligeiendom, men s\u00e5 liten at den ikke vil v\u00e6re konsesjonspliktig og dermed kan den selges p\u00e5 det frie markedet. Dette vil igjen kunne f\u00f8r til ulempe for driften b\u00e5de p\u00e5 gjenv\u00e6rende del av gnr 83 bnr 5 og for andre landbrukseiendommer i omr\u00e5det. Den gjenv\u00e6rende delen som \u00f8nskes solgt som tilleggsareal til gnr 83 bnr 14, vil etter deling v\u00e6re uten driftsbygning og v\u00e5ningshus, og Etat for landbruk anser det som tvilsomt om en slik landbrukseiendom da vil v\u00e6re i tr\u00e5d med kravene i jordbruksloven om vern av arealressursene. Praksis er at dersom det skal deles st\u00f8rre areal fra en landbrukseiendom, skal arealet legges til en eksisterende eiendom i drift og med behov for tilleggsareal. P\u00e5 denne bakgrunn vurderes det at hensynet bak bestemmelsen vil bli vesentlig tilsidesatt ved en dispensasjon. Ulempene er at en fradeling kan f\u00f8re til nedbygging av jordbruksareal. Eiendommen er forholdsvis sentralt plassert, n\u00e6r tettbygde str\u00f8k, og fraflytting synes p\u00e5 generelt grunnlag ikke \u00e5 v\u00e6re et relevant moment i saken. Personlige forhold knyttet til muligheten for \u00e5 drive jordbruk p\u00e5 eiendommen m\u00e5 tillegges mindre vekt. En gjenv\u00e6rende eiendom som vil v\u00e6re for liten til drift, men samtidig for stor som boligtomt, fremst\u00e5r ikke som god disponering av ressursene i et LNF-omr\u00e5de. Selv om klager ikke tenker \u00e5 \u00f8ke boligmassen p\u00e5 den gjenv\u00e6rende tomten, m\u00e5 saken vurderes i et lengre tidsperspektiv, hvor nye eiere kan ha andre \u00f8nsker for eiendommen. Det ser videre ut til at det er en forutsetning for skogbruksdrift p\u00e5 eiendommen at det etableres en ny skogsbilvei, med de terrenginngrepene det medf\u00f8rer. N\u00e5r det gjelder dispensasjon fra KPA2018 \u00a7 6.2.2 byggegrense mot vassdrag, er fagetaten enig med klager i at hensynet til naturmilj\u00f8 og friluftsliv ikke blir vesentlig tilsidesatt ved en dispensasjon, men mener en dispensasjon klart tilsidesetter hensynet til kulturmilj\u00f8, landskap 2 og allmennhetens interesser. Omr\u00e5det rundt Kalandsvannet representerer et s\u00e6regent kulturmilj\u00f8 som b\u00f8r bevares av hensyn til allmennheten, der fordelene for s\u00f8ker ikke vil overg\u00e5 den klare ulempen er at det \u00e5pne kulturlandskapet rundt Kalandsvannet endres. Det vises for \u00f8vrig til klagen i sin helhet. \u00d8konomiske konsekvenser: Ingen relevans. Byr\u00e5dets vurdering og anbefaling/konklusjon: Byr\u00e5det har vurdert klagen og er enig i at denne ikke kan tas til f\u00f8lge. S\u00f8knaden inneb\u00e6rer at st\u00f8rstedelen av dagens eiendom gbnr 83/5, blir overf\u00f8rt til en ny eiendom. Byr\u00e5det har forst\u00e5else for at dette kan anses som positivt for b\u00e5de eksisterende bruk og for driften p\u00e5 naboeiendommen 83/14, som i dag benyttes til skogsdrift. Byr\u00e5det er imidlertid enig i fagetatens vurdering at delingen vil v\u00e6re uheldig i et langsiktig perspektiv, da driftsgrunnlaget for jordbruk og matjord vil bli vesentlig svekket og den overskytende delen som skal beholdes selv, vil bli mindre egnet til jordbruksform\u00e5l. Delingen vil dermed klart inneb\u00e6re en uheldig fragmentering av landbruksomr\u00e5der, som kommer vesentlig i strid med LNF-form\u00e5let. Flyfoto av omr\u00e5det I tr\u00e5d med fagetatens anbefaling, vil Byr\u00e5det imidlertid stille seg positiv til en delingss\u00f8knad som legger til rette for fradeling til en eiendom hvor det drives og fortsatt skal drives jordbruk, og at en s\u00e5 stor andel areal som mulig overf\u00f8res til den nye parsellen, slik at ikke mer jordbruksareal enn n\u00f8dvendig tas ut av drift og kan omsettes p\u00e5 det frie markedet. P\u00e5 denne bakgrunn anbefaler byr\u00e5det at fagetatens vedtak opprettholdes. 3 Vedtakskompetanse: I henhold til Reglement for bystyreutvalgene punkt 1.4, jf. bystyresak 46/19, er myndigheten til \u00e5 behandle klagesaker etter plan- og bygningsloven, med n\u00e6rmere angitte unntak, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 20.02.2023 opprettholdes. Klage tas ikke til f\u00f8lge. Dato: 3. oktober 2023 Rune Bakervik Ruth Grung Byr\u00e5dsleder Byr\u00e5d for klima, milj\u00f8 og byutvikling Dokumentet er godkjent elektronisk. Vedlegg: Fagnotat datert 12.06.2023 med f\u00f8lgende vedlegg: 1. Situasjonsplan 2. Flyfoto 3. Klage 4. Vedtak om avslag 5. S\u00f8knad om dispensasjon 6. Uttalelse fra Etat for landbruk 7. Uttalelse fra Bymilj\u00f8etaten 8. Uttalelse fra Vestland fylkeskommune 4 "
}