{
  "dokument_id": "0454a5b9-7141-5fee-92a6-2afa9c394fff",
  "doc_type": "case_attachment",
  "kommune": 4601,
  "tittel": "H\u00f8ringsinnspill - Bergen soroptimistklubb",
  "url": "https://bergen.kommune.no/politikere-utvalg/api/fil/bk360/12634566/Horingsinnspill-Bergen-soroptimistklubb",
  "tekst": "H\u00f8ringsuttalelse til Bergen kommune om \u00abHandlingsplan mot vold i n\u00e6re relasjoner\u00bb fra Bergen soroptimistklubb Organisasjonsnummer: 994815938 Generelle betraktninger om planen Handlingsplanen inneholder et godt faktagrunnlag med beskrivelse av typer vold og m\u00e5lgrupper. Det er ogs\u00e5 nyttig og viktig \u00e5 ha med en oversikt over lovverket som regulerer retter og plikter knyttet til vold i n\u00e6re relasjoner. I forarbeidet med planen tok Bergen sanitetsforening, Bergen Kvinnesaksforening, Vestland Innvandrerr\u00e5d og Bergen soroptimistklubb initiativ til m\u00f8ter mellom voldutsatte kvinner og ledere og saksbehandlere i aktuelle byr\u00e5dsavdelinger. Disse m\u00f8tene var viktig for \u00e5 f\u00e5 frem brukerperspektivet og tydeliggjort hva som er viktigst for de voldsutsatte \u00e5 f\u00e5 hjelp til for \u00e5 komme seg ut av skadelige forhold. Til tross for det gode faktagrunnlaget og innspill fra voldsutsatte leser vi n\u00e5 en plan med mange gode intensjoner og generelle beskrivelser under tiltakene, men lite konkret. I en handlingsplan m\u00e5 tiltak v\u00e6re konkret beskrevet, ansvaret for gjennomf\u00f8ring v\u00e6re tydelig plassert og midler til gjennomf\u00f8ring satt av i budsjetter om en skal lykkes med \u00e5 sette i verk tiltak mot vold i n\u00e6re relasjoner. Tilbakemelding om tiltak Inndelingen i fokusomr\u00e5der er ryddig, men det ville v\u00e6rt nyttig \u00e5 vise bedre hvordan de henger sammen, for eksempel at kompetanseheving i tjenestene er en forutsetning for \u00e5 kunne drive forebyggende arbeid og likeverdig og sammenhengende bistand til voldsutsatte. Under alle de foresl\u00e5tte tiltakene m\u00e5 det beskrives p\u00e5 hvilket niv\u00e5 i kommunen ansvaret for gjennomf\u00f8ringen skal ligge. Forebyggende tiltak: 1.1 Innf\u00f8re modellen TryggEst Tiltaket er en generell beskrivelse av modellen TryggEst, blant annet at den inneholder forslag til hvordan en kommune kan organisere arbeidet, at det er utviklet et e-l\u00e6ringskurs og et verkt\u00f8y for risikovurdering. Det m\u00e5 konkretiseres hvordan Bergen kommune skal organisere arbeidet, for eksempel hvor i organisasjonen det skal etableres team, hvem som skal f\u00e5 oppl\u00e6ring og hvordan det skal avsettes tid og ressurser til \u00e5 gjennomf\u00f8re kurs. Det m\u00e5 konkretiseres hvordan TryggEst skal tas i bruk i den enkelte enhet n\u00e5r medarbeidere har f\u00e5tt oppl\u00e6ring. Det m\u00e5 presiseres hvilke m\u00e5lgrupper som skal ivaretas gjennom TryggEst. Vil en fange opp m\u00e5lgrupper som ikke har kommunale tjenester gjennom denne modellen? 1 1.2 Sikre informasjon for ungdom for \u00e5 forebygge vold og overgrep i forbindelse med uteliv Holdningsskapende arbeid ved \u00e5 gi kunnskap om vold og overgrep b\u00f8r fortrinnsvis starte allerede i barnehagealder. Vi mener at begrepet \u00abi forbindelse med uteliv\u00bb snevrer inn omr\u00e5det for forebygging og at informasjon m\u00e5 gis til barn og ungdom i yngre alder for \u00e5 forebygge vold og overgrep ogs\u00e5 i andre situasjoner. M\u00e5lgruppen b\u00f8r i alle fall omfatte alle fra ungdomsskolealder. Det m\u00e5 konkretiseres hvem som har ansvaret for \u00e5 informere m\u00e5lgruppene, er det barnehagen, skolen, helsetjenesten eller andre? 1.3 Sikre informasjon for p\u00e5r\u00f8rende, voksne og eldre om vold og overgrep i n\u00e6re relasjoner I tiltakets siste setning st\u00e5r det: \u00abDette kan for eksempel gj\u00f8re seg gjeldende til foreldrem\u00f8ter, p\u00e5r\u00f8rendegrupper og andre forsamlinger for voksne og eldre.\u00bb Det m\u00e5 konkretiseres hva det skal informeres om, hvem som har ansvaret for \u00e5 informere m\u00e5lgruppene; er det rektor p\u00e5 den enkelte skole, helsetjenesten eller andre? 1.4 Sikre informasjon til den \u00f8vrige befolkningen Det mest konkrete i dette tiltaket er at \u00abDette vil gjennomf\u00f8res blant annet ved \u00e5 sikre at informasjonen p\u00e5 nettsidene er oppdatert\u00bb, noe som er bra, men det m\u00e5 beskrive hvor ansvaret for \u00e5 holde relevant informasjon oppdatert ligger. Det m\u00e5 ogs\u00e5 beskrives hvor informasjon eventuelt skal v\u00e6re tilgjengelig andre steder enn p\u00e5 nettsidene og hvem som har ansvaret for \u00e5 formidle den. Det er viktig at befolkningen blir opplyst om hvor en kan finne informasjon og om hvordan en kan g\u00e5 frem om en er bekymret for at noen er utsatt for vold og overgrep; for eksempel i en brosjyre som kan ligge p\u00e5 legekontor, hos NAV, p\u00e5 andre offentlige kontor/steder. Likeverdig og sammenhengende bistand: 2.1 Styrke samarbeid p\u00e5 tvers av byr\u00e5dsavdelinger for \u00e5 sikre helhetlige tjenester Det er positivt at det skal etableres en ordning med koordinator og tverretatlige team med kompetanse om vold og overgrep. Det er utydelig om det er planlagt en koordinator og ett slikt team i hvert byomr\u00e5de, eller eventuelt ett team for hver etat i byomr\u00e5dene. Vi stiller sp\u00f8rsm\u00e5l ved om det er tilstrekkelig med en koordinator for hele Bergen kommune. Det er viktig at en slik koordinator har noen \u00e5 dele erfaringer med og samarbeide med. Vi mener derfor at det m\u00e5 v\u00e6re minst to slike koordinatorer. Det m\u00e5 beskrives hvor i organisasjonen koordinatoren/koordinatorene skal v\u00e6re ansatt. Det m\u00e5 konkretiseres hvilke oppgaver en koordinator skal ha. Det m\u00e5 settes en tidsfrist for n\u00e5r koordinator/koordinatorene skal v\u00e6re p\u00e5 plass. Kostnadene med \u00e5 gjennomf\u00f8re tiltaket m\u00e5 konkretiseres i budsjettet til den etaten i kommunen som f\u00e5r ansvaret for \u00e5 gjennomf\u00f8re det. 2 2.2 Sikre tilpasset oppf\u00f8lging, og utrede pakkeforl\u00f8p og oppf\u00f8lging av koordinator Det m\u00e5 settes ned en arbeidsgruppe som utreder hva et \u00abpakkeforl\u00f8p\u00bb skal inneholde med tydelig ansvarfordeling mellom etater og hvor koordinatorene skal ha sin arbeidsplass i kommunen. Arbeidsgruppen m\u00e5 f\u00e5 et tydelig mandat som forplikter kommunen til \u00e5 f\u00e5 p\u00e5 plass koordinatorer som skal hjelpe voldsutsatte. En eller flere som har v\u00e6rt utsatt for vold og overgrep, og som vet hvilke behov som m\u00e5 dekkes, m\u00e5 v\u00e6re med i arbeidsgruppen. Det m\u00e5 settes en tidsfrist for n\u00e5r arbeidsgruppen skal settes ned. Det m\u00e5 ogs\u00e5 settes tidsfrister for n\u00e5r arbeidsgruppen skal levere sitt forslag og koordinatorer skal v\u00e6re p\u00e5 plass. 2.3 Kartlegge alternativ plassering av Krisesenteret for Bergen og omegn Det er positivt at byr\u00e5det vil prioritere avklaring av tomt til nytt Krisesenter, men det m\u00e5 settes en tidsfrist for n\u00e5r tomten skal v\u00e6re p\u00e5 plass. Det m\u00e5 ogs\u00e5 sikres at det er satt av midler i budsjettene fremover til \u00e5 bygge nytt senter slik at det ikke tar lengre tid enn n\u00f8dvendig \u00e5 f\u00e5 det p\u00e5 plass. De m\u00e5 videre settes av midler til god nok drift av b\u00e5de eksisterende og nytt Krisesenter. Bergen soroptimistklubb og de andre frivillige organisasjonene nevnt ovenfor, \u00f8nsker \u00e5 gi innspill i planleggingen av nytt Krisesenter. 2.4 Forbedre tilbudet til Krisesenteret for Bergen om omegn Det m\u00e5 konkretiseres om hva som skal gj\u00f8res bedre i dagens tilbud ved Krisesenteret og hvilke konsekvenser dette f\u00e5r i planleggingen og byggingen av nytt Krisesenter. Brukergruppene m\u00e5 involveres i evaluering av hva som b\u00f8r gj\u00f8res bedre. Det m\u00e5 ogs\u00e5 konkretiseres hvem som skal gj\u00f8re tilbudet bedre, hvordan dette skal gjennomf\u00f8res og n\u00e5r forbedringsarbeidet skal v\u00e6re utf\u00f8rt. Midler til \u00e5 gjennomf\u00f8re forbedringstiltak m\u00e5 synliggj\u00f8res i budsjettene. 2.5 Sikre undervisningstilbud til barn p\u00e5 krisesenter og oppf\u00f8lging i etterkant av opphold Det m\u00e5 konkretiseres hvordan undervisningstilbudet skal sikres og hva innholdet i oppf\u00f8lgingen skal v\u00e6re, herunder hvordan barn skal f\u00e5 psykisk helsehjelp etter opphold p\u00e5 Krisesenter. Det m\u00e5 ogs\u00e5 beskrives hvem som har ansvar for \u00e5 f\u00f8lge opp barna etter oppholdet og p\u00e5se at de f\u00e5r den hjelpen de trenger. 2.6 Forbedre tilbudet til menn p\u00e5 Krisesenteret Det er sv\u00e6rt viktig at menn med ansvar for barn blir ivaretatt og at menn som er utsatt for vold og overgrep f\u00e5r n\u00f8dvendig veiledning. Det m\u00e5 sikres at menn f\u00e5r samme kvalitet p\u00e5 tilbudet som kvinner s\u00e5 fort som mulig. Det m\u00e5 beskrives hva som m\u00e5 gj\u00f8res bedre i dagens tilbud og hvem som skal ha ansvaret for \u00e5 gj\u00f8re tilbudet bedre. Midler til \u00e5 gjennomf\u00f8re forbedringstiltak m\u00e5 synliggj\u00f8res i budsjettene. 3 2.7 Sikre oppf\u00f8lging av personer med rusutfordringer Det m\u00e5 konkretiseres hvem som skal gj\u00f8re tilbudet og oppf\u00f8lgingen bedre, hva som skal gj\u00f8res bedre og hvordan dette skal gjennomf\u00f8res. Det m\u00e5 settes en tidsfrist for n\u00e5r tiltakene skal v\u00e6re gjennomf\u00f8rt. Midler til \u00e5 gjennomf\u00f8re forbedringstiltak m\u00e5 synliggj\u00f8res i budsjettene. 2.8 Sikre tilbud til personer med funksjonsnedsettelse p\u00e5 krisesenter Det m\u00e5 konkretiseres hvem som har ansvar for \u00e5 sikre tilbudet og hvordan dette skal gjennomf\u00f8res. Midler til \u00e5 gjennomf\u00f8re forbedringstiltak m\u00e5 synliggj\u00f8res i budsjettene. Kompetanseutvikling i tjenestene: 3.1 Kompetanseheving til medarbeidere for \u00e5 forebygge, avdekke og f\u00f8lge opp personer som er utsatt for vold og overgrep Dette punktet m\u00e5 sees i sammenheng med innf\u00f8ring av TryggEst. Det m\u00e5 konkretiseres hvor i organisasjonen/hvilke etater det er medarbeidere som skal ha oppl\u00e6ring, hvem som skal gi oppl\u00e6ring og hvordan det skal settes av tid til \u00e5 gjennomf\u00f8re kurs/oppl\u00e6ring. Tid til kurs krever ressurser som m\u00e5 synliggj\u00f8res i budsjettene. 3.2 Kompetanseheving til medarbeidere for \u00e5 forebygge, avdekke og f\u00f8lge opp personer som ut\u00f8ver vold og overgrep Det m\u00e5 konkretiseres hvor i organisasjonen/hvilke etater det er medarbeidere som skal ha denne kompetansen, hvem som skal gi oppl\u00e6ring og hvordan det skal avsettes tid til \u00e5 gjennomf\u00f8re kurs/oppl\u00e6ring. Tid til oppl\u00e6ring krever ressurser som m\u00e5 dekkes i budsjettene. 3.3 Jobbe med kompetanseutvikling og informasjonsdeling i samarbeid med frivillige akt\u00f8rer Bergen kommune b\u00f8r invitere alle frivillige organisasjoner som jobber med vold og overgrep i n\u00e6re relasjoner til et samarbeidsm\u00f8te der vi kan ha en idedugnad og diskutere mulige aktiviteter for \u00e5 spre informasjon og \u00f8ke kompetanse sammen. Bergen soroptimistklubb mener at kommunen b\u00f8r bruke perioden fra 25. november (FN sin internasjonale dag for avskaffelse av vold mot kvinner) til 10. desember (Menneskerettighetsdagen) til \u00e5 sette oransje lys p\u00e5 offentlige bygninger og spre informasjon om temaet. Ett tiltak kan v\u00e6re \u00e5 ha en \u00e5rlig konferanse om vold og overgrep i denne perioden. Aktivitetene kan skje i samarbeid med oss og de andre frivillige organisasjonene. Det m\u00e5 settes av midler i budsjettene til dette samarbeidet. Konklusjon \u2013 prioritering av tiltak Vi kan ikke se at kommunen har gjort en prioritering mellom de 15 tiltakene som er beskrevet i handlingsplanen. Det ser derfor ut som en har tenkt \u00e5 arbeide med alt samtidig uten at dette er presisert med tidsfrister. 4 Bergen soroptimistklubb mener at det aller viktigste n\u00e5 er \u00e5 sette i gang tiltak 2.2 \u00abSikre tilpasset oppf\u00f8lging, og utrede pakkeforl\u00f8p og oppf\u00f8lging av koordinator\u00bb slik at de som har v\u00e6rt utsatt for vold og overgrep f\u00e5r den hjelpen de trenger s\u00e5 fort som mulig. Vi \u00f8nsker ogs\u00e5 at vi som frivillig organisasjon kan komme i dialog med kommunen s\u00e5 raskt som mulig slik v\u00e5r tilbakemelding under tiltak 3.3 viser. Vi ser frem til et godt samarbeid med Bergen kommune for \u00e5 bekjempe vold og overgrep i n\u00e6re relasjoner. Bergen, 19. september 2024 Edle Utaaker Leder Bergen soroptimistklubb 5 "
}