{
  "dokument_id": "dd4f69b1-9cc3-5306-8a81-9703e900143a",
  "doc_type": "case_attachment",
  "kommune": 4601,
  "tittel": "Tilbakerapportering - forvaltningsrevisjon av kapasitet og dekning i fastlegeordningen",
  "url": "https://bergen.kommune.no/politikere-utvalg/api/fil/bk360/8507592/Tilbakerapportering-forvaltningsrevisjon-av-kapasitet-og-dekning-i-fastlegeordningen",
  "tekst": " Sekretariat for kontrollutvalget Saksframstilling V\u00e5r referanse: 2021/104362-17 Saksbehandler: Hilde Rasmussen Nilsen Tilbakerapportering - forvaltningsrevisjon av kapasitet og dekning i fastlegeordningen Hva saken gjelder: Bergen bystyre behandlet saken \u00abForvaltningsrevisjon av kapasitet og dekning i fastlegeordningen\u00bb i m\u00f8tet 25.01.2023 sak 6/23 og fattet f\u00f8lgende vedtak: 1. Bystyret tar Deloittes forvaltningsrevisjonsrapport om kapasitet og dekning i fastlegeordningen til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonsrapporten. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av mai 2023. Merknad 1 Byr\u00e5det m\u00e5 ha en mer proaktiv innstilling til fastlegeproblemet fremfor \u00e5 henvise til at kapasitet og dekning er et nasjonalt problem. Merknad 2 Bystyret mener det er viktig \u00e5 opprettholde prinsippet om likeverdige helsetjenester, og dette forutsetter at staten styrker finansieringen av den offentlige delen av fastlegeordningen. Tilbakerapportering til kontrollutvalget ble mottatt innen fristen1 i brev datert 23. august 2023 fra byr\u00e5d for helse og omsorg Ruth Grung. Svarbrevet f\u00f8lger vedlagt. I brevet viser byr\u00e5den innledningsvis til at manglende kapasitet i fastlegeordningen er et nasjonalt problem som ikke kan l\u00f8ses lokalt. Etter at forvaltningsrevisjonsrapporten forel\u00e5, har et ekspertutvalg kommet med en rekke forslag til nasjonale tiltak. Utvalgets anbefalinger er for tiden p\u00e5 h\u00f8ring. Byr\u00e5den skriver at lokale tiltak m\u00e5 tilpasses de nasjonale, og mener at dette ikke er tilfredsstillende ivaretatt i forvaltningsrevisjonsrapporten. Byr\u00e5den skriver videre at det likevel er riktig at kommunen kan gj\u00f8re mer selv, og opplyser at det meste av revisjonens anbefalinger enten var p\u00e5begynt eller tenkt p\u00e5begynt f\u00f8r rapporten forel\u00e5. Byr\u00e5den understreker at tiltakene som kommunen arbeider med er utviklet i n\u00e6r dialog med fastlegenes tillitsvalgte. Evaluering og tilpasninger av tiltakene skjer fortl\u00f8pende, og informasjon om tiltakene er formidlet til alle legekontor. 1 Kontrollutvalgets sekretariat oversendte ikke bystyrets vedtak f\u00f8r i juni 2023, og satte derfor ny frist innen utgangen av august. 1 Byr\u00e5den kommenterer deretter hver av revisors fem anbefalinger. 1. Utarbeide en oppdatert plan for legetjenester der det tydelig fremkommer hva som er fastlegebehovet i kommunen (p\u00e5 kort og lang sikt) og hvordan kommunen skal sikre tilstrekkelig rekruttering for \u00e5 m\u00f8te behovet Byr\u00e5den skriver at byr\u00e5dsavdelingen arbeider med en ny overordnet strategi for fastlegeordningen, men at planen m\u00e5 tilpasses hva som kommer av nasjonale tiltak. \u00abDersom antall listepasienter per fastlege skal reduseres, vil behovet for fastleger \u00f8ke kraftig. Reduseres oppgavene som fastleger skal utf\u00f8re, vil behovet for fastleger reduseres. Ansettes f\u00e6rre leger i spesialisthelsetjenesten, vil flere leger bli tilgjengelig for kommunene. Det \u00e5 skulle beregne fremtidig behov uten \u00e5 vite mer om kommende nasjonal innretning, vil m\u00e5tte bygge p\u00e5 spekulasjoner, noe som virker lite hensiktsmessig.\u00bb 2. Arbeide videre med \u00e5 sikre tilstrekkelig kapasitet i fastlegeordningen, blant annet ved \u00e5: a) Sikre mer tilgjengelig informasjon til fastleger om hvilke tiltak som er etablert for \u00e5 styrke fastlegeordningen, under dette s\u00f8rge for en samlet oversikt over alle etablerte tiltak og kriterier for tiltak som er s\u00f8knadsbaserte Byr\u00e5den skriver at det vil bli distribuert informasjon til alle fastleger om tiltakene i l\u00f8pet av august. Frist for tiltak som skal f\u00f8res p\u00e5 dette \u00e5rets tiltakspakke er 30.11.2023. Byr\u00e5den skriver videre at de har informert om ordningene i allmennlegeutvalget, og at det virker som om tiltakene og kriteriene er godt kjent blant fastlegene. b) Evaluere om etablerte tiltak for \u00e5 styrke fastlegeordningen fungerer etter intensjonen, og vurdere om det er behov for endringer i tiltak eller nye tiltak Byr\u00e5den skriver at de etablerte tiltakene fungerer etter intensjonen og blir benyttet, unntatt ordningen med kommunalt kj\u00f8p av legepraksiser som mangler andre kj\u00f8pere. Det er ikke vurdert behov for endringer eller nye tiltak hittil i \u00e5r. c) Sikre at alle fastleger som sier opp fastlegeavtalen eller sin stilling som fastlege s\u00e5 raskt som mulig blir kalt inn til samtale med kommunen for \u00e5 kartlegge hva som er \u00e5rsaken til oppsigelsen og fors\u00f8ke \u00e5 forhindre oppsigelse der det er mulig, inkl. ogs\u00e5 \u00e5: i. Vurdere om det kan tilbys tilrettelegginger/im\u00f8tekomme \u00f8nsker fra fastlegen for \u00e5 forhindre oppsigelse ii. Bruke informasjon fra sluttsamtaler til \u00e5 evaluere tiltak for \u00e5 styrke fastlegeordningen, og f\u00e5 innspill til ev. nye tiltak Byr\u00e5den skriver at dette vil bli iverksatt, og at det gir viktig kunnskap \u00e5 kartlegge \u00e5rsaker til at leger slutter. d) Tydeliggj\u00f8re overfor fastleger hvordan og i hvilke tilfeller kommunen skal bist\u00e5 med vikar, ev. hvilke andre tiltak som kan settes i verk dersom det ikke er mulig \u00e5 finne vikar Byr\u00e5den skriver at det jobbes hele tiden med dette, med betydelig innsats fra etat for helsetjenester. Kommunen tilbyr hjelp til \u00e5 finne vikar, i tillegg til \u00e5 st\u00f8tte opp om gjenv\u00e6rende leger p\u00e5 kontoret og tilby kompensasjon for \u00e5 jobbe ekstra for \u00e5 holde kontinuitet mens det s\u00f8kes etter annen l\u00f8sning. e) Sikre tilstrekkelig kompetanse og kapasitet til \u00e5 f\u00f8lge opp fastlegeordningen, inkludert ogs\u00e5 tilstrekkelig kapasitet til \u00e5 jobbe med utviklings- og kvalitetsforbedringsarbeid 2 Byr\u00e5den beskriver den kunnskapsintensive kompetansen til medarbeiderne i staben i enhet for allmennmedisin. Byr\u00e5den opplyser videre at staben er \u00f8kt med en LIS3 koordinator fra 1.1.2023 og at det er lyst ut en stilling som overlege med spesialitet. f) F\u00f8lge med p\u00e5 fastlegenes tilgjengelighet for \u00e5 sikre at fastlegene overholder fastsatte kvalitets- og funksjonskrav i regelverket, jf. \u00a7 7 i fastlegeforskriften Byr\u00e5den skriver at det gj\u00f8res noen stikkpr\u00f8ver av svartid p\u00e5 pasienttelefonen, at alle klager f\u00f8lges opp og at alle nye hjemler blir underlagt befaring og formell godkjennelse fra kommunen. 3. Identifiserer tiltak for \u00e5 bedre dialog og samarbeid mellom kommunen og fastlegene Byr\u00e5den skriver at kommunens nettside for informasjon til fastleger er utbedret, og at informasjon er formidlet b\u00e5de i allmennlegeutvalget og i lokalt samarbeidsutvalg. Kommunen tilstreber god dialog med tillitsvalgte for fastlegene og gir bistand, r\u00e5d og veiledning etter beste evne. Kommunen opplever dialog som er preget av gjensidig respekt. 4. Vurderer \u00e5 sende skriftlig informasjon til innbyggere som mister fastlege uten \u00e5 f\u00e5 tilbudt ny slik at disse vet hvor de kan henvende seg inntil ny fastlege er tilbudt Byr\u00e5den understreker at det er Helfo som sender melding til pasienter n\u00e5r fastlegen deres slutter. Kommunen har gitt Helfo tilbakemelding om at m\u00e5ten pasientene f\u00e5r denne informasjonen p\u00e5 skaper uro og at pasienter oppfatter det som om de ikke lenger har fastlege. Kommunen har videre oppfordret fastleger som slutter om at de selv kan sende ut melding til sine pasienter om at de fortsatt vil ha et fastlegetilbud, om mulig med navn p\u00e5 vikar eller ny lege. Byr\u00e5den skriver videre at skriftlig informasjon til innbyggere som st\u00e5r uten fastlege ikke er mulig. Byr\u00e5den viser til at det ikke finnes en offentlig oversikt over alle som til enhver tid oppholder seg i en kommune. Byr\u00e5den opplyser at det er gitt informasjon i media og p\u00e5 kommunens nettsider om at de kommunale legekontorene bist\u00e5r med fastlegetilbud til pasienter som ikke har fastlege i Bergen. Det er ogs\u00e5 en egen innbyggerhjelp om fastlegeordningen i Bergen. 5. Analysere klager som omhandler fastlegeordningen som del av kommunens kvalitetsforbedringsarbeid Byr\u00e5den opplyser at klager fra pasienter blir fulgt opp og at etaten ogs\u00e5 f\u00f8lger opp meldinger om avvik fra andre kommunale enheter, f.eks. hjemmebaserte tjenester. Etat for helsetjenester har ogs\u00e5 m\u00f8ter med pasient- og brukerombudet to ganger i \u00e5ret. Byr\u00e5den understreker at fastlegene i all hovedsak er selvstendig n\u00e6ringsdrivende, og selv har det overordnede ansvaret for egen virksomhet. Kommunens ansvar er \u00e5 p\u00e5se at kravene i avtale mellom kommune og fastlege overholdes. Byr\u00e5den opplyser ogs\u00e5 at klageinstans for fastlegers kliniske virksomhet er Statsforvalteren ved fylkeslegen. Sekretariatets vurdering: Sekretariatet har forst\u00e5else for at den manglende kapasiteten i fastlegeordningen er et nasjonalt problem og derfor i begrenset grad kan l\u00f8ses lokalt. Sekretariatet er ogs\u00e5 enig i at de lokale tiltakene m\u00e5 tilpasses de nasjonale tiltakene n\u00e5r disse foreligger. 3 Sekretariatet vurderer at byr\u00e5dsavdelingen for s\u00e5 vidt har svart p\u00e5 revisors anbefalinger. Sekretariatet mener imidlertid at det ikke er svart fullt ut tilfredsstillende, og merknadene i bystyrevedtaket er ikke kommentert i tilbakerapporteringen. Bystyret har vedtatt i merknad 1 at byr\u00e5det m\u00e5 ha en mer proaktiv innstilling til fastlegeproblemet fremfor \u00e5 henvise til at kapasitet og dekning er et nasjonalt problem. Sekretariatet vurderer at den mottatte tilbakerapporteringen ikke fremst\u00e5r som s\u00e6rlig proaktiv. Det savnes blant annet en n\u00e6rmere redegj\u00f8relse for status i arbeidet med ny overordnet strategi (revisors anbefaling nr.1). Sekretariatet legger til grunn at byr\u00e5dsavdelingens strategiarbeid ikke er lagt p\u00e5 is i p\u00e5vente av de nasjonale tiltakene, men at det er behov for en del forbehold i strategien samtidig som den opererer med alternativer ut fra de mest aktuelle utfallene av det nasjonale arbeidet med fastlegeutfordringene. Sekretariatet savner ogs\u00e5 vurderinger av lokale tiltak i p\u00e5vente av de nasjonale tiltakene. Herunder kan den hittil ubenyttede ordningen med kommunalt kj\u00f8p av legepraksiser som mangler andre kj\u00f8pere omtales n\u00e6rmere (revisors anbefaling 2b). I en ny tilbakerapportering til kontrollutvalget kan det ogs\u00e5 v\u00e6re relevant \u00e5 f\u00e5 Bergen kommunes vurderinger av tiltak som andre kommuner har satt i gang i p\u00e5vente av nasjonale tiltak. Forslag til vedtak: 1. Kontrollutvalget tar rapporteringen fra byr\u00e5d for helse og omsorg, om oppf\u00f8lging av rapport etter forvaltningsrevisjon av kapasitet og dekning i fastlegeordningen, til forel\u00f8pig orientering. 2. Kontrollutvalget ber om en ny tilbakerapportering innen utgangen av oktober 2023. 3. Kontrollutvalget avventer \u00e5 sende saken til bystyret til ny tilbakerapportering er mottatt. Dato: 31. august 2023 Eli Merete Velle - leder Hilde Rasmussen Nilsen - spesialr\u00e5dgiver Dokumentet er godkjent elektronisk. Vedlegg: - Brev av 23.8.2023 - Oppf\u00f8lging av forvaltningsrevisjonsrapport - vedtak bystyret 25.01.2023 sak 6/23, Forvaltningsrevisjon av kapasitet og dekning i fastlegeordningen 4 "
}