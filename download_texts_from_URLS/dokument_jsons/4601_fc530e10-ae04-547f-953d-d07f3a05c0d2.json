{
  "dokument_id": "fc530e10-ae04-547f-953d-d07f3a05c0d2",
  "doc_type": "case_presentation",
  "kommune": 4601,
  "tittel": "Representantforslag fra Eira Vilde Martinsen Garrido (SV) om etablering av Hundelufteg\u00e5rd i Bergen sentrum",
  "url": "https://bergen.kommune.no/politikere-utvalg/api/fil/bk360/11408848/Framstilling-Representantforslag-fra-Eira-Vilde-Martinsen-Garrido-SV-om-etablering-av-Hundeluftegard-i-Bergen-sentrum",
  "tekst": " Forretningsutvalget Saksframstilling V\u00e5r referanse: 2024/165910-2 Saksbehandler: Bjarte K. Fr\u00f8nsdal Representantforslag fra Eira Vilde Martinsen Garrido (SV) om etablering av hundelufteg\u00e5rd i Bergen sentrum Hva saken gjelder: Bystyrerepresentanten Eira Vilde Martinsen Garrido (SV) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 30.10.24 Forslaget lyder som f\u00f8lger: Hunder, akkurat som oss mennesker, trives best n\u00e5r de f\u00e5r mulighet til \u00e5 sosialisere seg og bevege seg fritt. For \u00e5 skape trygge og glade hunder er sosialisering og aktive aktiviteter essensielle faktorer. Disse elementene er ikke bare viktige for hundens velv\u00e6re, men bidrar ogs\u00e5 til at de f\u00e5r gode liv. Vi har allerede opprettet fire hundelufteg\u00e5rder i Bergen. Ved Tennebekk i Kanadaskogen, ved Tveitevannet, ved Liavatnet, og i L\u00f8vstien. Disse anleggene har vist seg \u00e5 v\u00e6re sv\u00e6rt popul\u00e6re, b\u00e5de for hundene og deres eiere. De gir mulighet for lek, moro og frihet, og er spesielt verdifulle i en hektisk hverdag hvor mange opplever tidsklemmen. I Bergen er det innf\u00f8rt b\u00e5ndtvang hele \u00e5ret i mange omr\u00e5der. Behovet for trygge og tilgjengelige hundeparker er stort, og blir st\u00f8rre. Dette er fordi parkene gir hundene muligheten til \u00e5 l\u00f8pe fritt og sosialisere seg p\u00e5 en m\u00e5te som en vanlig luftetur i b\u00e5nd p\u00e5 veiene ikke kan tilby. Derfor er det gunstig \u00e5 opprette hundeparker i alle bydeler, slik at hunder kan leke og l\u00f8pe fritt uten \u00e5 v\u00e6re til sjenanse for andre. I et byperspektiv kan hundelufteg\u00e5rder fungere som samlingspunkter for innbyggere. I sentrum, der tilbudet til hunder er begrenset, er dette spesielt viktig. Selv om avstanden til byfjellene ikke er lang, er det essensielt \u00e5 ha tilgjengelige fasiliteter som hundelufteg\u00e5rder for innbyggerne. Parken p\u00e5 Nyg\u00e5rdsh\u00f8yden har lenge v\u00e6rt brukt som erstatningskoler. N\u00e5r vi skal ta parken tilbake, foresl\u00e5r vi at omr\u00e5det der erstatningskolene ved Brakkene ligger, ved siden av Johanneskirken, vurderes som et godt og sentralt alternativ for etablering av en hundelufteg\u00e5rd. Forslag til vedtak: Bystyret ber derfor byr\u00e5det om \u00e5 prioritere opprettelsen av en hundepark i Bergen sentrum, og spesielt vurdere Nyg\u00e5rdsh\u00f8yden mellom kirken og universitetet som et ideelt omr\u00e5de for en slik park. 1 I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8rens vurdering: Problemstillinger her blir om det tidligere i n\u00e5v\u00e6rende valgperiode er fremmet forslag med samme innhold som et tidligere forslag eller med samme innhold som en sak som tidligere er behandlet av bystyret. Representantforslaget som foreligger, gjelder etablering av hundepark i Bergen sentrum. Sp\u00f8rsm\u00e5let blir da om det tidligere i valgperioden er behandlet forslag som omfatter det samme. Bergen bystyre fattet 8.5.24 i sak 145/24 \u2018Utredning av hundeparker i Bergen kommune\u2019 f\u00f8lgende vedtak: \u00abBystyret ber byr\u00e5det vurdere konkrete forslag til etablering av hundeparker i forbindelse med rullering av handlings- og \u00f8konomiplanen.\u00bb Saken gjaldt prinsipper og kriterier for kommunens videre arbeid med \u00e5 etablere hundeparker, eller andre l\u00f8sninger for lufting av hund uten b\u00e5nd, p\u00e5 egnede arealer i Bergens bydeler. I saken ble presentert en vurdering av behovet og mulighetene for \u00e5 etablere hundeparker i bydelene, deriblant Bergen sentrum, som er en del av Bergenhus bydel. Representantforslaget som n\u00e5 er til vurdering gjelder hundepark i Bergen sentrum, inkludert Nyg\u00e5rdsh\u00f8yden og Universitetet. Bystyredirekt\u00f8ren mener sak 145/24 og den utredning som ble lagt til grunn inkluderer etablering av hundeparker Bergen sentrum ved at ogs\u00e5 Bergenhus bydel var en del av vurderingen. Det vises da s\u00e6rlig til utredningen (vedlagt bystyresaken) pkt. 6.2.8. om Bergenhus bydel. Representantforslaget p\u00e5peker som rett er at tilbudet med hundeparker i Bergen sentrum er begrenset, og foresl\u00e5r at Nyg\u00e5rdsh\u00f8yden - mellom kirken og universitetet - som et ideelt omr\u00e5de for en slik park. Bystyredirekt\u00f8ren vil her vise til byr\u00e5dets saksfremstilling (s. 1) til sak 145/24 der det kommer frem at \u00abBehovet for etablering av nye hundeparker er vurdert som st\u00f8rst i bydeler med h\u00f8yest befolkningstetthet, og der det ikke finnes hundepark i dag. Med bakgrunn i dette er anbefalingene at (...) bydelen Bergenhus blir h\u00f8yest prioritert. Her er det behov for hundepark, eller en annen l\u00f8sning for lufting av hund uten b\u00e5nd.\u00bb 2 Bystyredirekt\u00f8ren vurderer p\u00e5 bakgrunn av dette at representantforslagets tema og forslag til vedtak med konkret \u00e5 opprette en hundepark i Bergen sentrum dekkes av det arbeidet som byr\u00e5det har igangsatt etter vedtak i bystyresak 145/24. Det vises videre til bystyrets vedtak i sak 195/24 \u2018Innbyggerforslag \u2013 hundepark i \u00c5sane\u2019 den 19.6.24. Bystyret fattet da f\u00f8lgende vedtak: \u00abInnbyggerforslag om hundepark i \u00c5sane bydel avvises.\u00bb Dette var i tr\u00e5d med byr\u00e5dets innstilling. Det ble i vurderingen fra byr\u00e5det trukket frem at \u00abhvordan dette \u00f8nsket kan konkretiseres kan med fordel sees i sammenheng med den helhetlige innsatsen for hundeparker i kommunen. Byr\u00e5det ser det som form\u00e5lstjenlig \u00e5 gj\u00f8re vurderinger for videre arbeid med hundeparker som oppf\u00f8lging av den saken, ogs\u00e5 for \u00c5sane bydel. P\u00e5 bakgrunn av at innbyggerforslagets tema dekkes av overnevnte sak innstiller byr\u00e5det p\u00e5 at innbyggerforslaget avvises.\u00bb Sak 195/24 gjaldt her tilsvarende tema som n\u00e5v\u00e6rende representantforslag og ble alts\u00e5 avvist. Det er videre relevant \u00e5 trekke frem uttalelser i forarbeidene til kommuneloven (Prop. 46 L (2017-2018) hvor det legges til grunn en ganske vid adgang til \u00e5 avvise forslag: \u00abHvor like to forslag m\u00e5 v\u00e6re for at de m\u00e5 sies \u00e5 ha 'samme innhold', m\u00e5 vurderes konkret i det enkelte tilfellet. Det kan ikke bare legges vekt p\u00e5 ordlyden i forslaget, men det m\u00e5 ogs\u00e5 vurderes om det materielle innholdet i forslaget er det samme. Det f\u00f8lger videre av bestemmelsen at det i samme valgperiode heller ikke kan framsettes forslag med samme innhold som en sak som tidligere er behandlet av kommunestyret eller fylkestinget eller et av disses organer.\u00bb Som det kommer frem av forarbeidene m\u00e5 det foretas en konkret vurdering hvorvidt forslaget kan avvises med bakgrunn i at det har \u00absamme innhold\u00bb som et tidligere forslag. Det kan her nevnes at Bergen kommune har tolket dette vidt og lagt listen h\u00f8yt for \u00e5 avvise forslag s\u00e6rlig med tanke p\u00e5 det viktige funksjonen som representantforslag har for de folkevalgte ved at de p\u00e5 eget initiativ kan ta opp saker til politisk behandling. Etter en helhetsvurdering, fremst\u00e5r representantforslaget som vist ovenfor like fullt \u00e5 ha \u00absamme innhold som en sak som tidligere er behandlet\u00bb av bystyret, jf. kommuneloven \u00a7 10- 9. Bystyredirekt\u00f8ren anbefaler derfor at innbyggerforslaget om etablering av hundelufteg\u00e5rd i Bergen sentrum, avvises. Forretningsutvalget tar stilling til om et representantforslag tilfredsstiller kravene i \u00a7 10-9 i kommuneloven og tar stilling til videre behandling av forslag som tilfredsstiller kravene. For representantforslag som foresl\u00e5s avvist, innstiller forretningsutvalget til bystyret. 3 Forslag til innstilling til bystyret: 1. Representantforslaget \u00abEtablering av hundelufteg\u00e5rd i Bergen sentrum\u00bb oppfyller ikke de formelle kravene etter kommuneloven, jf. \u00a7 10-9. 2. Representantforslaget \u00abEtablering av Hundelufteg\u00e5rd i Bergen sentrum\u00bb tas ikke opp til realitetsbehandling. Dato: 8. november 2024 Trine Pettersen Gr\u00f8nbech - bystyredirekt\u00f8r Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. 4 "
}