{
  "dokument_id": "ae52746f-82d2-56a7-ad4c-22c499cdde9b",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - forslag til ny motorferdsellov",
  "url": "https://bergen.kommune.no/politikere-utvalg/api/fil/bk360/10953440/Horingsuttalelse-forslag-til-ny-motorferdsellov",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/87416-7 H\u00f8ringsuttalelse - forslag til ny motorferdsellov Hva saken gjelder: Klima- og milj\u00f8departementet har i brev datert 27.05.2024 invitert til \u00e5 avgi h\u00f8ringssvar til NOU 2024: 10 Ny motorferdsellov \u2013 Lov om motorferdsel i utmark og vassdrag (motorferdselloven). Bakgrunnen for lovarbeidet var et stortingsvedtak som ba regjeringen om \u00e5 fremme forslag om revidering av motorferdselloven med sikte p\u00e5 \u00f8kt lokalt selvstyre og mindre byr\u00e5krati samtidig som hensynet til natur og friluftsliv ble ivaretatt. Forslaget inneb\u00e6rer blant annet at kommunene i en del tilfeller kan fastsette traseer og omr\u00e5der for bestemte typer motorferdsel, for eksempel sn\u00f8skuterl\u00f8yper, i arealplaner etter plan- og bygningsloven. I arbeidet har utvalget lagt vekt p\u00e5 \u00e5 klargj\u00f8re, samle og modernisere regelverket, samt \u00e5 lage en lov som kan st\u00e5 seg over tid. H\u00f8ringsfrist: H\u00f8ringsfristen er 15. september 2024. Innspill fra fagetat: Etter anmodning fra byr\u00e5dsavdelingen (BBU) har Bymilj\u00f8etaten avgitt f\u00f8lgende h\u00f8ringsinnspill datert 15.08.2024: \u00abBergen kommune er positiv til at motorferdselloven og motorferdselforskriften erstattes av en ny lov. Dagens regelverk er gammelt, og er blitt gradvis endret over tid. Mange enkelt- endringer har f\u00f8rt til at regelverket er blitt fragmentert. Vi st\u00f8tter utvalgets betraktninger om at det i dag er et uklart skille mellom lov og forskrifter, som gj\u00f8r det vanskelig \u00e5 orientere seg i regelverket. Bymilj\u00f8etaten stiller seg bak utvalgets forslag om at motorferdsel i utmark og vassdrag fortsatt skal reguleres i en egen lov, der utgangspunktet er at slik ferdsel er forbudt. Det er i den forbindelse sentralt at aktsomhetsplikten videref\u00f8res i den nye loven. Vi er positive til at mulighet for motorferdsel ved etablering og drift av viktig infrastruktur videref\u00f8res. Med hensyn til visse former for motorferdsel som er direkte tillatt (\u00a7 9), \u00e5pner loven for at kommunen skal kunne fastsette traseer og krav til transport- og fremkomstmidler. Dette gir kommunen virkemidler til \u00e5 styre og sette vilk\u00e5r, selv om motorferdselen i utgangspunktet ikke krever tillatelse. Vi st\u00f8tter forslaget om at loven skal regulere start og landing for luftfart\u00f8y i utmark, samt lossing og lasting fra fart\u00f8y som holdes i en fast posisjon (hovrer) over bakken eller vannflaten. St\u00f8yniv\u00e5et fra helikopteret p\u00e5virkes ikke av om helikopter utf\u00f8rer samme Side 1 av 2 operasjon 1 meter eller 15 meter over bakkeniv\u00e5. Videre st\u00f8tter vi at loven omfatter alle luftfart\u00f8y som kan benyttes til persontransport. I tillegg b\u00f8r loven ogs\u00e5 omfatte autonome og fjernstyrte luftfart\u00f8y som er store nok til \u00e5 transportere en person, selv om den ikke brukes til eller er designet for persontransport. Tilsvarende for droner som kan frakte byggematerialer eller andre gjenstander av en viss st\u00f8rrelse. Vi stiller oss ogs\u00e5 bak at det blir stilt krav om tidsbegrensede tillatelser, angivelse av antall turer og forh\u00e5ndsfastsatte traseer. Generelt er det er viktig at det blir gitt god informasjon om motorferdselregelverket. All relevant regelverksinformasjon b\u00f8r oppdateres, og samles p\u00e5 et sted. Vi anbefaler videre at veiledningen til kommunene b\u00f8r bli bedre, og foresl\u00e5r i den forbindelse at det utarbeides en ny og mer pedagogisk veileder. Avslutningsvis vil vi minne om at det er viktig \u00e5 klargj\u00f8re reglene knyttet til personer med funksjonsnedsettelser. Utvalget foresl\u00e5r at hjelpemidler som kompenserer for nedsatt funksjonsevne, og som har lavt skadepotensial, skal unntas fra lovens virkeomr\u00e5de. Med hensyn til forvaltning av loven b\u00f8r det defineres n\u00e6rmere hva som er \u00e5 regne som lavt skadepotensial.\u00bb Byr\u00e5dens vurdering og forslag til h\u00f8ringsuttalelse: Byr\u00e5den har foretatt en vurdering av saksforholdet, og stiller seg positiv til h\u00f8ringsforslaget. Byr\u00e5den viser i den forbindelse til uttalelse fra Bymilj\u00f8etaten, og stiller seg bak vurderingen i sin helhet. Byr\u00e5den foresl\u00e5r at Bymilj\u00f8etatens uttale blir kommunens h\u00f8ringssvar. Vedtakskompetanse: Byr\u00e5dets fullmakter \u00a7 6, vedtatt av bystyret 16.12.2020 i sak 378/20: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. H\u00f8ringsuttalelser avgitt av byr\u00e5det sendes uten ugrunnet opphold bystyrets kontor til orientering. Forretningsutvalget avgjorde i sak 206/24 den 04.06.2024 at byr\u00e5det avgir eventuelt h\u00f8ringssvar til saken. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Bymilj\u00f8etatens innspill datert 15.08.2024 avgis som h\u00f8ringssvar til NOU 2024: 10 Ny motorferdsellov \u2013 Lov om motorferdsel i utmark og vassdrag. 2. Melding om vedtak sendes Bystyrets kontor. Dato: 3. september 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. H\u00f8ring \u2013 NOU 2024 10 Ny motorferdsellov 2 "
}