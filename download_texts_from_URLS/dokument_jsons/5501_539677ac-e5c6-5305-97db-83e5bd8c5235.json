{
  "dokument_id": "539677ac-e5c6-5305-97db-83e5bd8c5235",
  "doc_type": "case_attachment",
  "kommune": 5501,
  "tittel": "Forslag til forskrift om skoleregler og skoledemokrati, Troms\u00f8 kommuner offentlige grunnskoler i Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001677736",
  "tekst": "Forskrift om skoleregler og skoledemokrati for kommunale grunnskoler, Troms\u00f8 kommune I Innledning \u00a7 1. Hjemmel Forskriften er gitt med hjemmel i lov 9.juni 2023 nr. 30 om grunnskoleoppl\u00e6ringa og den videreg\u00e5ande oppl\u00e6ringa \u00a7 10-7. Forskriften er felles for alle kommunale skoler i Troms\u00f8 kommune. Forskriften er overordnet skolenes lokale skoleregler. \u00a7 2. Form\u00e5l Forskriften inneholder regler om organisering av skoledemokratiet, rettigheter og plikter slik som orden og oppf\u00f8rsel (skoleregler). Skolereglene inneholder tiltak som kan brukes n\u00e5r elevene bryter skolereglene, og hvordan slike saker skal behandles. Forskriften skal bidra til at de kommunale skolene kjennetegnes av samarbeid, medvirkning, engasjement, ansvar, trivsel og respekt. Forskriften skal fremme et trygt og godt skolemilj\u00f8 som fremmer helse, inkludering, trivsel og l\u00e6ring. \u00a7 3. Lokale skoleregler Den enkelte rektor i Troms\u00f8skolen gis myndighet til \u00e5 gi utfyllende skoleregler for orden og oppf\u00f8rsel tilpasset lokale forhold ved den enkelte skole. Lokale skoleregler skal virke m\u00e5lrettet og hensiktsmessig, og reflekterer hverdagen ved den skolen det gjelder for. Rektor fastsetter lokale skoleregler etter medvirkning fra elever, foresatte og andre samarbeidsforum ved skolen. Involvering av de som ber\u00f8res og m\u00e5 forholde seg til reglementet, bidrar til \u00e5 skape et felles eierskap til innholdet. De lokale skolereglene for hver enkelt skole skal presisere de kommunale skolereglene som f\u00f8lger av denne forskriften. Skolens lokale skoleregler skal sikre at skolen har rutiner og prosedyrer for \u00e5 ivareta elevenes psykososiale skolemilj\u00f8. Skolen skal v\u00e6re et positivt sted \u00e5 v\u00e6re for elever, l\u00e6rere og andre ansatte. Et godt l\u00e6ringsmilj\u00f8 er en viktig forutsetning for at elever og l\u00e6rere skal f\u00e5 mest mulig ut av tiden de tilbringer p\u00e5 skolen. De lokale skolereglene m\u00e5 v\u00e6re klare og forutsigbare, og ha et spr\u00e5k som er forst\u00e5elig for elevene, og bidra til at elever, l\u00e6rere og foresatte har en felles forst\u00e5else av hva som er \u00f8nsket orden og oppf\u00f8rsel i skolehverdagen. Skolens organer der elever og foreldre er representert skal \u00e5rlig v\u00e6re delaktige i utarbeidelsen og vurdering av de lokale skolereglene. Skolen skal gj\u00f8re elever og foresatte kjent med forskriften om skoleregler i Troms\u00f8 kommune og skolens lokale skoleregler. Det er viktig \u00e5 understreke betydningen av \u00e5 bruke sunn fornuft b\u00e5de ved utforming og praktisering av skolens lokale skoleregler. Skolereglene skal handle om \u00e5 behandle hverandre med toleranse, respekt og omtanke, og dette m\u00e5 gjenspeiles i de ansatte og elevers bruk av reglementet. Ved eventuelle motstridende forhold er forskrift om de kommunale skolereglene overordnet den enkelte skoles lokale skoleregler. \u00a7 4. Virkeomr\u00e5de Forskriften gjelder ved alle kommunale grunnskoler i Troms\u00f8 kommune. Skolereglene omfatter alle grunnskoler, spesialskoler/-avdelinger. Reglementet gjelder ogs\u00e5 for skolefritidsordning, voksenoppl\u00e6ring og kulturskolen s\u00e5 langt det passer. Skolereglene gjelder p\u00e5 skolens omr\u00e5de, i skolens n\u00e6romr\u00e5de i skoletiden, p\u00e5 skoleveien, ved skoleskyss og ved aktiviteter i skolens regi, uavhengig av sted. Skolereglene gjelder all bruk av skolens digitale infrastruktur, ogs\u00e5 utenfor skoletid. Skolereglene gjelder ogs\u00e5 andre forhold som har klar sammenheng med skolegangen, skolemilj\u00f8et og skoledemokratiet. Forskriften retter seg hovedsakelig mot elever, men vil ogs\u00e5 v\u00e6re viktig for rektor, ansatte og foreldre/foresatte til elever ved skolen. Skolen kan bare bestemme over elevenes oppf\u00f8rsel i skoletiden, det vil si i den tiden barna/ungdommene er elever. Unntatt fra dette er situasjoner som er n\u00e6rt tilknyttet skolen og hvor oppf\u00f8rselen kan ha direkte p\u00e5virkning p\u00e5 skolesituasjonen for elevene. Det betyr at skolen kan ha et ansvar ogs\u00e5 for mobbing som skjer etter skoletid, for eksempel p\u00e5 internett, p\u00e5 skoleveien eller p\u00e5 ulike fritidsaktiviteter. Det som er det viktige er hvorvidt eleven opplever \u00e5 ha det p\u00e5 skolen. Det vil v\u00e6re skolens ansvar \u00e5 unders\u00f8ke saker og sette inn tiltak hvis en elev ikke har det trygt og godt p\u00e5 skolen. \u00a7 5. Rettigheter Skolen skal gi et oppl\u00e6ringstilbud i samsvar med oppl\u00e6ringsloven og gjeldende styringsdokumenter. Oppl\u00e6ringslova \u00a7 12-2 gir elevene rett til et trygt og godt fysisk og psykososialt skolemilj\u00f8 som fremmer helse, inkludering, trivsel og l\u00e6ring. Elevene skal videre engasjeres i planleggingen og gjennomf\u00f8ringen av det systematiske arbeidet for helse, milj\u00f8 og trygghet ved skolen. Skolen skal legge til rette for elev- og foreldremedvirkning etter oppl\u00e6ringsloven jf. \u00a7\u00a7 10-2 til 10-5. \u00a7 6. Hensynet til elevens beste og elevenes rett til \u00e5 bli h\u00f8rt I alle saker som behandles etter denne forskriften, skal hensynet til elevens beste v\u00e6re grunnleggende. Skolen skal ogs\u00e5 ivareta elevens rett til \u00e5 ytre sine meninger og til \u00e5 bli h\u00f8rt. \u00a7 7. Organisering av skoledemokratiet Det skal v\u00e6re elevr\u00e5d p\u00e5 alle kommunale grunnskoler som er valgt av elevene p\u00e5 skolen. Hvis elevene \u00f8nsker en annen organisering enn elevr\u00e5d, m\u00e5 det tas stilling til hvert skole\u00e5r. Hvordan elevene \u00f8nsker \u00e5 organisere seg, kan v\u00e6re en naturlig diskusjon ved oppstarten av skole\u00e5ret. Skolen m\u00e5 legge til rette for og st\u00f8tte opp under elevdemokratiet, uansett organisasjonsform elevene velger. Alle kommunale grunnskoler skal ha et arbeidsutvalg som er valgt av -1- foreldrene p\u00e5 skolen. P\u00e5 hver kommunal skole skal det v\u00e6re et samarbeidsutvalg. I samarbeidsutvalget skal elevene, foreldrer\u00e5det, de ansatte og skoleledelsen. Samarbeidsutvalget er et r\u00e5dgivende organ som kan uttale seg om alle saker som gjelder skolen og skolemilj\u00f8et. \u00a7 8. Ansvar \u00a7 8-1. Generelt ansvar for elever, ansatte og foresatte Skolen er l\u00e6rings- og arbeidsplass for mange mennesker, b\u00e5de barn, unge og voksne. B\u00e5de elever, foresatte og ansatte i skolen har et medansvar for \u00e5 skape et godt skolemilj\u00f8. Elevenes opplevelse av fellesskap er viktig for skolemilj\u00f8et. Alle skal ta vare p\u00e5 hverandre og vise hensyn og respekt. Spesielt viktig er det at alle i skolen tar avstand fra mobbing, krenkelser, vold, h\u00e6rverk og rusmidler. Elevene skal selv ta del i \u00e5 skape en god skole, og har ansvar for at skolereglene blir fulgt. Elevene skal gj\u00f8re seg kjent med hva som faller inn under orden, og hva som faller inn under oppf\u00f8rsel i skolereglene som grunnlag for karaktersettingen. \u00a7 8-2. Spesielt ansvar for de ansatte \u00a7 8-2-1. Opplysningsplikt Rektor har ansvar for at skolereglene gj\u00f8res kjent for elever og foresatte hvert \u00e5r ved skole\u00e5rets start. Skolereglene skal v\u00e6re tilgjengelig p\u00e5 skolens hjemmeside. Skoleregler tas opp som tema med elevene innen utgangen av august hvert skole\u00e5r og p\u00e5 f\u00f8rste foreldrem\u00f8te hver h\u00f8st. \u00a7 8-2-2. Aktivitetsplikt og dokumentasjonsplikt De ansattes aktivitetsplikt f\u00f8lger av oppl\u00e6ringslovens \u00a7 12-4. Alle som arbeider p\u00e5 skolen, skal f\u00f8lge med p\u00e5 om elevene har et trygt og godt skolemilj\u00f8, og gripe inn mot krenking som mobbing, vold, diskriminering og trakassering dersom det er mulig. Alle som arbeider p\u00e5 skolen, skal varsle rektor dersom de f\u00e5r mistanke om eller kjennskap til at en elev ikke har et trygt og godt skolemilj\u00f8. Rektor skal varsle skoleeier i alvorlige tilfeller. Ved mistanke om eller kjennskap til at en elev ikke har et trygt og godt skolemilj\u00f8, skal skolen snarest unders\u00f8ke saken. N\u00e5r en elev sier at skolemilj\u00f8et ikke er trygt og godt, skal skolen s\u00e5 langt det fins egnet tiltak s\u00f8rge for at eleven f\u00e5r et trygt og godt skolemilj\u00f8. Det samme gjelder n\u00e5r en unders\u00f8kelse viser at en elev ikke har et trygt og godt skolemilj\u00f8. Skolen skal s\u00f8rge for at involverte elever blir h\u00f8rt. Skolen skal lage en skriftlig plan n\u00e5r det skal gj\u00f8res tiltak i ei sak. I planen skal det st\u00e5: a) hvilke problem tiltakene skal l\u00f8se b) hvilke tiltak skolen har planlagt c) n\u00e5r tiltakene skal gjennomf\u00f8res d) hvem som er ansvarlig for gjennomf\u00f8ring av tiltakene e) n\u00e5r tiltaka skal evalueres Skolen skal dokumentere hva som blir gjort for \u00e5 oppfylle aktivitetsplikten i den formen og i det omfanget som er n\u00f8dvendig. -2- Det stiller strengere krav til aktivitetsplikten dersom en som arbeider ved skolen, krenker en elev, jf. oppl\u00e6ringsloven \u00a7 12-5. \u00a7 8-3. Spesielt for elever Elevene skal v\u00e6re aktivt med i oppl\u00e6ringa og f\u00f8lge skolereglene. \u00a7 9. Grunnlaget for vurdering i orden og oppf\u00f8rsel Vurdering i orden og oppf\u00f8rsel skal foretas ut fra reglene om orden og oppf\u00f8rsel i dette reglementet samt i skolens lokale reglement. Elevens orden og oppf\u00f8rsel kan ikke vurderes ut fra andre vurderingsgrunnlag enn dette. Karakterene i orden og oppf\u00f8rsel vil som hovedprinsipp bli satt ned ved gjentatte brudd p\u00e5 en eller flere regler. Karakterene kan ogs\u00e5 settes ned ved enkelthendelser dersom det gjelder et spesielt grovt brudd p\u00e5 reglementet. II Orden og oppf\u00f8rsel for elever \u00a7 10. Fellesregler for Troms\u00f8skolen \u00a7 10-1. Regler for orden Orden henger sammen med om eleven m\u00f8ter punktlig, forberedt og f\u00f8lger opp arbeid. Samtidig skal eleven v\u00e6re oppmerksomme i timene uten \u00e5 v\u00e6re p\u00e5 sosiale media eller forstyrre undervisningen. F\u00f8lgende er god orden: \u2022 M\u00f8te presis til undervisning og avtaler \u2022 M\u00f8te forberedt til oppl\u00e6ringen \u2022 Delta aktivt i oppl\u00e6ringen \u2022 Gj\u00f8re skolearbeid til avtalt tid. Eleven skal snarest ta kontakt med fagl\u00e6rer hvis dette ikke kan overholdes. \u2022 Ha med n\u00f8dvendig utstyr \u2022 F\u00f8lge skolens regler om melding og dokumentasjon ved frav\u00e6r. \u2022 Gi beskjed til skolen om frav\u00e6r. Dokumentert frav\u00e6r: helsemessige \u00e5rsaker, innvilget permisjon eller frav\u00e6r grunnet forhold eleven og foresatte ikke r\u00e5r over. \u2022 Ta vare p\u00e5 egne, andres og skolens eiendeler \u2022 Bidra til \u00e5 holde skolens omr\u00e5de inne og ute rent og ryddig -3- \u00a7 10-2. Regler for oppf\u00f8rsel Oppf\u00f8rsel henger sammen med om eleven viser hensyn og respekt for andre. Elevene i Troms\u00f8skolen skal bidra til \u00e5 skape et godt l\u00e6ringsmilj\u00f8 gjennom god oppf\u00f8rsel. F\u00f8lgende er god oppf\u00f8rsel: \u2022 V\u00e6re til stede i undervisningstimene \u2022 Vise respekt for l\u00e6ringen og bidra til arbeidsro \u2022 Medvirke og ta medansvar i l\u00e6ringsfellesskapet \u2022 Behandle medelever og voksne med respekt, toleranse og omtanke \u2013 for eksempel n\u00e5r det gjelder spr\u00e5kbruk, og i m\u00e5ten du tiltaler eller omtaler andre \u2022 Praktisere god digital d\u00f8mmekraft og f\u00f8lge regler for bruk av digitale enheter \u2022 Ta godt vare p\u00e5 skolens bygg, inventar, l\u00e6reb\u00f8ker, undervisningsmateriell og andre eiendeler slik at de ikke utsettes for \u00f8deleggelser, h\u00e6rverk og un\u00f8dvendig slitasje og forbruk Oppf\u00f8rsel som ikke aksepteres: \u2022 Krenke andre, som for eksempel mobbe, bruke vold, diskriminere eller trakassere \u2022 Jukse, fors\u00f8k p\u00e5 juks og plagiat. \u2022 V\u00e6re ruset, bruke, oppbevare, omsette eller v\u00e6re i besittelse av snus, tobakk, sigaretter, e- sigaretter, alkohol, narkotika eller andre rusmidler. \u2022 Ta med eller bruke gjenstander som kan skade personer, bygninger eller inventar \u2022 Dele bilder, videoer eller lydfiler av andre elever eller voksne uten samtykke \u2022 Opps\u00f8ke sider eller offentliggj\u00f8re innhold av rasistisk, nazistisk, pornografisk eller p\u00e5 annen m\u00e5te krenkende karakter p\u00e5 skolens digitale enheter og nettverk \u2022 Forstyrre undervisningen, med for eksempel bruk av elektronisk utstyr \u2022 Forlate skolens omr\u00e5de i skoletida uten s\u00e6rskilt tillatelse. Den enkelte skole m\u00e5 klarlegge hvor grensen for skolens omr\u00e5de er. Her vil skolenes lokale regler bli ulik med tanke p\u00e5 barnetrinn, ungdomstrinn, skolens beliggenhet og eventuelle risikofaktorer. \u2022 Ta med dyr III Tiltak som kan brukes ved regelbrudd \u00a7 11. Inndragning av gjenstander Farlige gjenstander kan beslaglegges av skolen. Ulovlige gjenstander skal inndras og overlates til politiet. Andre beslaglagte gjenstander overleveres til elevens foresatte etter skoletid. Gjenstander (eksempel mobiltelefoner) som brukes i strid med de lokale skolereglene, kan midlertidig inndras. Det samme gjelder dersom eleven har med seg gjenstander som etter dette reglementet, eller det lokale ordensreglementet, ikke aksepteres. Dersom skolen inndrar r\u00f8yk/tobakk/snus eller alkohol fra umyndige elever, skal disse gjenstandene leveres til foreldrene. \u00a7 12. Tiltak som kan brukes som reaksjoner ved regelbrudd Brudd p\u00e5 ordensreglementet kan f\u00f8lges opp p\u00e5 ulike m\u00e5ter, dels vurdert etter ordensbruddets alvorlighetsgrad, dels vurdert etter gjentakelseshyppighet, og dels etter elevens forutsetninger. Ofte -4- kan det v\u00e6re tilstrekkelig med uformelt tilsnakk, en eller flere ekstra veiledningssamtaler med eleven som ledd i den l\u00f8pende underveisvurderingen av elevens orden og oppf\u00f8rsel, eller hyppigere kontakt med elevens foreldre enn minstekravet. Jevnlig dialog med elever er viktig slik at: \u25aa Elever reflekterer over egen orden og egen oppf\u00f8rsel og hvordan eleven kan utvikle seg \u25aa Eleven f\u00e5r vite hvordan orden og oppf\u00f8rsel er vurdert opp mot ordensreglementet \u25aa Eleven f\u00e5r veiledning om hvordan de eventuelt kan forbedre sin orden og sin oppf\u00f8rsel I andre tilfeller kan skolen se det n\u00f8dvendig med en form for konsekvens. Det er kun tiltak som beskrevet i \u00a7 12-1 som kan anvendes. F\u00f8r det blir tatt en avgj\u00f8relse om tiltak, har eleven rett til \u00e5 forklare seg muntlig for den som skal ta avgj\u00f8relsen. Kollektiv straff, fysisk straff eller krenkende straff skal ikke benyttes. Se likevel \u00a7 13 om n\u00f8drett og n\u00f8dverge. Elevene plikter \u00e5 overholde ilagte sanksjoner. Ved manglende overholdelse kan det ilegges nye sanksjoner. For elever p\u00e5 ungdomstrinnet vil brudd p\u00e5 reglene i tillegg kunne f\u00e5 konsekvenser for orden- og oppf\u00f8rselskarakteren. Alle tiltak skal v\u00e6re slik at elevene forst\u00e5r hvilke regler som er brutt og hvorfor skolen m\u00e5 reagere p\u00e5 dette. Sanksjonene skal st\u00e5 i rimelig forhold til bruddet p\u00e5 ordensreglene. Tiltak b\u00f8r komme s\u00e5 n\u00e6r regelbruddet i tid som mulig. I alle saker som behandles etter dette reglementet, skal hensynet til elevenes beste v\u00e6re et grunnleggende hensyn og skolen skal ivareta elevens rett til \u00e5 bli h\u00f8rt. \u00a7 12 -1 Troms\u00f8skolen vil benytte f\u00f8lgende tiltak ved brudd p\u00e5 reglene for orden og oppf\u00f8rsel: Skolens personale kan: \u2022 Advarsel til elev og/eller foresatte (muntlig/skriftlig) \u2022 Fastsette restriksjoner i bruken av skolens digitale enheter \u2022 Inndra gjenstander som blir brukt p\u00e5 en farlig eller provoserende m\u00e5te \u2022 Avtale med foresatte om at elev holdes igjen p\u00e5 skolen etter skoletid for \u00e5 sikre at andre elever kommer seg trygt hjem. Skolens personale i samr\u00e5d med rektor kan: \u2022 Beslaglegge digitale enheter som uten samtykke brukes til \u00e5 fotografere og/eller gj\u00f8re lydopptak av andre elever. Er det mistanke om at fotograferingen og/eller lydopptaket er krenkende, skal den digitale enheten overleveres til politiet. Elevens foreldre skal i slike tilfeller alltid varsles av skolen uavhengig av om ogs\u00e5 politiet tar kontakt med dem. \u2022 Gi p\u00e5legg om \u00e5 erstatte skade. Rektor/kontaktl\u00e6rer kan: \u2022 Sette ned karakter i orden og/eller oppf\u00f8rsel etter gjentatte regelbrudd eller s\u00e6rlig grove enkelthendelser. Rektor kan: \u2022 Gi eleven oppgaver for \u00e5 rette opp skade p\u00e5f\u00f8rt skolens eiendom eller eiendeler (rydde, vaske, fjerne tagging o.l.). \u2022 Nedsette karakter i orden eller oppf\u00f8rsel p\u00e5 bakgrunn av en enkelthendelse. \u2022 Endre pauser med hensyn til tidspunkt, oppholdssted og lengde. -5- \u2022 1.-7.trinn: bortvise elever fra undervisning i enkelttimer eller resten av dagen. F\u00f8r avgj\u00f8relse om bortvisning skal eleven f\u00e5 mulighet til \u00e5 forklare seg muntlig. Foresatte skal varsles f\u00f8r det blir iverksatt bortvisning. Elever p\u00e5 1.-7.trinn hentes av foresatte ved bortvisning om ikke annet avtales. Ved bortvisning skal rektor skrive enkeltvedtak alt over 2 klokketimer bortvisning. Rektor kan delegere til l\u00e6reren \u00e5 bortvise en elev fra egen undervisning inntil 2 klokketimer. Skolens tilsynsplikt ovenfor eleven m\u00e5 i slike tilfeller ivaretas p\u00e5 en forsvarlig m\u00e5te. \u2022 8.-10.trinn: bortvise elever fra undervisning i inntil tre dager. F\u00f8r avgj\u00f8relse om bortvisning, skal eleven ha f\u00e5tt mulighet til \u00e5 forklare seg muntlig. Foresatte skal varsles f\u00f8r det blir iverksatt bortvisning. Ved bortvisning skal rektor skrive enkeltvedtak alt over 2 klokketimer bortvisning. \u2022 Bortvise elever fra eksamen - etter f\u00f8rst \u00e5 gi advarsel. \u2022 Vedta midlertidig eller permanent klassebytte \u2022 Vedta midlertidig eller permanent skolebytte i s\u00e6rlige tilfeller jf. oppl\u00e6ringsloven \u00a7 13-2. F\u00f8r det blir gjort enkeltvedtak om skolebytte, skal eleven bli h\u00f8rt. Eleven skal ikke flyttes dersom mindre inngripende tiltak kan avhjelpe situasjonen. En elev skal ikke flyttes dersom det f\u00f8rer til at eleven m\u00e5 flytte ut av hjemmet eller gj\u00f8r den daglige skoleskyssen uforsvarlig. Rektor i samr\u00e5d med seksjonsleder kan: \u2022 Beslaglegge ulovlige rusmidler og farlige gjenstander og overlevere disse til politiet. Elevens foreldre skal i slike tilfeller alltid varsles av skolen uavhengig av om ogs\u00e5 politiet tar kontakt med dem. Rektor i samr\u00e5d med seksjonsleder og direkt\u00f8r for avdeling oppvekst, utdanning og kultur kan: \u2022 Grove brudd p\u00e5 straffeloven - for eksempel grov vold, grove trusler, ildsp\u00e5settelse, bruk av eksplosiver, grovt h\u00e6rverk eller grovt tyveri - skal normalt meldes til politiet. Elevens foreldre skal i slike tilfeller alltid varsles av skolen uavhengig av om ogs\u00e5 politiet tar kontakt med dem. Direkt\u00f8r for avdeling oppvekst, utdanning og kultur /kommunedirekt\u00f8r kan: \u2022 Anmelde straffbare forhold. Rektor foretar saksbehandling, og oversender saken til avdelingsdirekt\u00f8ren. \u00a7 12-2. Saksbehandlingen ved brudd p\u00e5 ordensreglementet Skolen og skoleeier m\u00e5 forholde seg til saksbehandlingsreglene som f\u00f8lger av forvaltningsloven ved behandling av saker etter denne forskriften. I alle saker som behandles etter ordensreglementet, skal hensynet til elevens beste v\u00e6re et grunnleggende hensyn. F\u00f8r det blir tatt en avgj\u00f8relse om tiltak og reaksjoner skal eleven f\u00e5 mulighet til \u00e5 forklare seg muntlig ovenfor den som skal ta avgj\u00f8relsen. Eleven har ogs\u00e5 rett til \u00e5 ha med seg en person. Elevens foresatte skal f\u00e5 informasjon om sakens innhold og avgj\u00f8relsen som skolen har fattet. Ved alvorlige overtredelser av ordensreglementet b\u00f8r informasjon gis f\u00f8r eventuelt tiltak iverksettes. Ved mindre alvorlige overtredelser skal informasjon gis s\u00e5 snart som mulig etter hendelsen. For de mest alvorlige tiltakene ved brudd p\u00e5 ordensreglementet skal det fattes et enkeltvedtak etter forvaltningsloven \u00a7 2. Dette krever skriftlighet, begrunnelse og klagerett. -6- Statsforvalteren vil v\u00e6re klageinstans for enkeltvedtak i grunnskolen. \u00a7 13. N\u00f8drett og n\u00f8dverge Ansatte har plikt til \u00e5 pr\u00f8ve \u00e5 stanse vold, sl\u00e5sskamp, h\u00e6rverk osv. S\u00e5 fremt det er forsvarlig, skal den ansatte gripe inn umiddelbart, og om n\u00f8dvendig bruke fysisk makt for \u00e5 forsvare liv og helse, men aldri mer enn det som er n\u00f8dvendig. Den fysiske makten m\u00e5 ikke ha karakter av straff mot enkeltelev(er). Reglene om n\u00f8drett og n\u00f8dverge kan likevel gi grunnlag for \u00e5 gripe inn p\u00e5 en slik m\u00e5te som ellers er ulovlig. Denne unntaksregelen er veldig streng. Det er bare adgang til \u00e5 bruke retten til n\u00f8drett og n\u00f8dverge i helt ekstraordin\u00e6re tilfeller, for eksempel der man m\u00e5 ty til tvang eller makt for \u00e5 forsvare liv og helse. N\u00e5r det i helt spesielle og akutte situasjoner er fare for at eleven kan skade seg selv eller andre, vil det v\u00e6re n\u00f8dvendig \u00e5 stanse eleven, enten ved \u00e5 skille eleven fra resten av gruppen og plassere eleven i et eget rom for en kortere periode. Eleven skal ha tilsyn av minst en voksen. N\u00e5r et slikt tiltak blir iverksatt, skal en straks melde fra til rektor og elevens foreldre. Rektor m\u00e5 f\u00f8re opplysningene om slike tiltak og \u00e5rsaken til tiltaket inn i elevens elevmappe. Bruk av fysisk makt er begrenset av: \u25aa straffelovens bestemmelser \u25aa deler av oppl\u00e6ringsloven som fastsl\u00e5r at elever ikke skal refses fysisk eller utsettes for annen krenkende behandling \u25aa barnekonvensjonen Plikten til \u00e5 gripe inn m\u00e5 derfor vurderes opp mot grensen til hva som er lovlig. Personalet ved skolen m\u00e5 v\u00e6re forberedt p\u00e5 hvordan en n\u00f8dretts- eller n\u00f8dvergesituasjon kan h\u00e5ndteres. \u00a7 14. Ikrafttredelse og kunngj\u00f8ring Forskriften om ordensreglementet for offentlige grunnskoler i Troms\u00f8 kommune skal v\u00e6re tilstrekkelig kjent for elever, foreldre/foresatte og ansatte. Reglementet skal v\u00e6re en sak p\u00e5 foreldrem\u00f8ter h\u00f8sthalv\u00e5ret, og ellers ved behov. Dette ansvaret p\u00e5hviler hver enkelt rektor. Reglementet skal ligge tilgjengelig p\u00e5 skolenes nettsider. Forskriften skal kunngj\u00f8res i Norsk Lovtidende. Forskriften trer i kraft fra 01.08.2024. Samtidig oppheves forskrift av 23.08.2021 om ordensreglement for Troms\u00f8 kommune. -7- "
}