{
  "dokument_id": "845b3f20-5f0f-5f61-bc1b-42da8acbae7a",
  "doc_type": "case_attachment",
  "kommune": 4601,
  "tittel": "Ettersending av h\u00f8ringsinnspill til sak om Planstrategi for Bergen kommune 2023\u20132027 med planprogram for kommuneplanens samfunnsdel",
  "url": "https://bergen.kommune.no/politikere-utvalg/api/fil/bk360/11375862/Ettersending-av-horingsinnspill-til-sak-om-Planstrategi-for-Bergen-kommune-2023-2027-med-planprogram-for-kommuneplanens-samfunnsdel",
  "tekst": " BYR\u00c5DSLEDERS AVDELING Byr\u00e5dsleders avdeling Bystyrets kontor V\u00e5r referanse: 2024/137411-12 Saksbehandler: P\u00e5l Bj\u00f8rseth Dato: 24. oktober 2024 Deres ref.: Ettersending av h\u00f8ringsinnspill til sak om Planstrategi for Bergen kommune 2023\u20132027 med planprogram for kommuneplanens samfunnsdel Vi viser til bystyresak 388/24 Planstrategi for Bergen kommune 2023\u20132027 med planprogram for kommuneplanens samfunnsdel. Ved en inkurie er det et h\u00f8ringsinnspill fra Bergen Assembly som ikke har blitt vurdert og inkludert i oppf\u00f8lgingen av h\u00f8ringen. Under f\u00f8lger h\u00f8ringsinnspillet med byr\u00e5dets vurdering av innspillet. H\u00f8ringsinnspillet gir etter byr\u00e5dets vurdering ikke tekstlige endringer i fremlagt sak om byr\u00e5dets forslag til planstrategi og planprogram for ny samfunnsdel, men det anses som viktig at h\u00f8ringsinnspillet er kjent for bystyret ved behandling av saken, og at Bergen Assemblys h\u00f8ringsinnspill formelt f\u00f8lger saken og ligger til grunn for den videre oppf\u00f8lgingen etter bystyrets behandling. H\u00f8ringsinnspill fra Bergen Assembly: H\u00f8ringsinnspill - Planstrategi for Bergen kommune 2023 - 2027: Ang\u00e5ende videref\u00f8ring av Kunstplan for det profesjonelle feltet. Vi \u00f8nsker med dette \u00e5 gi v\u00e5rt h\u00f8ringsinnspill til planstrategien for Bergen kommune. I planstrategien legges det opp til at kommuneplanens samfunnsdel skal spisses og kobles tett til valgperioden - \u201cF\u00e6rre men gode planer\u201d. Vi ser at det i oppstartsdokumentet ikke foreligger konkrete forslag til hvordan gjeldende planbeholding eventuelt skal reduseres, men \u00f8nsker likevel allerede i denne h\u00f8ringsrunden \u00e5 peke p\u00e5 viktigheten av videref\u00f8ring, gjerne med snarlig rullering, av kommunens Kunstplan for det profesjonelle feltet. Vi \u00f8nsker \u00e5 understreke viktigheten av at det p\u00e5 flere samfunnsomr\u00e5der er n\u00f8dvendig med kommuneplaner som setter langsiktige ambisjoner, virkemidler, strategier og \u00f8konomiplaner, uavhengig av politisk sammensetning for hver nye valgperiode. Slike planer er jo ikke politiske plattformer, men kunnskapsbaserte og ofte tverrpolitisk forankret. Dette gjelder spesielt innen kunst- og kulturfeltet, hvor slike planer er avgj\u00f8rende for \u00e5 opprettholde og styrke kvaliteten i det profesjonelle milj\u00f8et. Bergen er kjent som Norges fremste kunst- og kulturby, en status som har blitt oppn\u00e5dd gjennom mange ti\u00e5r med m\u00e5lrettet samarbeid mellom kunstfeltet og lokale myndigheter. Kunstplanen har v\u00e6rt sentral i denne utviklingen, og vi mener at den fortsatt er avgj\u00f8rende for \u00e5 sikre en kunnskapsbasert, effektiv og fremtidsrettet kunstpolitikk. Postadresse: Telefon: 55565556 Postboks 7700, 5020 BERGEN E-post: Kontoradresse: arkiv.byradsleders.avdeling@bergen.kommune.no R\u00e5dhusgaten 10 Internett: www.bergen.kommune.no Historisk betydning av Kunstplanen: Kunstplanen har siden 1994 v\u00e6rt et b\u00e6rende element i utviklingen av Bergens kunstfelt. Gjennom flere revisjoner har den bidratt til \u00e5 styrke byens posisjon som en ledende kunstby, b\u00e5de nasjonalt og internasjonalt. Planen har v\u00e6rt et resultat av n\u00e6rt samarbeid mellom kunstnere, kulturinstitusjoner og politiske beslutningstakere, og har fungert som en strategisk guide for \u00e5 n\u00e5 felles m\u00e5l. Dette har ikke bare styrket det visuelle kunstfeltet, men ogs\u00e5 gjort Bergen til en mer attraktiv by \u00e5 bo i og bes\u00f8ke. Kunstfeltets rolle i Bergen: Kunstfeltet i Bergen utgj\u00f8r et levende \u00f8kosystem som sysselsetter rundt 2000 mennesker og tiltrekker seg over 400.000 bes\u00f8kende \u00e5rlig. Dette mangfoldige og dynamiske feltet er en viktig del av byens identitet og livskvalitet. Samspillet mellom sm\u00e5 og store institusjoner, visningsrom, atelierer og produksjonsfellesskap er avgj\u00f8rende for feltets kvalitet og mangfold. Kunstplanen har v\u00e6rt en n\u00f8kkel i \u00e5 sikre at disse akt\u00f8rene har de n\u00f8dvendige ressursene og vilk\u00e5rene for \u00e5 utvikle seg videre. Viktigheten av en tydelig plan i trange \u00f8konomiske tider: I en tid hvor kommune\u00f8konomien er under press, er det mer kritisk enn noen gang \u00e5 ha en klar og effektiv plan for hvordan midler skal prioriteres og brukes. Kunstplanen gir et rammeverk som sikrer at ressurser blir allokert p\u00e5 en m\u00e5te som gir st\u00f8rst mulig kulturell og \u00f8konomisk verdi. Uten en slik plan risikerer vi \u00e5 miste den retningen og koordineringen som har v\u00e6rt avgj\u00f8rende for Bergens suksess som kulturby. Behovet for en kunnskapsbasert kunstpolitikk: Videref\u00f8ring av Kunstplanen er avgj\u00f8rende for \u00e5 opprettholde en kunnskapsbasert tiln\u00e6rming til kunstpolitikk. Denne planen representerer en dyp forst\u00e5else av hva som kreves for \u00e5 utvikle et sterkt kunstfelt. Den bygger p\u00e5 erfaringer fra flere ti\u00e5r med kunstnerisk samarbeid og politisk st\u00f8tte, og har fungert som et eksempel for andre byer i Norge. \u00c5 fjerne kunstplanen n\u00e5 vil undergrave den langsiktige satsingen som har gjort Bergen til en ledende kunstby. Kunstplanens fremtidige betydning: For at Bergen skal forbli en levende og attraktiv kulturby, m\u00e5 vi fortsette \u00e5 investere i kunstfeltet. Dette inkluderer sikring av atelierer, produksjonslokaler og tilstrekkelig finansiering til sm\u00e5 og mellomstore kunstinstitusjoner. Det er essensielt at kommunen opprettholder kunstplanen og tilpasser den til dagens utfordringer, slik at vi kan fortsette \u00e5 bygge p\u00e5 det solide fundamentet som allerede er lagt. Oppfordring til videref\u00f8ring: Vi oppfordrer derfor kommunen til \u00e5 opprettholde og videref\u00f8re kunstplanen som en sentral del av Bergens kulturpolitikk. Dette vil ikke bare sikre fortsatt vekst og utvikling innen kunstfeltet, men ogs\u00e5 bidra til \u00e5 opprettholde Bergens posisjon som Norges fremste kunstby. Vi ser frem til en fortsatt dialog og h\u00e5per p\u00e5 et konstruktivt samarbeid for \u00e5 sikre kunstens plass i Bergen. Det profesjonelle kunstfeltet er klare for \u00e5 bidra med sin kompetanse i rulleringen av Kunstplan for det profesjonelle feltet 2018 - 2027, og planarbeidet med en ny kunstplan for 2028 - 2037. Byr\u00e5dets vurdering av h\u00f8ringsinnspillet fra Bergen Assembly: P\u00e5 bakgrunn av h\u00f8ringsinnspillene knyttet til kunst- og kulturfeltet, har det blitt tatt inn en omtale i byr\u00e5dets forslag til Planstrategi for Bergen kommune 2023-2027 med planprogram for kommuneplanens samfunnsdel. H\u00f8ringsinnspillet fra Bergen Assembly underbygger den omtalen som er tatt inn. Temaene vurderes i det videre arbeidet med samfunnsdelen. I oppf\u00f8lgingen av planstrategien vil kommunen konkretisere planbehovet. I det videre arbeidet skal det vurderes om innspillene er relevante i planarbeidet med ny samfunnsdel, eller i andre planer. Side 2 av 3 Med hilsen Christine B. Meyer - byr\u00e5dsleder Dokumentet er godkjent elektronisk. Side 3 av 3 "
}