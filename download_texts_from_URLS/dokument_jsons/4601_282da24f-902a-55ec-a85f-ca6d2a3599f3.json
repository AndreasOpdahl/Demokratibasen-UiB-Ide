{
  "dokument_id": "282da24f-902a-55ec-a85f-ca6d2a3599f3",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Christine \u00d8degaard (MDG) og Katrine N\u00f8dtvedt (MDG) om kortere arbeidstid i hjemmesykepleien",
  "url": "https://bergen.kommune.no/politikere-utvalg/api/fil/bk360/11795793/Svar-pa-representantforslag-fra-Christine-Odegaard-MDG-og-Katrine-Nodtvedt-MDG-om-kortere-arbeidstid-i-hjemmesykepleien",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/136313-8 Saksbehandler: J\u00f8rgen Meland Fra Dato: 22. januar 2025 Byr\u00e5d for eldre, helse og omsorg Svar p\u00e5 representantforslag fra Christine \u00d8degaard (MDG) og Katrine N\u00f8dtvedt (MDG) om kortere arbeidstid i hjemmesykepleien Forretningsutvalget har i m\u00f8te den 10.09.2024 i sak 300/24 fattet f\u00f8lgende vedtak: 1. Representantforslag fra Christine \u00d8degaard (MDG) og Katrine N\u00f8dtvedt (MDG) om kortere arbeidstid i hjemmesykepleien oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19. februar 2025. 3. Utvalg for helse og sosial avgir innstilling i saken. Representantene Christine \u00d8degaard og Katrine N\u00f8dtvedt (MDG) har fremmet f\u00f8lgende representantforslag: Byr\u00e5det Meyer har nylig avsluttet satsingen p\u00e5 seks-timers dag i to barnehager. De mener det er for dyrt, og ikke gir gode nok resultater p\u00e5 sykefrav\u00e6r. Samtidig siteres de p\u00e5 at det er \u201candre tiltak som er mer effektive\u201d, uten \u00e5 g\u00e5 videre inn p\u00e5 hvilke tiltak dette kan v\u00e6re. De siste \u00e5rene har gjennomgangstonen n\u00e5r det gjelder rekruttering og sykefrav\u00e6r i helsesektoren v\u00e6rt at det er vanskelig \u00e5 skaffe folk, og de som er p\u00e5 jobb er for mye syke. S\u00e5 langt har ikke byr\u00e5det i Bergen klart \u00e5 snu denne trenden, selv om man har budsjettert med et lavere sykefrav\u00e6r. Samtidig fortsetter pilotprosjekter med redusert arbeidstid i andre byer, og ansatte fremst\u00e5r begeistret. Det \u00e5 gj\u00f8re jobben attraktiv, og \u00e5 sikre at folk trives, er avgj\u00f8rende for rekruttering. Hjemmesykepleien i Bergen vil v\u00e6re en f\u00f8rstelinjetjeneste fremover som m\u00e5 ruste seg for \u00e5 t\u00e5le en st\u00f8rre og st\u00f8rre arbeidsbelastning, med flere omsorgstrengende eldre, og eldre med kompliserte og sammensatte behov. Det vil ogs\u00e5 v\u00e6re flere eldre som \u00f8nsker \u00e5 bli hjemme til det siste, noe som vil kreve h\u00f8y kompetanse p\u00e5 \u00e5 legge til rette for komplisert behandling og smertelindring i livets siste fase. Dette vil kreve mye av en allerede hardt presset kommunal tjeneste, med \u00f8kt bemanning, annen og ny kompetanse, men ogs\u00e5 \u00f8kt emosjonell belastning. Nye tall viser ogs\u00e5 at sykefrav\u00e6ret i hjemmesykepleien er h\u00f8yt og \u00f8kende, noe som f\u00f8rer til skyh\u00f8y vikarbruk. Representantene mener denne tjenesten m\u00e5 prioriteres med ressurser og innovasjon i tjenestene. Vi mener derfor det er ideelt \u00e5 legge til rette for et pilotprosjekt i hjemmesykepleien. Andre pilotprosjekt har pekt p\u00e5 mulighetene for b\u00e5de \u00f8kt rekruttering og redusert sykefrav\u00e6r ved innf\u00f8ring av redusert arbeidstid. En st\u00f8rre metastudie fra 2022 slo fast at det \u00e5 redusere arbeidstiden med samme l\u00f8nn kan ha positiv effekt p\u00e5 stressreduksjon og bedret s\u00f8vn. Muskel- og skjelettplager samt lettere psykiske plager har ligget \u00f8verst p\u00e5 sykefrav\u00e6rsstatistikken i flere \u00e5r. Et pilotprosjekt i Stavanger har nylig publisert et tidlig notat om forel\u00f8pige resultater. De peker p\u00e5 at deltakerne f\u00e5r mer overskudd, mindre fysiske plager, og en opplevelse av at arbeidet ikke har p\u00e5virket deltakernes helse i negativ retning. Dermed er det en legitim forventning at redusert arbeidstid kan gi redusert sykefrav\u00e6r. Forslag til vedtak: Bystyret ber byr\u00e5det sette i gang et pilotprosjekt med redusert arbeidstid i hjemmesykepleien i Bergen, med m\u00e5l om \u00e5 \u00f8ke rekrutteringen og redusere sykefrav\u00e6ret. Byr\u00e5dets vurdering av representantforslaget: De demografiske endringene som b\u00e5de den statlige og kommunale helse- og omsorgssektoren st\u00e5r overfor i ti\u00e5rene fremover fordrer en offensiv tiln\u00e6rming. De seneste \u00e5rene er dette utfordringsbildet blitt satt betydelig s\u00f8kelys p\u00e5 fra b\u00e5de Stat og kommuner/KS. S\u00e6rlig er Helsepersonellkommisjonens rapport \u2013 \u00abNOU 2023:4 Tid for handling\u00bb sentral i denne sammenheng. Rapportens hovedbudskap er at helse- og omsorgspersonellet er knappe ressurser og at kompetansen deres m\u00e5 brukes smartere og mer effektivt. I en tid der vi blir stadig flere eldre og f\u00e6rre yrkesaktive som kan yte hjelp og omsorg kan vi ikke \u00abansette oss ut av problemet\u00bb. Helsepersonell blir i \u00f8kende grad et knapphetsgode, slik at mulighetene for fortsatt \u00f8kt bemanning forsvinner. Med en demografiutvikling som f\u00f8rer med seg en \u00f8kning i antall eldre og \u00f8kt ettersp\u00f8rsel etter helse- og omsorgstjenester, samtidig som antallet personer i yrkesaktiv alder vil falle, mener byr\u00e5det at det vil v\u00e6re sv\u00e6rt uklokt \u00e5 redusere ansattes arbeidstid. Det er tvilsomt om redusert arbeidstid vil ha en rekrutterende effekt som faktisk styrker personellsituasjonen p\u00e5 kort og lang sikt. Innf\u00f8ring av 6-timers dag/4-dagers uke ville umiddelbart f\u00f8rt til et ressurstap i tjenestene som m\u00e5 dekkes inn f\u00f8r man ser en reell styrking av personellsituasjonen. En styrking av personellsituasjonen fordrer ogs\u00e5 at det finnes nok helsepersonell \u00e5 rekruttere til tjenestene v\u00e5re. Tiltaket krever ogs\u00e5 betydelig \u00f8kte budsjetter, noe Bergen kommune ikke har handlingsrom til \u00e5 prioritere i det som m\u00e5 betegnes som en alvorlig \u00f8konomisk situasjon. Kort om status for hjemmebaserte tjenester En enkel oversikt for Etat for hjemmebaserte tjenester viser at per utgangen av 2024 var det: \u2022 ledige stillinger; \u2022 benyttet 349442 vikartimer i l\u00f8pet av 224. Tilsvarende per 2023 var 411994 vikartimer \u2013 som tilsier en reduksjon p\u00e5 15,18 %. \u2022 Sykefrav\u00e6ret pr. 2024 var p\u00e5 13,8 %mot 13,6 % i 2023 - som var en marginal \u00f8kning. I 2024 var det korttidsmeldte frav\u00e6ret (1-16 dager) p\u00e5 3,2 %, mens det legemeldte/langtidsfrav\u00e6ret var p\u00e5 10,5 %. Tiltak for \u00e5 beholde og rekruttere flere ansatte Byr\u00e5dsavdeling for eldre, helse og omsorg jobber strategisk med \u00e5 rekruttere og beholde flere ansatte, og byr\u00e5dsavdelingens strategiske rekrutteringsplan er sentral. Planen omfatter tiltak som skal sikre rekruttering samt at allerede ansatte blir i stillingene. Unders\u00f8kelser viser at unge, nyutdannede arbeidss\u00f8kere under 30 \u00e5r gjennomsnittlig blir i to \u00e5r f\u00f8r de igjen er p\u00e5 jobbjakt. Det er byr\u00e5dets vurdering at en strategisk og m\u00e5lrettet ansettelses- /personalpolitikk blir viktig n\u00e5r man for det f\u00f8rste vet at helsepersonell er en begrenset ressurs, og at det tar tid f\u00f8r den nyansatte er full ut operativ i stillingen. Tiltak som sikrer b\u00e5de personlig og faglig utvikling er avgj\u00f8rende. Tiltak som byr\u00e5dsavdelingen satser p\u00e5, er: - MENTORPROGRAMMET, her er form\u00e5let \u00e5 sikre at den nyansatte f\u00e5r god oppl\u00e6ring og innf\u00f8ring i arbeidsoppgavene av en erfaren og kunnskapsrik kollega. Tiltaket strekker seg over det f\u00f8rste \u00e5ret i stillingen, og omfatter nyansatte helsefagarbeidere, vernepleiere og sykepleiere i fulle stillinger. - T\u00d8RN-prosjektet (oppgavedeling) som omfatter etat for hjemmebaserte tjenester, etat for behandlingsenter og sykehjem samt etat for tjenester til utviklingshemmede skal sikre en strategisk og helhetlig kartlegging og organisering av arbeidsoppgaver for ulike profesjoner i tjenestene. Prosjektet ser ogs\u00e5 p\u00e5 andre yrkesgrupper som enda ikke jobber hos oss, men som kan bidra med oppgavel\u00f8sning og faglig ressursbesparende - Rekruttere og beholde personell. De ansatte er avgj\u00f8rende i kommunens produksjon av helse- og omsorgstjenester, og personellets kompetanse er det kostnadskrevende \u00e5 anskaffe, vedlikeholde/utvikle og beholde. I en slik kontekst er det viktig at b\u00e5de arbeidsgivers behov for en god forvaltning av personellet samt arbeidstakernes behov b\u00e5de n\u00e5r det gjelder arbeidsmilj\u00f8 og mulighet for faglig og personlig utvikling blir ivaretatt. Byr\u00e5dsavdelingen har utviklet egen verkt\u00f8ykasse for omr\u00e5det \u00abrekruttere og beholde\u00bb, og omfatter fire strategier; \u2022 \u00abVi skal vise at vi er en attraktiv arbeidsplass\u00bb \u2022 \u00abVi skal tilby gode arbeidsmilj\u00f8\u00bb \u2022 \u00abVi skal tilby fagmilj\u00f8 med kompetanse- og karrieremuligheter\u00bb \u2022 \u00abVi skal v\u00e6re fremtidsrettet og endringsdyktig\u00bb (Dokument \u00abBEHO - Verkt\u00f8ykasse for \u00e5 rekruttere og beholde ansatte\u00bb, ID 18478 - BkKvalitet) - Utdanne egne ansatte som er assistenter/ansatte uten helsefaglig utdanning. Byr\u00e5dsavdelingens stillinger krever i stor grad formell kompetanse gjerne supplert med autorisasjon. Tilgangen p\u00e5 tilstrekkelig og kompetent helsepersonell er en kritisk faktor hvor byr\u00e5dsavdelingen har en aktiv tiln\u00e6rming til utdanning av ufagl\u00e6rte ansatte. Denne gruppen f\u00e5r tilbud om helsefagteori, fagbrev p\u00e5 jobb og modulbasert helsefagutdanning. M\u00e5lsettingen er at v\u00e5re ansatte som jobber brukern\u00e6rt f\u00e5r kompetanse p\u00e5 minimum fagarbeider-niv\u00e5. - Byr\u00e5dsavdelingen har ogs\u00e5 etablert et omfattende kompetanseprogram for alle v\u00e5re ansatte hvor vi gir tilbud om kompetanseheving og utdanning p\u00e5 alle niv\u00e5er. Vi gir blant annet tilbud om relevante fagskoler og deltids sykepleie og vernepleie. Det er ogs\u00e5 en m\u00e5lsetting \u00e5 \u00f8ke andelen mastergrader med hovedvekt p\u00e5 kliniske grader i samtlige etater. Byr\u00e5dsavdelingens strategiske kompetanseplan sikrer en systematisk tiln\u00e6rming til dette arbeidet. - Strategisk bruk av rekrutteringsstillinger og hensiktsmessige \u00f8konomiske virkemidler. Byr\u00e5dsavdelingen har et betydelig antall studenter og l\u00e6rlinger i helsefag i v\u00e5re tjenester i v\u00e5retjenester. Jobbgaranti etter endt utdannelse kombinert med andre \u00f8konomiske virkemidler. Av byr\u00e5dsavdelingens strategiske rekrutteringsplan fremg\u00e5r f\u00f8lgende virkemidler; \u2022 Tilbyr sykepleiestudenter fast stilling under utdannelse mot at de jobber og har bindingstid (rekrutteringsstillinger) \u2022 Tilbyr fast, hel stilling til l\u00e6rlinger innen helsefag \u2022 Tilbyr fagskoleutdanning til helsefagarbeidere \u2022 Rekrutteringsstillinger for ufagl\u00e6rte med teorioppl\u00e6ring \u2022 Rekrutteringsarenaer for l\u00e6rlinger. (Strategisk-rekrutteringsplan-i-Byradsavdeling-for-eldre-helse-og-frivilighet-2022-2027) - Utdannings- og arbeidsmesser. Byr\u00e5dsavdelingens profileringsarbeid skal vise variasjonene i stillinger og profesjoner. Profileringsarbeidet skal sikre at Bergen kommune fremst\u00e5r som en attraktiv og konkurransedyktig arbeidsgiver. Profileringsarbeidet omfatter deltakelse p\u00e5 arbeidsmesser, karrieredager, andre typer rekrutteringsarrangement osv. \u00abKa vil DU bli?\u00bb kan v\u00e6re et eksempel, og er en samarbeidsordning mellom skolene i Bergen og arbeidsliv og utdanningsinstitusjoner. Faget utdanningsvalg er et obligatorisk fag i ungdomsskolen, og det er i dette faget elevene f\u00e5r mulighet til \u00e5 utforske utdannings- og yrkesmuligheter gjennom Ka vil DU bli? Ordningen gir kommunen mulighet til \u00e5 v\u00e6re til stede p\u00e5 de arenaene hvor m\u00e5lgruppene er, og invitere dem inn p\u00e5 de ulike arbeidsplassene. P\u00e5 denne m\u00e5ten f\u00e5r elevene mulighet til \u00e5 bli kjent med byr\u00e5dsavdelingens tjenester og hjelp til \u00e5 finne ut om en helserettet utdannelse er noe for dem. Byr\u00e5dsavdelingen gis mulighet til \u00e5 vise variasjonen av ulike helserettede utdannelser som finnes innenfor kommunehelsetjenestene, tjenestenes ulike arbeidssteder, deres geografiske beliggenhet, utviklingsmuligheter, velferdsgoder og andre fordeler Bergen kommune kan tilby. Kommunens N\u00e6rv\u00e6rsprosjekt har som m\u00e5l \u00e5 \u00f8ke n\u00e6rv\u00e6ret i Bergen kommune. Dette inneb\u00e6rer bl.a. \u00e5 \u00f8ke fokus p\u00e5 systematisk HMS-arbeid, sykefrav\u00e6rsoppf\u00f8lging og arbeidsmilj\u00f8. Prosjektet utarbeider ulike verkt\u00f8y som ledere kan bruke. \u00abForprosjekt med sekstimers arbeidsdag for assistenter og barne- og ungdomsarbeidere i Bergen kommune\u00bb Fra prosjektets \u00abbakgrunn og form\u00e5l\u00bb fremg\u00e5r at \u00abM\u00e5let med en ordning som gir 6 timers arbeidsdag for assistenter og fagarbeidere i barnehager, er \u00e5 unders\u00f8ke om dette bidrar \u00e5 redusere sykefrav\u00e6ret, b\u00e5de lang- og korttidsfrav\u00e6r\u00bb (Rapport av 13.11.2023, s.1, 2dre avsnitt). Forprosjektet hadde et s\u00e6rlig s\u00f8kelys p\u00e5 i hvilken grad det i det hele tatt var mulig \u00e5 gjennomf\u00f8re pilotprosjektet, og til hvilken pris. Av forprosjektets konklusjon fremg\u00e5r det at \u00ab(...) i en fireavdelings barnehage, med ca. 60. barn og 13 ansatte og med unntak av styrer, vil ha en kostnad p\u00e5 1,8 millioner som \u00e5rsvirkning for 2024. Om alle fire barnehagene som har deltatt i forprosjektet skal v\u00e6re med i et pilotprosjekt, vil det gi et estimert budsjett p\u00e5 11 millioner kroner som \u00e5rsvirkning\u00bb (Rapportens s. 13, 2dre avsnitt). Det er s\u00e5ledes betydelige kostnader knyttet til gjennomf\u00f8ringen av et slikt prosjekt. Av rapporten fremgikk ogs\u00e5 n\u00f8dvendige forutsetninger for at prosjektet skulle la seg gjennomf\u00f8re. Tross betydelig tilrettelegging i forkant av prosjektet var det likevel problemer/utfordringer med gjennomf\u00f8ringen, og det er byr\u00e5dets vurdering at disse utfordringene ville kunne p\u00e5virke reliabiliteten til den antatte sammenhengen mellom tiltak (6-timers dag) og effekt (redusert sykefrav\u00e6r). Videre fremg\u00e5r det av forprosjektets konklusjon, med henvisning til forskning, at koplingen mellom redusert arbeidstid og lavere sykefrav\u00e6r er usikker ogs\u00e5 grunnet lite forskning. Av funn som foreligger antydes det en sammenheng mellom redusert arbeidstid/full l\u00f8nn og redusert sykefrav\u00e6r p\u00e5 kort sikt, men man vet mindre om de langsiktige effekter (Konklusjonens henvisning til Alfos & Br\u00e5ten 2020). Byr\u00e5det forst\u00e5r dette funnet slik at man kan anta at entusiasme knyttet til tiltaket i seg selv kan gi en umiddelbar positiv effekt, men etter hvert som tiltaket blir den \u00abnye normalen\u00bb vil effekten avta. Kommunen risikerer da \u00e5 sitte igjen med en dyr ordning med lite eller ingen effekt p\u00e5 sykefrav\u00e6ret. Byr\u00e5det mener dette ikke er god bruk av offentlige midler i en tid der kommunen ellers m\u00e5 innskrenke det kommunale tjenestetilbudet. 6-timers dag i et kostnadsperspektiv for Etat for hjemmebaserte tjenester Byr\u00e5dsavdelingen har gjort et grovt overslag n\u00e5r det gjelder kostnader ved en eventuell gjennomf\u00f8ring av et pilotprosjekt som omfatter hele EHBT. Det er selvf\u00f8lgelig mulig \u00e5 tenke seg pilotprosjektet gjennomf\u00f8rt for deler av etaten, og kostnadsoverslaget vil da v\u00e6re forholdsmessig gjeldende. Oppsummert viser beregningen at man ved en overgang til 30 timers uke (5 dg \u00e0 6 timer) vil m\u00e5tte ansette 233 ekstra \u00e5rsverk for \u00e5 ha tilsvarende samlet \u00e5rstimeproduksjon som tilfellet er ved 7,1 timers dag (35,5 timers uke). Dette vil utgj\u00f8re i overkant av 157 millioner kroner \u2013 hvor man forutsetter at en gjennomsnittlig \u00e5rsl\u00f8nn avrundet til 500.000 kroner pluss sosiale kostnader, ansl\u00e5tt til 35 %, bel\u00f8per seg til ca. 675.000 kroner. Byr\u00e5det er av den oppfatning at igangsettelse av et prosjekt med betydelig usikkerhet mellom tiltak og virkning (herunder usikker sammenheng mellom redusert uke-timetall og langsiktig redusert sykefrav\u00e6r) ikke vil v\u00e6re god og riktig bruk av offentlige midler. 6-timers dag og rekrutteringsutfordringer Representantforslaget fremholder ogs\u00e5 6-timers dagen som et rekrutteringstiltak. Det er riktig at helse- og omsorgstjenestene har betydelige rekrutteringsutfordringer, og kommunen jobber allerede m\u00e5lrettet og systematisk med \u00e5 sikre tilgangen p\u00e5 n\u00f8dvendig og kompetent personell. Men innf\u00f8ring av 6-timers dag, eller alternativt 4 dagers uke, ville umiddelbart f\u00f8rt til et ressurstap p\u00e5 ca. 20% som m\u00e5 dekkes inn f\u00f8r man ser en reell styrking av personellsituasjonen. I en tid med knapphet p\u00e5 helsepersonell og tiln\u00e6rmet ingen arbeidsledighet vil det v\u00e6re ugunstig \u00e5 redusere helsepersonellets arbeidstid. Ogs\u00e5 sammenholdt med kommunens, og for s\u00e5 vidt hele helse- og omsorgssektorens arbeid med \u00e5 \u00f8ke de ansattes stillingsprosenter (ogs\u00e5 ref. kommunens arbeid med heltidskultur) vil et slikt tiltak gi negativ effekt. Helse- og omsorgssektoren trenger at helse- og omsorgspersonellets kompetanse kan benyttes i s\u00e5 store stillingsst\u00f8rrelser som mulig. 6-timers dag og sykefrav\u00e6rsutfordringer Byr\u00e5det vurderer det heller som mer hensiktsmessig \u00e5 innf\u00f8re tiltak som styrker bemanningssituasjonen i tjenestene og slik gi de ansatte en bedre arbeidshverdag. Et slikt tiltak kan v\u00e6re kompetanse- og ressursdeling mellom ulike etater, og p\u00e5 denne m\u00e5ten styrke og trygge de ansatte i jobbutf\u00f8relsen. Et annet satsningsomr\u00e5de er \u00f8kt vektlegging p\u00e5 ledelse og n\u00e6rv\u00e6rsarbeid. En styrking av lederrollen b\u00e5de kompetansemessig og organisatorisk vil i \u00f8kt grad legge til rette for en tettere og bedre oppf\u00f8lging av de ansatte. Byr\u00e5det har ogs\u00e5 igangsatt et n\u00e6rv\u00e6rsprosjekt hvor hensikten er \u00e5 identifisere og iverksette tiltak som gir et st\u00f8rre n\u00e6rv\u00e6r og sikre de ansatte en bedre arbeidshverdag. Konklusjon Byr\u00e5det vurderer at virkemidlet som foresl\u00e5s er kostnadskrevende og effekten beheftet med stor grad av usikkerhet. Det er byr\u00e5dets anbefaling at kommunens rekrutterings- og sykefrav\u00e6rsutfordringer h\u00e5ndteres ved hjelp av ovennevnte tiltak og satsinger. Christine B. Meyer - Byr\u00e5dsleder Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}