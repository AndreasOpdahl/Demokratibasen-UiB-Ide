{
  "dokument_id": "6ffafd98-ff61-549a-9bde-fd3d783a2587",
  "doc_type": "case_presentation",
  "kommune": 5501,
  "tittel": "Orientering om forslag til nye statlige planretningslinjer for arealbruk og mobilitet",
  "url": "https://innsyn.tromso.kommune.no/application/getMoteDokument?dokid=2001729712",
  "tekst": "Arkivsaksnr. 24/05349-2 Saksbehandler Margareth Sundf\u00f8r Saksgang M\u00f8tedato Kommune- og byutviklingsutvalget 06.06.2024 Orientering om forslag til nye statlige planretningslinjer for arealbruk og mobilitet Kommunedirekt\u00f8rens innstilling til vedtak: Forslag til nye statlige planretningslinjer for arealbruk og mobilitet tas til orientering. Stig Tore Johnsen Mette Moh\u00e5g kommunedirekt\u00f8r direkt\u00f8r for bymilj\u00f8 1 Hva saken gjelder Kommunal- og distriktsdepartementet har sendt p\u00e5 h\u00f8ring forslag til nye statlige planretningslinjer for arealbruk og mobilitet. Fristen for \u00e5 gi uttalelse til forslaget er 12. juni 2024. Saksutredning Kommunal- og distriktsdepartementet (KDD) har utarbeidet forslag til nye statlige planretningslinjer for arealbruk og mobilitet. Forslaget skal erstatte gjeldende statlige planretningslinjer for samordnet bolig-, areal- og transportplanlegging, som ble fastsatt i 2014. Statlige planretningslinjer er hjemlet i plan- og bygningsloven \u00a7 6-2. De skal legges til grunn for statlig, regional og kommunal planlegging etter loven, og ved enkeltvedtak b\u00e5de etter plan- og bygningsloven og etter annen lovgivning. I forslaget til nye statlige planretningslinjer er det i kapittel 4 tatt inn retningslinjer for regioner med st\u00f8rre byer. Hvilke omr\u00e5der dette gjelder er vist i kart, hvor regioner med st\u00f8rre byer er markert med r\u00f8dt. Kart og tabell med oversikt over soneinndelingen vises under, og kan ogs\u00e5 leses p\u00e5 side 7 og 8 i vedlagt h\u00f8ringsnotat fra KDD. Kart og tabell med oversikt over soneinndelingen. R\u00f8dt i kartet markerer regioner med st\u00f8rre byer. Tabellen til h\u00f8yre lister opp kommunene som vurderes \u00e5 v\u00e6re en del av et storbyomr\u00e5de. Kilde: KDD Troms\u00f8 kommune har byvekstavtale og er derfor en av kommunene som er definert til \u00e5 v\u00e6re del av et storbyomr\u00e5de. I disse kommuner skal hovedtyngden av veksten komme i eller i n\u00e6rheten av st\u00f8rre knutepunkter. Samtidig er det i forslag til statlig planretningslinje vist til at enkelte kommuner, i regioner med st\u00f8rre byer, ogs\u00e5 har spredtbygde omr\u00e5der. Troms\u00f8 er en slik kommune. I forslaget \u00e5pnes det for at det i de spredtbygde delene av Troms\u00f8 kommune kan tillates spredt boligbygging, innenfor rammene av kapittel 3 i planretningslinjen. 2 Det er ogs\u00e5 foresl\u00e5tt flere retningslinjer knyttet til beslutningsgrunnlaget for arealdisponeringen i kommunene. Blant annet st\u00e5r det i kapittel 6.3 at det b\u00f8r utarbeides arealregnskap som del av kunnskapsgrunnlaget i kommuneplanarbeidet. Dette skal gi kommunene redskap for \u00e5 sette seg m\u00e5l for \u00e5 redusere nedbyggingen av s\u00e5rbar natur. Videre st\u00e5r det i kapittel 6.4 at kommunen ved revidering av kommuneplanens arealdel b\u00f8r vurdere om tidligere vedtatt arealbruk svarer til dagens og framtidens forventede behov og gjeldende nasjonale og regionale f\u00f8ringer for arealbruk. Utbyggingsarealer som ikke lenger b\u00f8r bygges ut skal det vurderes om skal tas ut eller om omr\u00e5dene skal reduseres. Konklusjon Administrasjonen sin vurdering er at forslag til ny statlig planretningslinje for arealbruk og mobilitet har tydeligere f\u00f8ringer sammenlignet med gjeldende planretningslinje. I forslaget legges det opp til en innstramming av kommunene sine muligheter for utbygging. Det gis ogs\u00e5 flere retningslinjer for kommunene sitt beslutningsgrunnlag, sammenlignet med gjeldende statlig planretningslinje. Etter administrasjonen sin vurdering er det imidlertid ikke noe nytt i forslaget. Retningslinjene som foresl\u00e5s er f\u00f8ringer som vi har v\u00e6rt kjent med en stund, men som n\u00e5 blir tydeliggjort. Forslaget er i samsvar med de nasjonale forventningene til regional og kommunal planlegging for perioden 2023-2027. De nasjonale forventningene ble vedtatt ved kongelig resolusjon 20. juni 2023. Administrasjonen anbefaler at departementet sitt forslag til nye statlige planretningslinjer for arealbruk og mobilitet tas til orientering. Vedtakskompetanse Etter punkt 2 i reglementet for hovedutvalgene i Troms\u00f8 kommune, som tr\u00e5dte i kraft 22. november 2023, er hovedutvalgene kommunens h\u00f8ringsorgan i saker som forelegges kommunen til uttalelse fra andre forvaltningsniv\u00e5. S\u00e6rlig prinsipielle forslag skal forelegges kommunestyret for vedtak. Videre st\u00e5r det i punkt 5.4 i reglementet at kommune- og byutviklingsutvalget behandler saker som gjelder offentlig ettersyn og reguleringsplaner, i tillegg til andre saker som gjelder byutvikling. Administrasjonen sin vurdering er at forslag til nye statlige planretningslinjer for arealbruk og mobilitet ikke er \u00e5 anse som et \u00abs\u00e6rlig prinsipielt forslag\u00bb. Med bakgrunn i dette er v\u00e5r vurdering at kommune- og byutviklingsutvalget har vedtakskompetanse i denne saken. Vedlegg H\u00f8ring -forslag til nye statlige planretningslinjer for arealbruk og mobilitet - h\u00f8ringsfrist 12.06.2024 Statlege planretningslinjer for arealbruk og mobilitet(376225) 3 "
}