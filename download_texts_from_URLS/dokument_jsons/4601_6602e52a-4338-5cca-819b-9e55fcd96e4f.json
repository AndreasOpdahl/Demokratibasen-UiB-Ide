{
  "dokument_id": "6602e52a-4338-5cca-819b-9e55fcd96e4f",
  "doc_type": "case_attachment",
  "kommune": 4601,
  "tittel": "PLAN-2022_20554-53 FleslandsvegenIL2_FNF Hordaland_160425 1835110_1_1",
  "url": "https://bergen.kommune.no/politikere-utvalg/api/fil/bk360/12594422/PLAN-2022-20554-53-FleslandsvegenIL2-FNF-Hordaland-160425-1835110-1-1",
  "tekst": "Bergen kommune, Byr\u00e5dsavdeling for byutvikling byutvikling@bergen.kommune.no (kopi til Plan- og bygningsetaten) Bergen, 28. april 2025 Dette innspillet sendes p\u00e5 vegne av Naturvernforbundet Hordaland og BirdLife Norge avd. Hordaland. Merknad til detaljregulering av Fleslandsvegen felt I/L2, Bergen kommune Forum for natur og friluftsliv (FNF) Hordaland viser til vedtak i Bergen bystyre den 26. mars 2025, der forslag til detaljreguleringsplan for Fleslandsvegen felt I/L2 ble sendt tilbake til byr\u00e5det for \u00ab\u00e5 se p\u00e5 hvordan fugl og influens vurderes jmf direktoratets veileder 1941\u00bb. Bakgrunnen for dette vedtaket, var at FNF Hordaland sendte innspill b\u00e5de om det vi mente var klare mangler i kunnskapsgrunnlaget om natur (s\u00e6rlig n\u00e5r det gjelder forekomst av gulspurv (s\u00e5rbar VU)), som l\u00e5 til grunn for forslaget til reguleringsplan \u2013 innspill ble sendt til Utvalg for milj\u00f8 og byutvikling (5. mars 2025)1 og til gruppelederne av bystyrepartiene (26. mars 2025)2. Bakgrunnen for v\u00e5rt engasjement i denne saken, er at vi mener at fugler ogs\u00e5 skal vurderes og tas hensyn til i planprosesser. Vi mener det er \u00e5penbart at dette ikke har blitt gjort p\u00e5 korrekt m\u00e5te i den aktuelle saken. Vi \u00f8nsker med denne merknaden \u00e5 utdype v\u00e5rt syn, samt komme med litt mer kunnskap om gulspurvens forekomst i og like ved planomr\u00e5det. Til slutt kommer vi med forslag til et minimum av avb\u00f8tende tiltak. Fugler er blant de meste truede artsgruppene vi har i Norge; hele 27 prosent av de vurderte fugleartene (til sammen 234 arter) er truet (dvs. kritisk truet, sterkt truet eller s\u00e5rbar), og hele 40 prosent er r\u00f8dlistet3. 1 https://fnf-nett.no/hordaland/wp-content/uploads/sites/19/2025/03/UMBY_Fleslandsvegen-felt-IL2_FNF- Hordaland_050325.pdf 2 https://fnf-nett.no/hordaland/wp-content/uploads/sites/19/2025/04/Innspill-til-detaljregulering- Fleslandsvegen-IL2_FNF-Hordaland_260325.pdf 3 https://artsdatabanken.no/rodlisteforarter2021/Artsgruppene/fugler Samarbeidsnettverk mellom natur- og friluftslivsorganisasjoner hordaland@fnf-nett.no | Tverrgt. 4-6, 5017 Bergen | 99 62 28 30 organisasjonsnummer 918 407 855 | www.fnf-nett.no/hordaland N\u00e5r de gjelder gulspurv, ble arten r\u00f8dlistet (n\u00e6r truet) f\u00f8rste gang i 2015, og i 2021 ble arten ansett for \u00e5 v\u00e6re truet (s\u00e5rbar)4. Bergen, og s\u00e6rlig Ytrebygda bydel, et viktig hekkeomr\u00e5de for arten i en regional m\u00e5lestokk (jf. Artsobservasjoner.no). Det m\u00e5 kunne antas at arten kun har noen f\u00e5 tiltalls hekkende par i Bergen, med Ytrebygda som et spesielt kjerneomr\u00e5de (jf. Artsobservasjoner.no og NNI-notat 985). Dette betyr at Bergen kommune \u2013 alts\u00e5 i et regionalt perspektiv \u2013 har et s\u00e6rskilt ansvar for \u00e5 ta vare p\u00e5 denne arten \u2013 jf. ogs\u00e5 stortingsmeldingen B\u00e6rekraftig bruk og forvaltning av natur \u2013 norsk handlingsplan for naturmangfold (Meld. St. 35 (2023\u20132024))6, der kommunene gis et stort ansvar for \u00e5 ta vare p\u00e5 bl.a. truede arter. Til tross for alt dette blir forekomsten av gulspurv i omr\u00e5det i stor grad \u00abavskrevet\u00bb av R\u00e5dgivende biologer i deres naturmangfoldrapport (datert 30. august 2023) \u2013 se side 7 i rapporten fra R\u00e5dgivende biologer, der det bl.a. st\u00e5r at \u00ab[...] siden det er stor variasjon i hekkehabitat er det ikke hensiktsmessig \u00e5 avgrense funksjonsomr\u00e5der for de nevnte fugleartene. Dette gjelder ogs\u00e5 for gulspurven.\u00bb Det \u00e5 ikke avgrense funksjonsomr\u00e5der for f\u00e5tallige, truede fuglearter som er observert i omr\u00e5det fordi \u00abdet er stor variasjon i hekkehabitat\u00bb for fugler, m\u00e5 anses som en klar mangel ved kunnskapsgrunnlaget. For \u00e5 f\u00e5 p\u00e5 plass mer kunnskap om gulspurv i omr\u00e5det burde R\u00e5dgivende biologer v\u00e6rt ute p\u00e5 riktig tid av \u00e5ret; prim\u00e6rt mellom starten av april og tidlig juni, og selv sett etter arten. R\u00e5dgivende biologer tok imidlertid sin befaring i slutten av august. Undertegnede hadde en kort befaring til planomr\u00e5det den 4. april i \u00e5r, og fant da gulspurv like utenfor planomr\u00e5det. Figur 1 viser observasjoner av gulspurv i n\u00e6rheten av det aktuelle planomr\u00e5det fra 2025 (kilde for observasjoner: Artsobservasjoner.no). Gulspurv bruker relativt store omr\u00e5der i hekketiden, og de er avhengige av en mosaikk av ulike naturkvaliteter. Naturkvaliteter i det aktuelle planomr\u00e5det m\u00e5 antas \u00e5 v\u00e6re en del av hekkeomr\u00e5det/leveomr\u00e5det til ett gulspurv-par. H\u00e5land skriver i NNI-notat 985 at \u00abvanlig tetthet der arten [gulspurv] er vanligere er rundt 5\u201310 par/km2\u00bb, noe som tilsvarer leveomr\u00e5der i hekketiden p\u00e5 100\u2013200 dekar pr. par. Disse tallene samsvarer bra med andre kilder undertegnede har funnet, der det oppgis en tetthet p\u00e5 4,67 par per km2 i et kjerneomr\u00e5de i Irland (Finch m.fl. 20227), og 7\u201329 par8 (gjennomsnitt 16,6 par) per km2 i en studie fra Storbritannia (Bradbury og Stoate9). For sammenligning er st\u00f8rrelsen p\u00e5 det aktuelle planomr\u00e5det 26 dekar; s\u00e5 det er rimelig \u00e5 anta at gulspurvene er avhengige av et omr\u00e5de som kan v\u00e6re opptil \u00e5tte ganger st\u00f8rre enn det aktuelle planomr\u00e5det. Siden arten ble observert like ved planomr\u00e5det under en kort befaring (undertegnedes f\u00f8rste og s\u00e5 langt eneste befaring i planomr\u00e5det), og siden den tidligere i \u00e5r er registrert like s\u00f8r for planomr\u00e5det, er det grunn til \u00e5 anta at planomr\u00e5det utgj\u00f8r en del av leveomr\u00e5det for det aktuelle gulspurv-paret. Dette kommer ikke frem av rapporten fra R\u00e5dgivende biologer, og dermed ikke av saksfremstillingen \u2013 noe som m\u00e5 anses som en klar mangel. 4 https://lister.artsdatabanken.no/rodlisteforarter/2021/30020 5 https://fnf-nett.no/hordaland/wp-content/uploads/sites/19/2025/03/NNI-Notat-98-2025-Plan-om- naeringsbygg-i-Fleslandsvegen-72_Ytrebygda_Bergen_Omradets-funksjon-og-verdi-for-fugler.pdf (Se \u00f8verst side 11 om gulspurv-bestand i Bergen kommune.) 6 https://www.regjeringen.no/no/dokumenter/meld.-st.-35-20232024/id3054780/ 7 Finch D, Moore P og Lusby J. 2022. Breeding densities and habitat associations of Yellowhammer Emberiza citronella in their core range in an arable landscape in east Cork. Irish Birds 44: 45\u201354. 8 Antar det er antall par som er m\u00e5lt i denne studien, men det kan v\u00e6re individer (kilden b\u00f8r sjekkes n\u00e6rmere). 9 Bradbury RB og Stoate C. The ecology of Yellowhammers Emberiza citrinella on lowland farmland. Ecology and Conservation of Lowland Farmland Birds 165 \u2013 172. British Ornithologists\u2019 Union. URL: https://bou.org.uk/wp- content/uploads/2020/06/LFB-1-17-Bradbury-Stoate.pdf. Side 2 av 5 Vi understreker ogs\u00e5 at denne aktuelle delen av Ytrebygda har v\u00e6rt utsatt for en voldsom nedbygging i l\u00f8pet av de siste 10 \u00e5rene eller s\u00e5, s\u00e5 det er grunn til \u00e5 tro at arten fra f\u00f8r er (sterkt) negativt p\u00e5virket av utbygging i omr\u00e5det. Dette b\u00f8r ogs\u00e5 v\u00e6re en del av vurderingen n\u00e5r politikerne skal ta stilling til det aktuelle planforslaget. En slik vurdering m\u00e5 ogs\u00e5 inkludere omr\u00e5der som trolig vil bli bygget ut i fremtiden \u2013 slik som f.eks. planomr\u00e5det for Smalhushaugen (se figur 1). Planforslaget legger opp til tilkomst til n\u00e6ringsomr\u00e5det direkte fra Fleslandsvegen, noe som vil medf\u00f8re inngrep i tilknytning til L\u00f8nningsbekken \u2013 omtrent der undertegnede observerte gulspurven. Kommunedelplan BL\u00c5E (KDP BL\u00c5E), som legger de overordnede f\u00f8ringene for arealbruken i omr\u00e5det, legger imidlertid ikke opp til tilkomst via Fleslandsvegen, men via det tilgrensende n\u00e6ringsomr\u00e5det i nord\u00f8st. Hvis det er slik at tilkomst skal skje via Fleslandsvegen \u2013 og ikke via tilgrensende planomr\u00e5de \u2013 mener vi det m\u00e5 opprettes en gr\u00f8nnkorridor best\u00e5ende av dagens vegetasjon mellom det aktuelle planomr\u00e5det og det tilgrensende planomr\u00e5det. En slik kantsone vil ikke bare ha verdi for de artene som lever i dette omr\u00e5det i dag, men kanskje ogs\u00e5 for den allerede hardt pressede gulspurven, som har en forkj\u00e6rlighet for kantvegetasjon av ulike typer. Som en alternativ l\u00f8sning kan tilkomst til planomr\u00e5det skje via tilgrensende planomr\u00e5de i nord\u00f8st (jf. forutsetninger i KDP BL\u00c5E), men da m\u00e5 det forutsettes at allmennhetens tilgang til turveien ned til Mariholmen kan n\u00e5s via dagens vei og bro over L\u00f8nningsbekken. Figur 1. Observasjoner av gulspurv i 2025 (kilde: Artsobservasjoner.no) er vist med r\u00f8de rundinger. Det aktuelle planomr\u00e5det er vist med bl\u00e5tt (s\u00f8r for rullebanen), mens deler av vedtatt (og p\u00e5klaget) reguleringsplan for Smalhushaugen er vist med oransje omriss (dvs. den delen av planen som er intakt natur i dag). De r\u00f8de rundingene er ikke n\u00f8dvendigvis n\u00f8yaktige plott, siden observasjoner i Artsobservasjoner.no (AO) gjerne legges p\u00e5 allerede eksisterende lokaliteter; f.eks. var observasjonen nede til venstre (Mariholmen) langs grusveien/turveien ned til Mariholmen, alts\u00e5 et sted n\u00e6rmere planomr\u00e5det (jf. kommentar til observasjonen i AO). Kartgrunnlaget viser KDP BL\u00c5E \u2013 hentet fra Kommunekart.com. Side 3 av 5 Figur 2. Utsnitt av planforslaget til detaljregulering til venstre, og utsnitt av KDP BL\u00c5E til h\u00f8yre. R\u00f8d strek viser omtrentlig v\u00e5rt forslag til gr\u00f8nn/\u00f8kologisk korridor, mens bl\u00e5 strek p\u00e5 kartet til h\u00f8yre viser omtrentlig grense for foresl\u00e5tt gr\u00f8nnstruktur i planforslaget (jf. kart til venstre). En slik \u00f8kologisk korridor kan ogs\u00e5 ha verdi for gulspurv. Kartgrunnlag til h\u00f8yre: Kommunekart.com. Figur 3. Gulspurv fotografert nord for Lilandsjordene i april i \u00e5r. Foto: Gunvar Mikkelsen / FNF Hordaland. Side 4 av 5 Figur 4. Gulspurv nord for Lilandsjordene. Foto: Gunvar Mikkelsen / FNF Hordaland. Vi h\u00e5per at opplysningene om gulspurv \u2013 som alts\u00e5 er en truet fugleart som Bergen kommune har et spesielt ansvar for \u00e5 ta vare p\u00e5 \u2013 vil v\u00e6re nyttige i den videre planprosessen for Fleslandsvegen IL2. Vennlig hilsen, Forum for Natur og Friluftsliv (FNF) Hordaland v/ koordinator Gunvar Mikkelsen Forum for Natur og Friluftsliv Hordaland er et samarbeidsforum for natur- og friluftsorganisasjoner i Hordaland, som arbeider for \u00e5 ta vare p\u00e5 natur- og friluftsinteressene. Per i dag er det tolv organisasjoner tilsluttet FNF Hordaland: Bergen og Hordaland Turlag (DNT), Naturvernforbundet Hordaland, Norges Jeger- og Fiskerforbund Hordaland, Bergen og Omland Friluftsr\u00e5d, BirdLife Norge avd. Hordaland, Haugesund Turistforening, Hordaland fylkeskystlag, Norsk Botanisk Forening Vestlandsavdelingen, Syklistenes Landsforening Bergen og omegn, Voss Utferdslag (DNT), Voss Kajakklubb og Hordaland krins av Norges Speiderforbund. Sammen representerer organisasjonene rundt 54 000 medlemmer. Side 5 av 5 "
}