{
  "dokument_id": "5bb674f0-ab45-5d2c-a1de-01377b4b0801",
  "doc_type": "case_attachment",
  "kommune": 4601,
  "tittel": "Uavhengighetsvurdering Eviny AS",
  "url": "https://bergen.kommune.no/politikere-utvalg/api/fil/bk360/12640605/Uavhengighetsvurdering-Eviny-AS",
  "tekst": "Til kontrollutvalget i Bergen kommune 9. mai 2025 Uavhengighetsvurdering i forbindelse med eierskapskontroll og/eller forvaltningsrevisjon av Eviny Deloitte er bedt om \u00e5 gj\u00f8re en uavhengighetsvurdering i forbindelse med at Bergen kommune vurderer \u00e5 bestille en eierskapskontroll og/eller forvaltningsrevisjon av Eviny AS. Om Eviny AS Deloitte er regnskapsrevisor for Eviny AS, og har v\u00e6rt dette siden 1997. Eviny AS er eid av 17 kommuner i tillegg til Statkraft (43,44 %), Tysnes kraftlag (1,7 %) og Etne Elektrisitetslag AS (0,35 %). Bergen kommune sin eierdel er 37,75 % Eviny er organisert som et konsern med Eviny AS som morselskap. Eviny AS har eierskap i f\u00f8lgende selskap: BKK AS, Eviny Digital AS, Eviny Elektrifisering AS, Eviny Fornybar AS, Eviny Marked AS, Eviny Mobil Energi AS, Eviny Solutions AS, Eviny Termo AS, Eviny Ventures AS, Plug AS, Veilys AS, Prelect AS. Deloitte er ogs\u00e5 revisor for datterselskapene. Revisors uavhengighet Kommunelovens \u00a7 24-2 sl\u00e5r fast plikter og rettigheter for revisorene som utf\u00f8rer revisjon for kommuner og fylkeskommuner. I henhold til \u00a7 24-4 skal revisor v\u00e6re uavhengig og ha god vandel. I Forskrift om kontrollutvalg og revisjon \u00a7 16 om krav til revisors uavhengighet st\u00e5r det: \u00abRevisor kan ikke utf\u00f8re revisjon eller annen kontroll for kommunen eller fylkeskommunen hvis det foreligger s\u00e6regne forhold som er egnet til \u00e5 svekke tilliten til revisorens uavhengighet og objektivitet.\u00bb Videre presiseres det at revisor ikke kan utf\u00f8re revisjon eller annen kontroll for kommunen eller fylkeskommunen hvis revisoren eller revisorens n\u00e6rst\u00e5ende har en slik tilknytning til den reviderte eller kontrollerte virksomheten eller virksomhetens ansatte eller tillitsmenn at den er egnet til \u00e5 svekke revisorens uavhengighet og objektivitet. Hovedregelen er at det er revisor selv som vurdere sin egen uavhengighet, jf. forskriften \u00a7 19. Oppdragsansvarlig revisor skal etter denne forskriftsbestemmelsen l\u00f8pende vurdere sin uavhengighet, og hvert \u00e5r, og ellers ved behov, gi en skriftlig egenvurdering av sin uavhengighet til kontrollutvalget. Utgangspunktet etter forskriften \u00a7 19 er alts\u00e5 at det er revisor selv som skal vurdere sin uavhengighet. Deloitte AS and Deloitte Advokatfirma AS are the Norwegian affiliates of Deloitte NSE LLP, a member firm of Deloitte Touche Tohmatsu Limited, a UK private company limited by guarantee (\u201cDTTL\u201d). DTTL and each of its member firms are legally separate and independent entities. DTTL and Deloitte NSE LLP do not provide services to clients. Please see www.deloitte.com/about to learn more about our global network of member firms. Deloitte Norway conducts business through two legally separate and independent limited liability companies; Deloitte AS, providing audit, consulting, financial advisory and risk management services, and Deloitte Advokatfirma AS, providing tax and legal services. Det kan likevel v\u00e6re slik at det foreligger objektive forhold som gj\u00f8r at revisor ikke kan anses som uavhengig, selv om en revisor selv anser seg uavhengig. Tilknytningsforholdene som er opplistet i forskriften \u00a7 17, er objektive forhold som medf\u00f8rer at revisor ikke kan utf\u00f8re revisjon eller annen kontroll for kommunen eller fylkeskommunen. Utover dette m\u00e5 en konkret vurdering av revisors uavhengighet ta utgangspunkt i den generelle bestemmelsen i forskriften \u00a7 16. Om vi ogs\u00e5 ser hen til Lov om revisjon og revisorer (revisorloven) \u00a7 8 fremg\u00e5r det at revisor ikke skal utf\u00f8re lovfestet revisjon hvis det foreligger en tilknytning mellom revisor og den reviderte som utgj\u00f8r en risiko for egenkontroll, egeninteresse, partiskhet, fortrolighet eller press som er egnet til \u00e5 svekke tilliten til revisors uavhengighet. Eierskapskontroll og forvaltningsrevisjon i selskap n\u00e5r kommunes revisor ogs\u00e5 er revisor for selskapet Sp\u00f8rsm\u00e5l om habilitet i de tilfeller der kommunens revisor ogs\u00e5 er valgt revisor for det selskapet som skal kontrolleres, er ikke eksplisitt ber\u00f8rt av kommuneloven eller lovforarbeidene til kommuneloven av 2018 s\u00e5 vidt Deloitte kjenner til. Forum for kontroll og tilsyn (FKT) har etterspurt en vurdering av dette fra Kommunal- og moderniseringsdepartementet i 2019, men har ikke f\u00e5tt noe svar p\u00e5 den henvendelsen p.t. Kilden som noen ganger refereres til i slike tilfeller er en betenkning fra kommunelovekspert Oddvar Over\u00e5 fra 2010 som behandler dette teamet. Det kan imidlertid innvendes at b\u00e5de lovverk og retningslinjer for gjennomf\u00f8ring av eierskapskontroll og forvaltningsrevisjon av selskap, er endret etter dette, noe som kan ha innvirkning p\u00e5 konklusjonen som ble gjort den gangen. Deloitte velger likevel \u00e5 referere til denne betenkningen her. Bakgrunnen for Over\u00e5 sin betenkning i 2010 var en anmodning fra kontrollutvalgene i Hordaland fylkeskommune, Sund kommune og \u00d8ygarden kommune. Kjernesp\u00f8rsm\u00e5let i utredningen er om kommunens valgte revisor ogs\u00e5 kan gjennomf\u00f8re selskapskontroll i selskaper hvor vedkommende er valgt som revisor (selskapskontroll kunne da omfatte b\u00e5de eierskapskontroll og forvaltningsrevisjon). Over\u00e5 skriver at \u00abselv om resultatet av regnskapsrevisjonen kan v\u00e6re av interesse b\u00e5de i forhold til eierskapskontroll og til en eventuell forvaltningsrevisjon av selskapet, s\u00e5 inneb\u00e6rer ingen av disse kontrollformer noen kontroll med utf\u00f8relsen av regnskapsrevisjonen.\u00bb Over\u00e5 mener derfor at man ikke st\u00e5r overfor en typisk \u201cbukken \u2013 og havresekken\u201d\u2010situasjon som skaper konflikt mellom disse to rollene ved at man normalt sett ikke kontrollere utf\u00f8relsen av regnskapsrevisjonen n\u00e5r man gj\u00f8r en eierskapskontroll eller en forvaltningsrevisjon av et selskap. Deloitte vil likevel understreke at man m\u00e5 v\u00e6re oppmerksom p\u00e5 at dette vil kunne bero p\u00e5 problemstillingene i oppdraget, og at m\u00e5 sikre at man ikke kommer i en sitasjon hvor man kontrollerer egne r\u00e5d eller eget arbeid. Det Over\u00e5 imidlertid trekker frem som et viktig poeng er tilgangen kommunens revisor har til informasjon om selskapene, avhengig av hvilke eierskap det er til selskapet. I selskap som er heleid kommunalt har kontrollutvalg og revisor for kommunen full innsynsrett. I slike tilfeller vil ikke kommunens revisor i egenskap av valgt revisor for det aktuelle selskapet komme i noe spesielt problematisk dilemma ved bruk av opplysninger som han/hun i den sistnevnte egenskap sitter inne med. Det at kommunes revisor har full innsynsrett medf\u00f8rer if\u00f8lge Over\u00e5 at revisor og revisors medarbeidere kan gi, og her bruke, de \u00f8nskede opplysninger uten frykt for \u00e5 bryte med revisorlovens bestemmelse For kommunalt heleide selskap har Over\u00e5 derfor kommet til \"at det ikke kan v\u00e6re noe i vegen for at kommunens revisor kan gis i oppdrag \u00e5 utf\u00f8re selskapskontroll selv om vedkommende ogs\u00e5 er valgt revisor for det aktuelle selskapet.\" For selskap som er ikke er fullt ut kommunalt eid har ikke kontrollutvalg og revisjon automatisk full innsynsrett, og har dermed ikke i utgangspunktet tilgang til annen informasjon om selskapet enn det som er offentlig tilgjengelig. Dette er et vesentlig premiss for Over\u00e5 sin konklusjon om at for slike selskap kan revisor ikke brukes til \u00e5 utf\u00f8re forvaltningsrevisjon av selskapet. Bakgrunnen for denne konklusjonen er at i disse tilfellene vil revisjonen vil ha informasjon om selskapet i kraft av \u00e5 v\u00e6re selskapets revisor, som revisor for kommunen ikke skal ha innsyn i. Over\u00e5 skriver at: \u00abDet er imidlertid all grunn til \u00e5 anta at revisor i en slik kombinasjon som det her er tale om, vil m\u00e5tte b\u00e6re med seg en latent frykt for ikke \u00e5 tr\u00e5kke over grensene for sin taushetsplikt i forhold til selskapet, og at dette \u2013 i alle fall ut fra en objektiv bed\u00f8mmelse \u2013 kan ha negativ innvirkning p\u00e5 oppdraget for kommunen/fylkeskommunen. Da er vi ogs\u00e5 straks i konflikt med uavhengighetskravet. Dette kravet er \u2013 i likhet med de alminnelige habilitetskravene i forvaltningsretten \u2013 ikke bare begrunnet i faren for at enkelte parter eller klienter kan bli urettmessig favorisert, men ogs\u00e5 for \u00e5 forhindre situasjoner som kan virke hemmende p\u00e5 tjenesteut\u00f8velsen. Selv med de begrensninger som her foreligger, blir min konklusjon etter dette at kommunens/fylkeskommunens revisor som samtidig er valgt revisor for et selskap av den kategori det her er tale om, i alle fall ikke kan brukes til \u00e5 utf\u00f8re forvaltningsrevisjon av selskapet.\u00bb N\u00e5r det gjelder eierskapskontroll for selskap med innslag av statlige eller private eierdeler, er ikke Over\u00e5 like entydig i konklusjonen. Over\u00e5 argumenterer for at dersom eierskapskontrollen omhandler kommunens eierut\u00f8velse (ikke driften i selskapet) kan det argumenteres for at man kan styre klar av utfordringene som nevnt over. Samtidig viser han til at det ikke er et entydig skille mellom eierskapskontroll og forvaltningsrevisjon, og at det derfor m\u00e5 v\u00e6re mest korrekt \u00e5 konkludere med at et slikt oppdrag ogs\u00e5 vil komme i strid med uavhengighetskravet. Deloitte vil her p\u00e5peke at skillet mellom eierskapskontroll og forvaltningsrevisjon har blitt tydeliggjort med ny kommunelov og at utfordringene som Over\u00e5 peker p\u00e5 ikke er like aktuelle i dag. Det som ogs\u00e5 er viktig \u00e5 understreke er at argumentasjonen til Over\u00e5 knyttet til selskap med innslag av statlige og private eierdeler er basert p\u00e5 at en gjennomf\u00f8rer eierskapskontroll og forvaltningsrevisjon av selskapet uten \u00e5 ha f\u00e5tt samtykke til \u00e5 f\u00e5 fullt innsyn i selskapet. Det er bakgrunnen for at en kan komme i konflikt ved at en som revisor for selskapet sitter med informasjon som revisor for kommunen ikke skal ha tilgang til. Over\u00e5 uttrykker selv at dersom kontrollutvalget oppn\u00e5r en avtale med selskapet om \u00e5 f\u00e5 adgang til informasjon vil unektelig noe av den forutg\u00e5ende argumentasjonen svekkes. Han peker p\u00e5 at usikkerheten vil v\u00e6re knyttet til om selskapet trekker tilbake en slik avtale og at en derfor b\u00f8r v\u00e6re p\u00e5 den sikre siden. Deloitte vil her p\u00e5peke at det er vanlig, og ofte en forutsetning, for forvaltningsrevisjon av et selskap som ikke er heleid kommunalt, at en f\u00e5r en avtale om innsyn. Uten dette vil en forvaltningsrevisjon v\u00e6re begrenset. Deloitte kjenner ikke til tilfeller hvor slikt samtykke ikke er gitt, og heller ikke at et slikt samtykke har blitt trukket tilbake slik Over\u00e5 stiller opp som en bekymring. Konklusjon Eviny er et selskap med statlig og privat eierskap. Basert p\u00e5 det ovenst\u00e5ende er Deloittes vurdering f\u00f8lgende: \u2022 Vi kan gjennomf\u00f8re en eierskapskontroll av selskapet s\u00e5 lenge den er avgrenset til kommunen sin eierstyring. \u2022 Vi kan gjennomf\u00f8re forvaltningsrevisjon av selskapet s\u00e5 lenge det blir inng\u00e5tt en forpliktende avtale om innsynsrett i selskapet. Uavhengig av selskapets eiersituasjon m\u00e5 Deloitte sikre at: \u2022 Vi ikke reviderer egne r\u00e5d eller arbeid (egenkontroll) som er utf\u00f8rt av Deloitte som regnskapsrevisor. Dette er normalt ikke et tema for en forvaltningsrevisjon, men vi m\u00e5 likevel gj\u00f8re en konkret vurdering med hensyn til hva forvaltningsrevisjonen skal omfatte, og sjekke at dette ikke er et omr\u00e5de hvor regnskapsrevisor har utf\u00f8rt bistand eller uttalt seg om. Vi m\u00e5 ogs\u00e5 i alle revisjoner kontinuerlig gjennomf\u00f8re uavhengighetsvurderinger underveis i oppdraget. \u2022 Medlemmer p\u00e5 revisjonsteamet skal ikke ha relasjoner som gj\u00f8r at de ikke er uavhengig med hensyn til selskapet. N\u00e5r revisjonsteamet bestemmes, m\u00e5 alle gj\u00f8re en uavhengighetsvurdering knyttet til dere relasjoner til selskapet kontrollen omfatter. \u2022 Ikke benytter informasjon vi har tilegnet oss som regnskapsrevisor for selskapet. Dette gj\u00f8r vi ved at det ikke er overlapp i team mellom de som arbeider p\u00e5 vegne av kommunen og de som utgj\u00f8r revisjonsteamet for selskapet. All informasjon om selskapet hentes inn p\u00e5 ordin\u00e6r m\u00e5te, gjennom formelle foresp\u00f8rsler til selskapet, som ved enhver forvaltningsrevisjon av et selskap. Det er Deloitte sin vurdering at alle punktene over, kan og b\u00f8r v\u00e6re gjenstand for diskusjon i kontrollutvalget, selv om det er revisor sitt ansvar \u00e5 vurdere sin uavhengighet. I tillegg til \u00e5 vurdere om revisor er faktisk uavhengig som punktene over refererer til, er det ogs\u00e5 viktig at omverdenen oppfatter revisjonen som uavhengig for at revisjonen og resultatet av revisjonens arbeid skal ha n\u00f8dvendig tillitt. Dette er en vurdering som i st\u00f8rre grad er basert p\u00e5 skj\u00f8nn og som m\u00e5 inng\u00e5 i kontrollutvalget sin vurdering. "
}