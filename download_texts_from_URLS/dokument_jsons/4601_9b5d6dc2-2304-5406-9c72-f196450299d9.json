{
  "dokument_id": "9b5d6dc2-2304-5406-9c72-f196450299d9",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mailiss Solheim-\u00c5kerblom (R) om gratis veterin\u00e6r for vanskeligstilte ",
  "url": "https://bergen.kommune.no/politikere-utvalg/api/fil/bk360/10268529/Svar-pa-representantforslag-fra-Mailiss-Solheim-Akerblom-R-om-gratis-veterinaer-for-vanskeligstilte-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/59806-4 Saksbehandler: Gerd Nilsen Fra Dato: 3. september 2024 Byr\u00e5d for n\u00e6ring, kultur og idrett Svar p\u00e5 representantforslag fra Mailiss Solheim-\u00c5kerblom (R) om gratis veterin\u00e6r for vanskeligstilte Forretningsutvalget har i m\u00f8te 16. april 2024 i sak 138/24 fattet f\u00f8lgende vedtak: 1. Representantforslag fra Mailiss Solheim-\u00c5kerblom (R) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 02.10.24. 3. Utvalg for finans, kultur og n\u00e6ring avgir innstilling i saken. Representanten Mailiss Solheim-\u00c5kerblom har fremmet f\u00f8lgende representantforslag: Representantforslag fra Mailiss Solheim-\u00c5kerblom (R) om gratis veterin\u00e6r for vanskeligstilte Dyrebeskyttelsen Norge har \u00e5pnet landets f\u00f8rste gratis veterin\u00e6rklinikk for dyr av eiere som av ulike grunner ikke selv kan betale for veterin\u00e6rbehandling. Klinikken heter Lisaklinikken og ligger p\u00e5 Gr\u00fcnerl\u00f8kka i Oslo. Dette er et veldig godt tilbud for \u00e5 sikre at dyr ikke lider fordi eieren har/har f\u00e5tt d\u00e5rlig r\u00e5d, og ogs\u00e5 sikre at dyr ikke blir avlivet fordi behandling av sykdom eller skade er for dyrt for eieren. I en langvarig priskrise, som samfunnet n\u00e5 st\u00e5r i, er det enda st\u00f8rre sannsynlighet for at mennesker f\u00e5r behov for \u00e5 benytte seg av dette tilbudet. Dessverre er det ikke bare i \u00f8stlandsomr\u00e5det det bor vanskeligstilte som har dyr i familien, og det er derfor behov for \u00e5 se p\u00e5 mulighetene for \u00e5 opprette et tilsvarende tilbud ogs\u00e5 i Bergen. Prisene p\u00e5 str\u00f8m, mat og renter har skutt i v\u00e6ret de siste \u00e5rene, og vi vet at stadig flere m\u00e5 velge mellom mat p\u00e5 bordet eller varme i huset. Politikere diskuterer ofte ulike tiltak for hvordan vi skal m\u00f8te priskrisen og gj\u00f8re hverdagen til bergensere flest litt lettere. Universelle l\u00f8sninger, \u00f8kte st\u00f8nader og \u00e5 kutte i regningsbunken til folk flest er ofte forslag som fremmes. Med unntak av at kutt i regningsbunken generelt gir mer \u00e5 rutte med, er det dessverre ingen av disse forslagene som sikrer et tryggere \u00f8konomisk handlingsrom for \u00e5 ta vare p\u00e5 et familiedyr. Dette kan f\u00f8re til at dyrevelferden blir redusert og veterin\u00e6rbes\u00f8k blir droppet. Ingen familiedyr b\u00f8r lide fordi eieren lever i en tid med priskrise, og ingen mennesker b\u00f8r m\u00e5tte skille lag med sitt familiedyr pga. priskrise. \u00c5 ha et dyr i familien eller husstanden gir mange fordeler, det er bl.a. helsefremmende og minsker ensomhet. Samtidig som et familiedyr gir oss mange gleder og positive elementer i hverdagen, forplikter det eierne \u00e5 sikre god dyrevelferd. Ved \u00e5 opprette en veterin\u00e6rklinikk etter modell fra Lisaklinikken i Oslo, kan vi bidra til at b\u00e5de mennesker og dyr f\u00e5r en bedre hverdag. Veterin\u00e6rtilbud til allmennheten er ikke et tradisjonelt kommunalt anliggende, men priskrisen presser frem behovet for \u00e5 tenke nytt. Det er naturlig \u00e5 tenke at det er en avdeling av Dyrebeskyttelsen eller andre dyrevernorganisasjoner som f\u00e5r ansvaret for \u00e5 drive en slik klinikk ogs\u00e5 i Bergen, men b\u00e5de \u00f8konomiske tilskudd og egnede lokaler for slik drift er noe kommunen kan bidra med. Forslag til vedtak: 1) Bystyret ber byr\u00e5det g\u00e5 i dialog med Dyrebeskyttelsen eller en annen aktuell dyrevernorganisasjon for \u00e5 gj\u00f8re en utredning av behovene og mulighetene ved \u00e5 opprette en veterin\u00e6rklinikk for vanskeligstilte. 2) Utredningen skal legges frem som sak for bystyret innen juni 2025. Byr\u00e5dets vurdering av representantforslaget: Byr\u00e5det deler forslagsstillers bekymring for at det er utfordrende for vanskeligstilte familier \u00e5 ha r\u00e5d til veterin\u00e6rtjenester. Samtidig er det \u00e5 skaffe seg et kj\u00e6ledyr en langvarig forpliktelse, b\u00e5de sosialt og \u00f8konomisk. Bergen kommune gir allerede tilskudd til dyrevernorganisasjoner, b\u00e5de over egen linje og gjennom s\u00f8kbar tilskuddsordning. Det er ikke \u00f8konomisk handlingsrom for \u00e5 utvide denne satsingen. Dersom en av dyrevernorganisasjonene som mottar tilskudd fra Bergen kommune \u00f8nsker \u00e5 etablere et lignende tilbud som Lisaklinikken, vil byr\u00e5det v\u00e6re positiv til dette. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}