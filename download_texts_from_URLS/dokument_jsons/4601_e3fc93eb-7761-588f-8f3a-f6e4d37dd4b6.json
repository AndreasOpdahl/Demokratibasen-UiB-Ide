{
  "dokument_id": "e3fc93eb-7761-588f-8f3a-f6e4d37dd4b6",
  "doc_type": "case_attachment",
  "kommune": 4601,
  "tittel": "Vedlegg 10 - Notat fra WR 04.04.2025 - Utdeling fra havnekapitalen i Bergen kommune",
  "url": "https://bergen.kommune.no/politikere-utvalg/api/fil/bk360/12721194/Vedlegg-10-Notat-fra-WR-04-04-2025-Utdeling-fra-havnekapitalen-i-Bergen-kommune",
  "tekst": "NOTAT Til: Bergen kommune Fra: Wikborg Rein Advokatfirma AS Dato: 4. april 2025 Ansvarlig advokat: Filip Truyen UTDELING FRA HAVNEKAPITALEN I BERGEN KOMMUNE 1 OPPSUMMERING I dette notatet dr\u00f8fter vi de krav havne- og farvannsloven \u00a7 32 tredje ledd stiller til et vedtak om utdeling fra den s\u00e5kalte \"havnekapitalen\" i Bergen kommune. 1 V\u00e5r konklusjon er at det kan foretas en utdeling uten at det fastsettes et nominelt bel\u00f8p. Videre mener vi at en utdeling fyller lovens vilk\u00e5r n\u00e5r gjenv\u00e6rende havnevirksomhet utgj\u00f8r kommunens eierskap i Bergen Havn AS og Bergen og Omland Farvannsforvaltning IKS, samt et krav p\u00e5 kr. 450 millioner som skal tilordnes havnekapitalen n\u00e5r fraflyttet areal p\u00e5 Dokken fritt kan disponeres av kommunen. 2 BAKGRUNN Havnevirksomheten i Bergen kommune er i dag organisert gjennom eierskapet i Bergen Havn AS (\"BH AS\") og Bergen og Omland Farvannsforvaltning IKS (\"BOF IKS\"). Bergen kommune eier 50 % i hver av disse selskapene, mens \u00f8vrig eierskap er fordelt p\u00e5 andre kommuner i regionen. BOF IKS ivaretar p\u00e5 grunnlag av delegasjon fra eierkommunene lovp\u00e5lagte oppgaver, og ut\u00f8ver kommunenes myndighet etter havne- og farvannsloven og bestemmelser gitt i medhold av denne. \u00d8vrige deler av havnevirksomheten ut\u00f8ves gjennom BH AS. I tillegg til eierskapet i BH AS og BOF IKS omfatter havnekapitalen i Bergen kommune ytterligere kr. 450 millioner som skal tilordnes n\u00e5r virksomheten p\u00e5 Dokken opph\u00f8rer og dette arealet fritt kan disponeres av kommunen. Dette er en rettighet som er regulert av \"Intensjonsavtale om avvikling av Bergen og Omland Havnevesen og etablering av nytt regionalt havnesamarbeid\" (\"Intensjonsavtalen\"), og som ble inng\u00e5tt mellom deltakerne i Bergen og Omland Havnevesen den 17. juni 2016. Bergen kommune har slik sett gjennom de vedtak som etablerte ovennevnte struktur fastsatt at havnekapitalen i kommunen skal utgj\u00f8re eierskapet i BH AS og BOF IKS, samt kravet p\u00e5 de ovennevnte kr. 450 millioner. Som p\u00e5pekt nedenfor f\u00f8lger det av gjeldende havne- og farvannslov at den enkelte kommune selv fastsetter omfanget p\u00e5 egen havnevirksomhet. P\u00e5 den annen side er den finansielle side av 1 Begrepet \"havnekapitalen\" benyttes ofte som en samlet betegnelse p\u00e5 verdier som regnskapsmessig skal holdes adskilt etter havne- og farvannsloven \u00a7 32 annet ledd. Slik vil begrepet ogs\u00e5 bli bruk i dette notatet. L_22799662_V1 04.04.25 523420-005 2/8 havnevirksomheten, havnekapitalen, en bundet kapital som i samsvar med havne- og farvannsloven \u00a7 32 annet ledd skal holdes regnskapsmessig adskilt fra kommunenes \u00f8vrige virksomhet. Dette inneb\u00e6rer at dersom en kommune \u00f8nsker \u00e5 fritt disponere verdier som regnskapsmessig skal holdes adskilt etter havne- og farvannsloven \u00a7 32 annet ledd, m\u00e5 det foretas en utdeling i samsvar med havne- og farvannsloven \u00a7 32 tredje ledd. Med bakgrunn av ovnnevnte intensjonsavtale fra 2016 utgj\u00f8r Bergen kommunes havnekapital eierskapet i BH AS og BOF IKS, samt kravet p\u00e5 de ovennevnte kr. 450 millioner. Dette inneb\u00e6rer ogs\u00e5 at kommunen ans\u00e5 at de verdier som var bundet havnekapital under den dagjeldende havne- og farvannsloven i sin helhet og med god margin ble videref\u00f8rt da kommunen i 2019 sluttf\u00f8rte reorganiseringen som ledet frem til den modell som utgj\u00f8r dagens havnevirksomhet. Imidlertid har det, parallelt med arbeidet med \u00e5 reorganisere havnevirksomheten, v\u00e6rt en diskusjon med Kystverket om omfanget p\u00e5 havnekapitalen i Bergen kommune. Utgangspunktet for denne diskusjonen var at Kystverket mente at fast eiendom som var bokf\u00f8rt i anleggsregisteret til Bergen og Omland Havnevesen inngikk som en del av havnekapitalen. P\u00e5 den annen side mente Bergen kommunen at en rekke av disse eiendommene utgjorde verdier som fritt kunne disponeres av kommunen. Bergen og Omland Havnevesen var ikke et selvstendig selskap, men et interkommunalt samarbeid etter den tidligere kommuneloven av 1992 \u00a7 27, og mange av eiendommene hadde Bergen kommune som hjemmelshaver. Til tross for et omfattede utredningsarbeid fra Bergen kommune, viste det seg umulig \u00e5 finne en felles forst\u00e5else mellom kommunen og Kystverket som kunne tallfeste verdien p\u00e5 havnekapitalen i Bergen. Ved innf\u00f8ringen av den n\u00e5gjeldende havne- og farvannsloven i 2020, og som \u00e5pner for utdelinger i samsvar med loven \u00a7 32 tredje ledd, anbefalte imidlertid Kystverket at sp\u00f8rsm\u00e5let heller kunne l\u00f8ses ved en utdeling. I brev fra Kystverkets av 5. juni 2019 fremkommer f\u00f8lgende: \"Etter Kystverkets mening inneb\u00e6rer den forest\u00e5ende lovendringen at Bergen kommune, om \u00f8nskelig, kan dreie fokus over fra kartlegging av totalportef\u00f8ljen til sikring av at den nye lovens krav til havnekapitalen overholdes. Dersom kommunen velger ikke \u00e5 kartlegge og verdsette portef\u00f8ljen, vil det ikke v\u00e6re mulig \u00e5 dokumentere at det ikke har skjedd en utdeling i forbindelse med fordelingen av eiendommer. I denne situasjonen m\u00e5 kommunen derfor f\u00f8lge prosedyrene for utdeling.\" Innf\u00f8ringen av den nye bestemmelsen i havne- og farvannsloven \u00a7 32 tredje ledd inneb\u00e6rer derfor at kommunen n\u00e5 kan fastsette at havnekapitalen i Bergen alene skal utgj\u00f8re eierskapet i BH AS og BOF IKS, samt kravet p\u00e5 de ovennevnte kr. 450 millioner. Dette selv om man tar utgangspunkt i det omfang p\u00e5 havnekapitalen som Kystverket pretenderer. For \u00e5 oppn\u00e5 dette, og samtidig innrette seg i samsvar med de forutsetninger Kystverket legger til grunn, m\u00e5 det foretas en utdeling i samsvar med havne- og farvannsloven \u00a7 32 tredje ledd. Dette reiser imidlertid to rettssp\u00f8rsm\u00e5l. Det f\u00f8rste er om det kan foretas en utdeling uten at det fastsettes et nominelt bel\u00f8p, se punkt 3 nedenfor. Det andre er om gjenv\u00e6rende havnekapital fyller havne- og farvannslovens vilk\u00e5r, se punkt 4 nedenfor. 3 KRAV TIL UTFORMING AV ET VEDTAK OM UTDELING Havne- og farvannsloven \u00a7 32 fjerde ledd lyder som f\u00f8lger: 3/8 \"Uttak av overskudd eller annen utdeling av midler fra kommunal havnevirksomhet organisert som aksjeselskap, interkommunalt selskap eller kommunalt foretak kan bare besluttes av virksomhetens eierorgan etter forslag fra styret.\" Ettersom den aktuelle utdelingen gjelder midler utenfor eierskapet i BH AS og BOF IKS, m\u00e5 det endelige vedtaket treffes av Bergen bystyre. I slike tilfeller skal ledelsen i den relevante etaten gi innstilling til bystyret. I lovens spesialmotiver er dette beskrevet som f\u00f8lger: \"Dersom havnevirksomheten driftes av en kommunal etat, vil forslaget om utdeling normalt m\u00e5tte forberedes og legges fram av virksomhetens \u00f8verste administrative ledelse\". 2 I Bergen kommune er s\u00e5ledes byr\u00e5det det organet som etter havne- og farvannsloven \u00a7 32 fjerde ledd skal fremme forslag til bystyret om utdeling fra havnevirksomheten. Dette har to sider mot utformingen av vedtaket om utdeling. For det f\u00f8rste kommer ikke aksjelovens regler om utdeling til anvendelse, sml. aksjeloven \u00a7 3-6 jf. \u00a7 8-1, med eksempelvis en utdeling fra BH AS. For det andre blir de materielle vilk\u00e5rene i havne- og farvannsloven tredje ledd dermed ogs\u00e5 f\u00f8rende for selve utformingen av vedtaket Havne- og farvannsloven \u00a7 32 tredje ledd lyder som f\u00f8lger: \"Det kan deles ut verdier fra den kommunale havnevirksomheten dersom det er avsatt tilstrekkelige midler til drift og vedlikehold av havn, samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering. Som utdeling regnes enhver overf\u00f8ring av verdier som direkte eller indirekte kommer eieren til gode.\" Ordlyden i bestemmelsen inneholder ingen krav om at det skal fastsettes et nominelt bel\u00f8p ved en utdeling. Det er slik sett ingen formelle vilk\u00e5r tilsvarende det som for eksempel f\u00f8lger av aksjeloven \u00a7 8-1 f\u00f8rste ledd, hvor et utbytte m\u00e5 tallfestes for \u00e5 vurderes opp mot \"balansen i selskapets sist godkjente \u00e5rsregnskap\". Derimot er det n\u00e6rliggende \u00e5 trekke en parallell til aksjeloven \u00a7 8-1 fjerde ledd, jf. \u00a7 3-4 om kravet til forsvarlig egenkapital og likviditet. B\u00e5de ut fra ordlyden og ut fra en sammenligning med aksjelovens regulering, fremst\u00e5r ikke det sentrale ved bestemmelsen hva som deles ut, men hva som er igjen i havnevirksomheten etter utdelingen. Et tilsvarende standpunkt synes ogs\u00e5 lagt til grunn i ovennevnte brev fra Kystverket av 5. juni 2019 hvor det fremholdes at Bergen kommune \"kan dreie fokus over fra kartlegging av totalportef\u00f8ljen til sikring av at den nye lovens krav til havnekapitalen overholdes\". Det samme kommer til uttrykk i et brev fra Samferdselsdepartementet til Bergen kommune datert 1. juli 2021 hvor det blant annet fremkommer f\u00f8lgende: \"Oppsummert kan det legges til grunn at dersom alle krav i \u00a7 32 er oppfylt, kan en utdeling foretas selv om ikke totalverdien til havneverdiene er fastsatt. Det er heller ikke krav i havne- og farvannsloven at kommunene tallfester utdelingen. Det avgj\u00f8rende er om st\u00f8rrelsen p\u00e5 avsatte midler som blir igjen i havnevirksomheten er \"tilstrekkelige\" som anvist i loven, og at de \u00f8vrige kravene for utdeling i \u00a7 32 er oppfylt.\" P\u00e5 denne bakgrunn mener vi at Bergen kommune kan treffe et vedtak om utdeling fra havnekapitalen av en ikke tallfestet residualverdi. Residualveriden kan fastsettes negativt, dvs. at den omfatter alle 2 Prop. 86 L (2018-2019) side 170. 4/8 verdier som tidligere var havnekapital, men med unntak av det kommunen for fremtiden beslutter at skal inng\u00e5 i havnevirksomheten. For Bergen kommune er ogs\u00e5 et vedtak om utdeling av et ikke tallfestet bel\u00f8p uproblematisk \u00e5 h\u00e5ndtere i praksis fordi det ikke gjelder overf\u00f8ring mellom ulike rettssubjekter. Dette er kun et sp\u00f8rsm\u00e5l om allokering mellom bundet og fri kapital i kommunens regnskap. Videre vil denaktuelle disposisjonen heller ikke utl\u00f8se behov for noen regnskapsmessig justering fordi dagens balanse gjenspeiler Bergens kommunes standpunkt, dvs. at havnekapitalen utgj\u00f8r eierskapet i BH AS og BOF IKS, samt kravet p\u00e5 de ovennevnte kr. 450 millioner. Kravet p\u00e5 kr. 450 millioner er forel\u00f8pig ikke bokf\u00f8rt ettersom det gjelder en fremtidig forpliktelse med ukjent forfall. 4 KRAV TIL GJENV\u00c6RENDE HAVNEKAPITAL ETTER EN UTDELING 4.1 Kravet til \"forsvarlig\" egenkapital Bestemmelsen i havne- og farvannsloven \u00a7 32 tredje ledd sl\u00e5r fast at det bare kan foretas utdelinger fra havnekapitalen dersom bestemte vilk\u00e5r er oppfylt. Dette gjelder uavhengig av hvordan virksomheten er organisert. Loven stiller et krav om at \"det er avsatt tilstrekkelige midler til drift og vedlikehold av havn, samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering\". Sentralt i lovens vilk\u00e5r er alts\u00e5 at det er avsatt \"tilstrekkelige midler\" til de opplistede oppgaver. Dette er omtalt i lovens forarbeider som et vilk\u00e5r om at det bare kan deles ut verdier fra havnevirksomheten dersom gjenv\u00e6rende egenkapital er \"forsvarlig\". 3 Forsvarlighetskravet skal vurderes ut fra risikoen ved og omfanget av havnevirksomheten. I forarbeidene er dette presisert som f\u00f8lger: \"Bestemmelsen inneb\u00e6rer at det skal foretas en s\u00e6rskilt vurdering av om virksomhetens gjeld vil kunne overstige verdien av virksomhetens eiendeler. I vurderingen m\u00e5 den virkelige verdien av gjeld, krav mot virksomheten og eiendeler legges til grunn, og det m\u00e5 ses hen til virksomhetens situasjon og risikoprofil. Hensikten er \u00e5 bidra til sunn forretningsmessig drift og forsvarlig \u00f8konomisk styring av havnevirksomheten. Dersom skillet mellom havnevirksomhetens \u00f8konomi og kommunens \u00f8konomi her skal v\u00e6re reelt, m\u00e5 havnen kunne dekke sine forpliktelser til kreditor. Kommunen skal derfor ikke gjennom utbytte sette havnen i en posisjon der det \u00f8konomiske skillet ikke lenger er reelt.\" 4 Mens det i departementets proposisjon var inntatt et uttrykkelig krav til forsvarlig egenkapital, ble dette omformulert til dagens lovtekst ved behandlingen i Stortingets transport- og kommunikasjonskomit\u00e9. Ogs\u00e5 komiteen fremhevet imidlertid forsvarlighetskravet som et sentralt vilk\u00e5r. I merknadene fra komiteens flertall fremkommer blant annet at det som \"hovedregel skal kunne deles ut utbytte fra havnevirksomheten dersom det etter utdelingen er tilstrekkelig midler til forsvarlig drift og vedlikehold av havnen\". 5 Den l\u00f8pende havnevirksomheten i Bergen kommune ivaretas i dag av BH AS, og de offentligrettslige oppgaver knyttet til virksomheten ivaretas av BOF IKS. De offentligrettslige oppgavene finansieres i 3 Prop. 86 L (2018-2019) side 170. 4 Prop. 86 L (2018-2019) side 170. 5 Innst. 301 L (2018-2019) side 6. 5/8 hovedsak gjennom gebyrer og avgifter, se havne- og farvannsloven kapittel 4. Det er derfor liten \u00f8konomisk risiko knyttet til virksomheten i BOF IKS. Virksomheten i BH AS er mer sammensatt. Imidlertid er dette en virksomhet som m\u00e5 f\u00f8lge aksjelovens krav til forsvarlig egenkapital og likviditet, jf. aksjeloven \u00a7 3-4 og den korresponderende utbytteskranken i aksjeloven \u00a7 8-1 fjerde ledd. Det fremg\u00e5r dessuten av det ovennevnte sitatet fra forarbeidene til havne- og farvannsloven at forsvarlighetskravet i denne loven i hovedsak er sammenfallende med aksjelovens krav. Prinsipielt sett kan det imidlertid ikke utelukkes forskjeller ettersom vilk\u00e5rene i havne- og farvannsloven \u00a7 32 tredje ledd m\u00e5 leses i sammenheng med de hensyn denne loven skal ivareta. Det er imidlertid verdt \u00e5 merke seg at ogs\u00e5 aksjelovens krav til forsvarlig egenkapital og likviditet skal tilpasses den konkrete virksomhetenes planer og forpliktelser. Egenkapitalen i et aksjeselskap skal v\u00e6re forsvarlig \"ut fra risikoen ved og omfanget av virksomheten i selskapet\", jf. aksjeloven \u00a7 3-4. Dersom egenkapitalen i aksjeselskapet ikke lenger er forsvarlig, har styret en plikt til \u00e5 innkalle til generalforsamling, redegj\u00f8re for situasjonen og foresl\u00e5 tiltak for \u00e5 avhjelpe denne, se aksjeloven \u00a7 3-5. Dette inneb\u00e6rer at det vil v\u00e6re en presumsjon for at egenkapitalen i BH AS er forsvarlig s\u00e5 lenge styret ikke har iverksatt slike tiltak som nevnt i aksjeloven \u00a7 3-5. Dette vil i utgangspunktet ogs\u00e5 gjelde i forhold til forsvarlighetskravet i havne- og farvannsloven \u00a7 32 tredje ledd. Er egenkapitalen i BH AS forsvarlig i forhold til aksjeloven \u00a7 3-4, vil det s\u00e5ledes v\u00e6re en presumsjon for at Bergen kommune ikke m\u00e5 \u00e5 ha en ytterligere \"buffer\" i form av en ekstra post med bundet kapital i kommunes regnskap, i alle fall s\u00e5 lenge kommunens havnevirksomhet alene ut\u00f8ves gjennom BH AS og BOF IKS. 4.2 N\u00e6rmere om \"midler til investeringer\" Forsvarlighetskravet knyttet til havne- og farvannsloven \u00a7 32 tredje ledd fremkommer av lovens forarbeider, mens den aktuelle ordlyden i loven stiller krav om at \"det er avsatt tilstrekkelige midler til drift og vedlikehold av havn, samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering.\" Sp\u00f8rsm\u00e5let er s\u00e5ledes om denne ordlyden stiller krav til kapitalisering av havnevirksomheten utover hva som er naturlig \u00e5 tolke inn i et forsvarlighetskrav. Formuleringen \"tilstrekkelige midler til drift og vedlikehold av havn\" kan vanskelig tolkes annerledes enn det som f\u00f8lger av et alminnelig forsvarlighetskrav til virksomheten, jf. ogs\u00e5 aksjeloven \u00a7 3-4. Imidlertid er det en tilf\u00f8yelse knyttet til kommende investeringer, jf. formuleringen \"samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering\". Ogs\u00e5 p\u00e5 dette punkt gir lovens forarbeider klare f\u00f8ringer. I spesialmotivene fremkommer s\u00e5ledes f\u00f8lgende: \"At gjenv\u00e6rende egenkapital skal v\u00e6re forsvarlig inneb\u00e6rer videre at det bare kan foretas utdeling fra virksomheten dersom det etter uttaket er tilstrekkelig kapital til forsvarlig drift, herunder n\u00f8dvendig vedlikehold og oppfyllelse av milj\u00f8messige og sikkerhetsmessige krav. Lovens form\u00e5l vil v\u00e6re retningsgivende som en overordnet ramme for hva som kan anses som forsvarlig drift. Bestemmelsen inneb\u00e6rer ikke en regulering av investeringsniv\u00e5et i den enkelte havn. Dette m\u00e5 avgj\u00f8res av eierne i tr\u00e5d med deres strategi for virksomheten\". 6 6 Prop. 86 L (2018-2019) side 170. 6/8 Den generelle form\u00e5lsbestemmelsen i havne- farvannsloven \u00a7 1 er ikke egnet til \u00e5 belyse det aktuelle sp\u00f8rsm\u00e5let. Derimot f\u00f8lger det av spesialmotivene til \u00a7 32 at: \"Form\u00e5let med bestemmelsen er \u00e5 legge til rette for at den kommunale havnevirksomheten har forsvarlig egenkapital slik at den kan ivareta sin posisjon som tilbyder av viktig infrastruktur for sj\u00f8transporten, samtidig som det \u00e5pnes for at det kan deles ut verdier fra virksomheten\". 7 P\u00e5 denne bakgrunn kan det reises sp\u00f8rsm\u00e5l om det er eiers strategi som er avgj\u00f8rende for hvordan havnen \"kan ivareta sin posisjon\". Alternativet vil v\u00e6re at man ogs\u00e5 skal vektlegge andre akt\u00f8rers synspunkter, slik som brukernes \u00f8nsker eller nasjonale myndigheters strategi, n\u00e5r det skal vurderes hvilke midler eier m\u00e5 binde opp i havnekapitalen for \u00e5 sikre \"midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering\". Under h\u00f8ringsrunden f\u00f8r proposisjonen fremhevet Kystverket blant annet f\u00f8lgende: \"Kystverket mener utdeling b\u00f8r defineres som enhver bruk av havnekapital til andre form\u00e5l enn havnevirksomhet, og at det b\u00f8r vurderes \u00e5 innf\u00f8re et krav om at det skal foreligge planer av en viss kvalitet f\u00f8r det kan fattes vedtak om utdeling. Kystverket mener at kommunen i denne forbindelse m\u00e5 innhente synspunkter fra brukerne vedr\u00f8rende investeringsbehov mv.\" 8 En slik rettslig kobling mellom brukernes \u00f8nsker og havneeiers utdelingsadgang ble ikke fulgt opp av departementet. Dette synes heller ikke \u00e5 ha blitt fulgt opp av Stortingets transport- og kommunikasjonskomite da lovteksten i departementets proposisjon ble endret. Komiteens flertall skriver f\u00f8lgende om avsetning til investeringer: \"Flertallet legger til grunn at det ogs\u00e5 b\u00f8r settes av tilstrekkelige midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering f\u00f8r det deles ut utbytte. Lovens form\u00e5lsbestemmelse vil v\u00e6re f\u00f8rende for hva som menes med \u00abtilstrekkelig\u00bb. For \u00f8vrig b\u00f8r kravet til egenkapital gjelde slik det er presisert i s\u00e6rmerknaden til lovforslaget\". 9 Komiteens flertall fremhever s\u00e5ledes at det m\u00e5 settes av tilstrekkelige midler til investeringer, men slutter seg samtidig til departementets spesialmotiver. Slik sett er det intet ved behandlingen i Transport- og kommunikasjonskomiteen som tilsier at man \u00f8nsket \u00e5 fravike utgangspunktet i spesialmotivene hvor det fremkommer at: \"Bestemmelsen inneb\u00e6rer ikke en regulering av investeringsniv\u00e5et i den enkelte havn. Dette m\u00e5 avgj\u00f8res av eierne i tr\u00e5d med deres strategi for virksomheten\". 10 En tilsvarende forst\u00e5else har ogs\u00e5 blitt lagt til grunn av Samferdselsdepartementet i rundskrivet som er utarbeidet i forbindelse med ikrafttredelsen av havne- og farvannsloven av 2019. I Samferdselsdepartementets rundskriv fra 2020 er dette omtalt som f\u00f8lger: 7 Prop. 86 L (2018-2019) side 169. 8 Prop. 86 L (2018-2019) side 123. 9 Innst. 301 L (2018-2019) side 6. 10 Prop. 86 L (2018-2019) side 170. 7/8 \"Loven setter ingen krav til at det m\u00e5 foretas avsetninger til fremtidig utvikling av havnen, det vil si at det er eierne selv som bestemmer investeringsniv\u00e5 og omfanget av havnevirksomheten. Hva som skal regnes som \u00abtilstrekkelige midler\u00bb vil derfor bero p\u00e5 en skj\u00f8nnsmessig vurdering av de konkrete forholdene i hver enkelt havn. Videre m\u00e5 \u00abtilstrekkelige midler\u00bb forst\u00e5s som et niv\u00e5krav til drift og vedlikehold av havnen, og som et krav til kvalitet p\u00e5 eksempelvis laste- og losseutstyr, kaier og kaidekker samt annen relevant infrastruktur som er direkte knyttet til tjenesteyting rettet mot fart\u00f8y, gods- og passasjerh\u00e5ndtering. Med denne forst\u00e5elsen vil bestemmelsen legge til rette for at havnetjenestene ut\u00f8ves s\u00e5 effektivt som mulig med eksisterende utstyr og infrastruktur, samtidig som omfanget av havnevirksomheten vil ligge innenfor rammen av det havnetilbudet eierne har bestemt seg for \u00e5 tilby brukerne\". 11 (v\u00e5r understrekning) 4.3 Planlagt utdeling fra havnekapitalen i Bergen Dersom Bergen kommune vedtar en utdeling som beskrevet ovenfor, vil det ogs\u00e5 inneb\u00e6re at kommunen med dette fastlegger at dagens havnekapital i Bergen skal best\u00e5 av eierskapet i BH AS og BOF IKS. Dertil kommer kr. 450 millioner som skal tilordnes n\u00e5r virksomheten p\u00e5 Dokken er flyttet. Dette er som nevnt ovenfor en kapitaltilf\u00f8rsel som allerede f\u00f8lger av Intensjonsavtalen av 2016. Ser man p\u00e5 de midler som havnevirksomheten i dag disponerer blir derfor det sentrale sp\u00f8rsm\u00e5let om BH AS og BOF IKS er tilstrekkelig finansiert. Virksomheten i BOF IKS er i hovedsak selvfinansierende ut fra et lovbestemt selvkostprisnipp. Ogs\u00e5 virksomheten i BH AS fremst\u00e5r selvfinansierende, uten behov for ytterligere kapitaltilskudd fra eierne for \u00e5 videref\u00f8re dagens virksomhet. For 2024 viser forel\u00f8pige konserntall (per 20.02.2025) et \u00e5rsresultat f\u00f8r skatt p\u00e5 MNOK 63,9, og bokf\u00f8rt egenkapital p\u00e5 MNOK 744,6. Sistnevnte inneb\u00e6rer en egenkapitalandel p\u00e5 over 70 %. Videre har BH AS i \"Utviklingsplan Dokken Jekteviken 2023 \u2013 2050\" dater 27. april 2023 lagt et konkret handlingsl\u00f8p for tilgang p\u00e5 n\u00f8dvendige arealer n\u00e5r Dokken skal fraflyttes i 2027. Av den grunn er BH AS og BOF IKS p\u00e5 tidspunktet for planlagt flytting godt rustet b\u00e5de \u00f8konomisk og driftsmessig for \u00e5 videref\u00f8re havnevirksomheten innen rammen av lovens vilk\u00e5r. Det er slik sett intet som tilsier at den planlagte og ikke tallfestede utdelingen er i strid med kravet i havne- og farvannsloven \u00a7 32 tredje ledd. BH AS og BOF IKS ber\u00f8res ikke av denne utdelingen. Dertil gir de nevnte resultater og soliditet en betydelig l\u00f8fteevne for BH AS til \u00e5 foreta ytterligere investeringer, dels ved egenkapital og dels ved fremmedkapital. I brev fra Samferdselsdepartementet til Bergen kommune av 1. juli 2021 fremg\u00e5r blant annet f\u00f8lgende: \"Paragraf 32 krever imidlertid ikke at slike investeringer fullfinansieres med midler fra havnevirksomheten. Kommunene kan planlegge for at havnevirksomheten tar opp l\u00e5n for \u00e5 finansiere investeringer.\" Dette gir etter v\u00e5r mening et betydelig handlingsrom for Bergen kommune. Som nevnt ovenfor f\u00f8lger det av rundskriv N-2/2020 fra Samferdselsdepartementet at det er eierne selv som bestemmer investeringsniv\u00e5 og omfanget p\u00e5 havnevirksomheten. Ser man hen til den \u00f8konomiske l\u00f8fteevnen som ligger i BH AS, den fremtidige forpliktelsen om \u00e5 tilf\u00f8re kr. 450 millioner til havnekapitalen, og kommunens rett til selv \u00e5 definere omfanget p\u00e5 fremtidig havnevirksomhet, fremst\u00e5r det som klart at 11 Rundskriv fra Samferdselsdepartementet N-2020-2 side 20-21. 8/8 den planlagte utdelingen er innenfor rammen av kravet i havne- og farvannsloven \u00a7 32 tredje ledd. Den videref\u00f8rte havnevirksomheten har etter utdelingen fortsatt \"tilstrekkelige midler til drift og vedlikehold av havn, samt midler til investeringer som er direkte knyttet til tjenesteyting rettet mot fart\u00f8y, gods- og passasjerh\u00e5ndtering\". "
}