{
  "dokument_id": "a1ba7623-81d6-54da-b6c8-cc0cf9c40284",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 2 fra Christian Haugen (FrP) om bemanning og servicemedarbeidere p\u00e5 sykehjem under Arbeiderpartiets byr\u00e5dsperiode - Utvalg for helse og sosial",
  "url": "https://bergen.kommune.no/politikere-utvalg/api/fil/bk360/11816240/Svar-pa-skriftlig-sporsmal-nr-2-fra-Christian-Haugen-FrP-om-bemanning-og-servicemedarbeidere-pa-sykehjem-under-Arbeiderpartiets-byradsperiode-Utvalg-for-helse-og-sosial",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/193783-3 Bystyrets kontor v/ Helene Margrete Halse Saksbehandler: Bente Wergeland Dato: 20. januar 2025 Fra Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 2 fra Christian Haugen (FrP) om bemanning og servicemedarbeidere p\u00e5 sykehjem under Arbeiderpartiets byr\u00e5dsperiode - Utvalg for helse og sosial Representanten Christian Haugen (FrP) har den 27.12.2024 sendt inn f\u00f8lgende skriftlige sp\u00f8rsm\u00e5l: I bystyrem\u00f8tet i desember 2024, i media og i sosiale medier har flere representanter fra Arbeiderpartiet gitt utrykk for at det ble satset p\u00e5 eldreomsorgen i Bergen under de 8 \u00e5rene som Arbeiderpartiet satt i byr\u00e5d, 2015-2023. Representanter fra Arbeiderpartiet \u00f8nsket partiene H\u00f8yre og FrP velkommen etter i budsjettdebatten som ble gjennomf\u00f8rt i bystyret f\u00f8r jul og skr\u00f8t av at de innf\u00f8rte tiltaket servicemedarbeidere. De ba samtidig om at dagens byr\u00e5d tok bemanningsutfordringene p\u00e5 alvor og lyttet til de tillitsvalgte. Det fremst\u00e5r snodig at det etter 8 \u00e5r med Arbeiderpartiet ble n\u00f8dvendig for ansatte, etaten og tillitsvalgte \u00e5 varsle i media om bemanningskrise p\u00e5 sykehjemmene. Forvaltningsrevisjoner av sykehjem under Ap sin ledelse viste at eldre mennesker ble tvunget til \u00e5 faste i opptil 16 timer pga for f\u00e5 folk p\u00e5 jobb. Dyktige og flotte ansatte innen pleie og omsorg ble presset til \u00e5 l\u00f8pe fortere og fortere, med et skyh\u00f8yt sykefrav\u00e6r som resultat. Status i Bergen sine sykehjem etter 8 \u00e5r med Arbeiderpartiet fremst\u00e5r uverdig og noe Arbeiderpartiet burde beklage p\u00e5 at de ikke leverte bedre p\u00e5. De valgte rett og slett ikke \u00e5 prioritere de eldre eller de ansatte innen pleie og omsorg. Til tross for krevende \u00f8konomi har FrP s\u00f8rget for at vi ikke bare i fjor, men ogs\u00e5 i \u00e5r, styrker eldreomsorgen i Bergen. I budsjettet for 2025 finner FrP sammen med samarbeidspartiene rom for \u00f8kt bemanning p\u00e5 to sykehjem med 13 nye millioner i tillegg til de 40 millionene vi fant plass til i fjor, vi finner rom for mer fokus p\u00e5 matglede og livsglede med 40 nye millioner og ikke minst en raskere utbygging av flere sykehjemsplasser. Nok folk p\u00e5 jobb er helt avgj\u00f8rende for at vi som kommune skal ivareta b\u00e5de beboere, brukere og ansatte. Sp\u00f8rsm\u00e5l til byr\u00e5den: Hvor mange servicemedarbeidere ble ansatt i Bergen kommune p\u00e5 sykehjem under de 8 \u00e5rene Ap satt i byr\u00e5d, 2015-2023? Svar fra byr\u00e5den: I perioden 2015 til 2023, da Arbeiderpartiet satt i byr\u00e5d, er det registrert to ansatte med stillingskode 6912000 Servicemedarbeider. Den f\u00f8rste av disse ble ansatt f\u00f8r november 2013, og den andre ble ansatt i februar 2023. I 2019 ble det gjennomf\u00f8rt et matvert-prosjekt p\u00e5 to sykehjem, hvor begge sykehjem hadde \u00e9n matvert i 100 % stilling. Prosjektet som varte i tre m\u00e5neder, ble finansiert av Bergen kommune. Matvertene var helsefagarbeidere som hadde utdanning og erfaring innen hotellfag og servering. Deres systematiske arbeid viste en klar forbedring p\u00e5 oppf\u00f8lging av mat og m\u00e5ltider. Til tross for at prosjektet var vellykket og at det i sluttrapporten ble anbefalt \u00e5 fortsette ordningen, ble ikke prosjektet besluttet videref\u00f8rt. Etter prosjektslutt valgte et av sykehjemmene \u00e5 videref\u00f8re matvert-rollen i en mindre stilling. Innf\u00f8ringen av servicemedarbeidere er en del av n\u00e5v\u00e6rende byr\u00e5d sin satsing for \u00e5 avlaste helsepersonell, og forbedre tjenestene p\u00e5 behandlingssentre og sykehjem i Bergen kommune. Marte Monstad - Byr\u00e5d for eldre, helse og omsorg Dokumentet er godkjent elektronisk. "
}