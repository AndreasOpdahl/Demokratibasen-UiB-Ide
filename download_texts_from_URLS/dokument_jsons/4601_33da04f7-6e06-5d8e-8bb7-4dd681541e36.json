{
  "dokument_id": "33da04f7-6e06-5d8e-8bb7-4dd681541e36",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til endringer i forskrift om nasjonal retningslinje for barnevernspedagogutdanning",
  "url": "https://bergen.kommune.no/politikere-utvalg/api/fil/bk360/10027578/Framstilling-Horingsuttalelse-Forslag-til-endringer-i-forskrift-om-nasjonal-retningslinje-for-barnevernspedagogutdanning",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/04082-2 H\u00f8ringsuttalelse - Forslag til endringer i forskrift om nasjonal retningslinje for barnevernspedagogutdanning Hva saken gjelder: Kunnskapsdepartementet har sendt p\u00e5 h\u00f8ring forslag til endringer i forskrift 15.mars 2019 nr. 398 om nasjonal retningslinje for barnevernspedagogutdanning. Forskriften skal sikre n\u00f8dvendig styring slik at utdanningene fremst\u00e5r som enhetlige og gjenkjennelige uavhengig av utdanningsinstitusjon, men samtidig gi rom for lokal tilpasning og utvikling ved den enkelte institusjon. Den skal fungere fleksibelt ved at kravene i forskriften skal kunne endres dersom kompetansebehovene i tjenestene endres, men samtidig ivareta utdanningsinstitusjonenes, tjenestenes og studentenes behov for forutsigbarhet. H\u00f8ringsfrist: 09.april 2024. Programgruppen for barnevernspedagogutdanning har vurdert at det er behov for \u00e5 styrke kompetanse i forsvarlig rettsanvendelse og i forvaltnings- og barnevernsrettslig kompetanse i bachelorutdanningen. Det er ogs\u00e5 vurdert at det er behov for \u00e5 sikre en bedre sammenheng og progresjon mellom barnevernspedagogutdanningen og masterutdanningen i barnevern. L\u00e6ringsutbyttet for kompetanseomr\u00e5det forsvarlig rettsanvendelse og rettssikkerhet i masterutdanningen i barnevern er omfangsrikt og komplekst. Bakgrunnen var at ulike instanser, spesielt fra praksis og forvaltning, p\u00e5pekte behovet for \u00f8kt juridisk kompetanse. I barnevernspedagogutdanningen, er det kun et f\u00e5tall l\u00e6ringsutbytter p\u00e5 rettsanvendelse og det er dette som vil styrkes med de foresl\u00e5tte endringene. Et av m\u00e5lene med de foresl\u00e5tte endringene er \u00e5 legge til rette for et mer helhetlig studieforl\u00f8p og progresjon for de studentene som \u00f8nsker \u00e5 ta en masterutdanning etter barnevernspedagogutdanningen. Endringene vil ogs\u00e5 kunne bidra til at utdanningsinstitusjonene kan legge et helhetlig pedagogisk l\u00f8p for l\u00e6ringsutbytte i bachelorutdanningen og over til masterutdanningen. Byr\u00e5dens vurdering og forslag til h\u00f8ringsuttalelse: Generelt st\u00f8ttes endringene i forskriften. Bergen kommune mener at det b\u00f8r komme en tilf\u00f8ying til forskriften som omtaler HMS. Studenter b\u00f8r f\u00e5 oppl\u00e6ring i sentrale momenter n\u00e5r det gjelder sikkerhetsvurderinger, konflikth\u00e5ndtering og ivaretakelse av helse og milj\u00f8. Det er kjent at barnevernsyrket kan v\u00e6re belastende, og utdanningen b\u00f8r legge til rette for \u00e5 gi studenter best mulige verkt\u00f8y for \u00e5 v\u00e6re rustet til \u00e5 ivareta seg selv og andre i m\u00f8te med utfordrende opplevelser og risiko- situasjoner, selv om det overordnede ansvaret ligger til arbeidsgiver. Stress og emosjonelle 1 belastninger som f\u00f8lge av yrket kan f\u00f8re til h\u00f8y turn-over. Dette er en alvorlig risiko for den samlede kompetansen i barnevernet. Bergen kommune mener det er bra at forskriften tydeliggj\u00f8r at barnevernfaglig kompetanse best\u00e5r av flere fag. \u00d8vrige innspill gis konkret til aktuell paragraf/kapittel. \u00a7 4, b og m: Disse fremst\u00e5r sammenfallende. Det b\u00f8r ogs\u00e5 i disse hjemlene st\u00e5 \u00abbred kunnskap\u00bb. I tillegg b\u00f8r det st\u00e5 kunnskap om krig, kultur, frykt og konsekvensene av dette. \u00a7 7, b: Det vises her til prinsippet om barnets beste. Bergen kommune er enig i dette. Bergen kommune vil i tillegg vise til at det er viktig at kandidaten har ferdigheter i alle rettsprinsipper som legger f\u00f8ringer for barnevernets vurderinger og handlinger. \u00a7 9, b: Det b\u00f8r vurderes \u00e5 vise til Den europeiske menneskerettsdomstolen (EMD) her. \u00a7 17: Bergen kommune mener at det kan framst\u00e5 passivt at skal-formuleringen er endret til at \u00abstudenter b\u00f8r\u00bb f\u00e5 delta p\u00e5 samarbeidsm\u00f8ter og f\u00e5 kjennskap til tverrfaglig samarbeid p\u00e5 individ- og systemniv\u00e5. Samtidig ser kommunen at det kan v\u00e6re en risiko for studenten \u00e5 f\u00e5 praksis underkjent dersom studenten ikke har f\u00e5tt mulighet til \u00e5 delta i tverrfaglig samarbeid. Bergen kommune spiller derfor inn en alternativ formulering: \u00abStudenter skal, s\u00e5 langt det er mulig, f\u00e5 delta p\u00e5 samarbeidsm\u00f8ter og f\u00e5 kjennskap til tverrfaglig samarbeid p\u00e5 individ- og systemniv\u00e5.\u00bb Vedtakskompetanse: Byr\u00e5dets fullmakter \u00a7 6: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. Dok.nr.: SD-18-891 Side 3 av 12 H\u00f8ringsuttalelser avgitt av byr\u00e5det sendes uten ugrunnet opphold bystyrets kontor til orientering.\u00bb Forretningsutvalget vedtok 05.03.24 i sak 78/24 at byr\u00e5det avgir eventuelt h\u00f8ringssvar p\u00e5 vegne av Bergen kommune. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abForslag til endringer i forskrift om nasjonal retningslinje for barnevernspedagogutdanning\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 19. mars 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: - H\u00f8ring - endringer i forskrift om nasjonal retningslinje for barnevernspedagogutdanning 2 - H\u00f8ringsnotat - Forslag til endringer i forskrift om nasjonal retningslinje for barnevernspedagog 3 "
}