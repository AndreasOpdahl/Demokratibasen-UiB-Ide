{
  "dokument_id": "29b4179e-036c-598e-9a27-baf7b5d95a52",
  "doc_type": "case_attachment",
  "kommune": 4601,
  "tittel": "H\u00f8ringsnotat - Endringer i sikkerhetslovens bestemmelser om autorisasjon",
  "url": "https://bergen.kommune.no/politikere-utvalg/api/fil/bk360/11248424/Horingsnotat-Endringer-i-sikkerhetslovens-bestemmelser-om-autorisasjon",
  "tekst": "H\u00f8ringsnotat Samfunnssikkerhetsavdelingen Dato: 01.10.2024 Saksnr: 24/5962 H\u00f8ringsfrist: 06.01.2025 H\u00f8ring om endringer i sikkerhetslovens bestemmelser om autorisasjon for BEGRENSET mv. Innhold 1 Innledning ..................................................................................................... 2 2 Bakgrunn ...................................................................................................... 2 3 Autorisasjon knyttet til personellsikkerhet .................................................... 2 Sikkerhetslovens bestemmelser om autorisasjon og den autorisertes varslingsplikt .................................................................................................... 2 3.1.1 Gjeldende rett .................................................................................. 2 3.1.2 Departementets vurdering og forslag til endringer ............................ 4 4 \u00d8konomiske og administrative konsekvenser ................................................ 6 5 Forslag til endringslov .................................................................................. 6 1 1 Innledning Justis- og beredskapsdepartementet sender med dette p\u00e5 h\u00f8ring forslag til endringer i lov 1. juni 2018 nr. 24 om nasjonal sikkerhet (sikkerhetsloven). Sikkerhetsloven tr\u00e5dte i kraft 1. januar 2019 og erstattet lov 20. mars 1998 nr. 10 om forebyggende sikkerhetstjeneste. 2 Bakgrunn Departementet foresl\u00e5r \u00e5 styrke hjemmelsgrunnlaget for behandling av personopplysninger knyttet til prosessen med autorisasjon for BEGRENSET. Det har v\u00e6rt reist sp\u00f8rsm\u00e5l om hvor langt dagens hjemmelsgrunnlag strekker seg n\u00e5r det gjelder hva man kan innhente av opplysninger og hvordan informasjonen skal h\u00e5ndteres ved autorisasjon for BEGRENSET, der det ikke er en forutg\u00e5ende prosess med sikkerhetsklarering. For at den autorisasjonsansvarlige og den som skal autoriseres skal sikres st\u00f8rst mulig grad av forutsigbarhet og rettssikkerhet i prosessene, er det derfor viktig at regelverket tydeliggj\u00f8res p\u00e5 dette omr\u00e5det. Det er ogs\u00e5 behov for \u00e5 tydeliggj\u00f8re regelverket n\u00e5r det gjelder reguleringen av fellesautorisasjon og varslingsplikten knyttet til forhold som kan v\u00e6re av betydning for om personen er sikkerhetsmessig skikket. 3 Autorisasjon knyttet til personellsikkerhet Sikkerhetslovens bestemmelser om autorisasjon og den autorisertes varslingsplikt 3.1.1 Gjeldende rett Etter sikkerhetsloven \u00a7 8-1 f\u00f8rste ledd skal personer som skal f\u00e5 tilgang til sikkerhetsgradert informasjon, autoriseres i samsvar med \u00a7 8-9 om autorisasjon. Det samme gjelder personer som skal ha adgang til skjermingsverdige objekter og infrastruktur som det er fattet vedtak om etter \u00a7 8-3 om adgangsklarering. Videre f\u00f8lger det av \u00a7 8-1 andre ledd at personer som skal autoriseres for tilgang til informasjon gradert KONFIDENSIELT eller h\u00f8yere, m\u00e5 ha gyldig sikkerhetsklarering og at personer som skal autoriseres for tilgang til skjermingsverdige objekter og infrastruktur som det er fattet vedtak om etter \u00a7 8 -3, m\u00e5 ha gyldig adgangsklarering. Tilgang til BEGRENSET krever ikke sikkerhetsklarering, jf. sikkerhetsloven \u00a7 8- 2. Det inneb\u00e6rer at reglene om personkontroll i sikkerhetsloven \u00a7 8-5 og forskrift 20. desember 2018 om sikkerhetsklarering og annen klarering (klareringsforskriften) kap. 2 ikke kommer til anvendelse. Reglene i \u00a7 8-4 om hvilke forhold som skal vurderes og hvilke opplysninger som kan vektlegges ved en sikkerhetsklarering, gjelder heller ikke direkte. Ved tilgang til informasjon gradert BEGRENSET stiller sikkerhetsloven \u00a7 8-1 f\u00f8rste ledd jf. \u00a7 8-9 krav om autorisasjon og autorisasjonssamtale. Loven forutsetter at det f\u00f8r/under gjennomf\u00f8ring av autorisasjonssamtalen innhentes opplysninger om vedkommende som skal autoriseres, men i motsetning til ved klarering til 2 KONFIDENSIELT eller h\u00f8yere, stiller sikkerhetsloven med forskrifter ikke tydelige krav til hvilke personopplysninger som skal innhentes ved autorisasjon. Det f\u00f8lger av sikkerhetsloven \u00a7 8-9 andre ledd andre punktum: \u00abAutorisasjon kan bare gis dersom den autorisasjonsansvarlige ikke har opplysninger som gir rimelig grunn til \u00e5 tvile p\u00e5 om en person er sikkerhetsmessig skikket.\u00bb Videre forutsetter forskrift 20. desember 2018 om virksomheters arbeid med forebyggende sikkerhet (virksomhetssikkerhetsforskriften) \u00a7 68 at det innhentes personopplysninger i forbindelse med autorisasjon. Hvilke personopplysninger som minimum m\u00e5 innhentes, fremg\u00e5r av virksomhetssikkerhetsforskriften \u00a7 72. Dette er den enkeltes navn, f\u00f8dselsnummer eller tilsvarende nummer, statsborgerskap, tjenestested, saksfelt og stilling. Utover dette er det etter dagens regelverk ikke angitt n\u00f8yaktig hvilke personopplysninger som kan innhentes eller hvilke opplysninger den som skal autoriseres har plikt til \u00e5 dele. I tr\u00e5d med sikkerhetsloven \u00a7 8-9 f\u00f8rste ledd er virksomhetens leder autorisasjonsansvarlig og har ansvaret for sikkerhetsmessig ledelse og kontroll av autoriserte personer. Etter bestemmelsens andre ledd f\u00f8rste punktum skal det gjennomf\u00f8res en autorisasjonssamtale f\u00f8r det gis autorisasjon, og autorisasjon kan bare gis dersom den autorisasjonsansvarlige ikke har opplysninger som gir rimelig grunn til \u00e5 tvile p\u00e5 at personen er sikkerhetsmessig skikket. Flere av temaene som er relevante \u00e5 legge vekt p\u00e5 ved sikkerhetsklarering, vil kunne v\u00e6re relevante \u00e5 vektlegge ved autorisasjon siden det i begge tilfelle er \u00absikkerhetsmessig skikkethet\u00bb som skal vurderes. Opplysningsplikt for den enkelte kan inneb\u00e6re inngrep i retten til privatliv og dermed kreve et klart hjemmelsgrunnlag. Det er viktig at regelverket knyttet til opplysningsplikten for autorisasjon for BEGRENSET, sikrer at den autorisasjonsansvarlige kan foreta en forsvarlig vurdering av den enkeltes sikkerhetsmessige skikkethet slik det forutsettes etter sikkerhetsloven \u00a7 8-9 andre ledd andre punktum. Behandling av personopplysninger ved sikkerhetsklarering og autorisasjon forutsetter et behandlingsgrunnlag jf. personvernforordningen (EU) 2016/6791 artikkel 6 og et unntak fra forbudet mot \u00e5 behandle s\u00e6rlige kategorier personopplysninger etter artikkel 9. Det kan ogs\u00e5 bli aktuelt \u00e5 behandle opplysninger omfattet av artikkel 10 om behandling av personopplysninger om straffedommer og lovovertredelse. Personvernforordningen stiller krav til b\u00e5de myndigheters og privates behandling av personopplysninger. Forordningen gjelder som norsk lov, jf. lov 15. juni 2018 nr. 38 om behandling av personopplysninger (personopplysningsloven). Tiltak for \u00e5 ivareta nasjonal sikkerhet faller i utgangspunktet utenfor EU-rettens og derved E\u00d8S-rettens saklige virkeomr\u00e5de og omfattes dermed ikke av 1 forordning (EU) 2016/679 om vern av fysiske personer i forbindelse med behandling av personopplysninger og om fri utveksling av slike opplysninger samt om oppheving av direktiv 95/46/EF (generell personvernforordning) 3 personvernforordningen, jf. forordningen artikkel 2 nr. 2 bokstav a. Det f\u00f8lger likevel av personopplysningsloven \u00a7 2 at forordningen f\u00f8lges ogs\u00e5 p\u00e5 dette omr\u00e5det, med mindre det er fastsatt unntak i lov. Virksomhetsikkerhetsforskriften \u00a7 68 fjerde ledd \u00e5pner for at individuell autorisasjonssamtale for BEGRENSET (og for KONFIDENSIELT eller h\u00f8yere ved kortvarig behov) kan erstattes av en felles orientering om sikkerhetsmessige risikofaktorer og relevante krav til sikkerhet. Den som er klarert og autorisert skal i tr\u00e5d med sikkerhetsloven \u00a7 8-11 umiddelbart varsle den autorisasjonsansvarlige om forhold som kan v\u00e6re av betydning for om personen er sikkerhetsmessig skikket. Dette er med andre ord en etterf\u00f8lgende varslingsplikt. Av Prop.153 L (2016-2017) Lov om nasjonal sikkerhet (sikkerhetsloven) pkt. 12.5.6, fremg\u00e5r det at bestemmelsen er en presisering av sikkerhetsloven (1998) \u00a7 24 f\u00f8rste ledd for \u00e5 tydeliggj\u00f8re varslingsplikten for klarert og autorisert personell. 3.1.2 Departementets vurdering og forslag til endringer I motsetning til autorisasjon av personer som er sikkerhetsklarert, har ikke autorisasjonsansvarlig i dag tilgang til egenopplysninger i form av en personopplysningsblankett fra den som skal autoriseres for BEGRENSET. Departementet foresl\u00e5r derfor \u00e5 innta en klar hjemmel i \u00a7 8-9 om at det kan gis forskrift om krav til egenopplysninger f\u00f8r autorisasjon, slik det er krav om ved sikkerhetsklarering og adgangsklarering, jf. klareringsforskriften \u00a7\u00a7 6 og 7. Det vil da m\u00e5tte legges opp til \u00e5 innhente mindre omfattende opplysninger enn ved klarering, da autorisasjon for BEGRENSET inneb\u00e6rer en lavere risiko enn tilgang til h\u00f8yere gradert informasjon. For at den autorisasjonsansvarlige skal kunne vurdere \u00absikkerhetsmessig skikkethet\u00bb hos en person som skal autoriseres for BEGRENSET, m\u00e5 det foreligge et tilstrekkelig informasjonsgrunnlag \u00e5 basere autorisasjonsavgj\u00f8relsen p\u00e5. Departementets vurdering er at det er n\u00f8dvendig \u00e5 holde autorisasjon for BEGRENSET p\u00e5 et niv\u00e5 som ivaretar at det handler om autorisasjon for det laveste graderingsniv\u00e5et etter sikkerhetsloven. Det m\u00e5 ved forskriftsreguleringen vurderes hvordan man best kan sikre at det presiseres hvilke opplysninger som skal gis, samtidig som regelverket har den n\u00f8dvendige fleksibilitet til \u00e5 gi grunnlag for \u00e5 behandle opplysninger som kan v\u00e6re relevante for saken i det enkelte tilfellet. En forskriftsregulering vil gj\u00f8re det tydeligere hvilke opplysninger som m\u00e5 deles ved en autorisasjon for BEGRENSET, slik at den enkelte kan vurdere hvilke konsekvenser dette vil ha. Gode skjemaer og rutiner for gjennomf\u00f8ring av autorisasjon vil kunne sikre ytterligere forutberegnelighet for b\u00e5de virksomheten og den som skal autoriseres. Enhver behandling av personopplysninger krever et rettslig grunnlag (behandlingsgrunnlag). Ved autorisasjon etter sikkerhetsloven er det s\u00e6rlig to behandlingsgrunnlag som kan v\u00e6re aktuelle, enten at behandlingen \u00aber n\u00f8dvendig for \u00e5 oppfylle en rettslig forpliktelse hos den behandlingsansvarlige\u00bb (personvernforordningen art. 6 nr. 1 bokstav c) eller eventuelt at behandlingen er 4 \u00abn\u00f8dvendig for \u00e5 utf\u00f8re en oppgave i allmennhetens interesse eller ut\u00f8ve offentli g myndighet som den behandlingsansvarlige er p\u00e5lagt\u00bb (art. 6 nr. 1 bokstav e). Behandling av personopplysninger om rasemessig eller etnisk opprinnelse, politisk oppfatning, religion, filosofisk overbevisning eller fagforeningsmedlemskap, samt behandling av genetiske opplysninger og biometriske opplysninger med det form\u00e5l \u00e5 entydig identifisere en fysisk person, helseopplysninger eller opplysninger om en fysisk persons seksuelle forhold eller seksuelle orientering, er forbudt (art. 9 nr. 1). I den grad slike s\u00e6rlige kategorier personopplysninger vil kunne bli innhentet og videre behandlet, vil unntak m\u00e5tte vurderes i tr\u00e5d med art. 9 nr. 2 som oppstiller ulike grunnlag for unntak. Det er s\u00e6rlig unntak etter art. 9 nr. 2 bokstav g som kan blir relevant n\u00e5r det gjelder autorisasjon mv. etter sikkerhetsloven. Unntaket lyder: \u00abBehandlingen er n\u00f8dvendig av hensyn til viktige allmenne interesser, p\u00e5 grunnlag av unionsretten eller medlemsstatenes nasjonale rett som skal st\u00e5 i et rimelig forhold til det m\u00e5l som s\u00f8kes oppn\u00e5dd, v\u00e6re forenlig med det grunnleggende innholdet i retten til vern av personopplysninger og sikre egnede og s\u00e6rlige tiltak for \u00e5 verne den registrertes grunnleggende rettigheter og interesser.\u00bb Sikkerhetsloven med forskrifter utgj\u00f8r s\u00e5ledes, p\u00e5 visse vilk\u00e5r, samlet et grunnlag for \u00e5 behandle personopplysninger ved \u00e5 p\u00e5legge plikter eller angi oppgaver som det er n\u00f8dvendig \u00e5 behandle personopplysninger for \u00e5 oppfylle, inkludert den autorisasjonsansvarliges plikter til \u00e5 vurdere den sikkerhetsmessige skikketheten til den som skal autoriseres. Hvilke opplysninger som er aktuelle \u00e5 behandle m\u00e5 behandles n\u00e6rmere i forbindelse med en forskriftsregulering, herunder om det er aktuelt med opplysninger som omfattes av personvernforordningen artikkel 9 og artikkel 10. En forskriftshjemmel og p\u00e5f\u00f8lgende forskriftsregulering av hvilke opplysninger den autorisasjonsansvarlige skal behandle og vurdere som grunnlag for autorisasjonsavgj\u00f8relsen, vil klargj\u00f8re hvilke personopplysninger som kan benyttes for \u00e5 vurdere om vedkommende er \u00absikkerhetsmessig skikket\u00bb. Dette vil igjen bidra til styrket rettsikkerhet for den som skal autoriseres og en mer ensartet h\u00e5ndheving av reglene om autorisasjon. Som nevnt \u00e5pner virksomhetsikkerhetsforskriften \u00a7 68 fjerde ledd for at individuell autorisasjonssamtale for BEGRENSET (og for KONFIDENSIELT eller h\u00f8yere ved kortvarig behov) kan erstattes av en felles orientering om sikkerhetsmessige risikofaktorer og relevante krav til sikkerhet. Det er viktig \u00e5 forebygge at denne adgangen uthuler opplysningsplikten og at personopplysninger innhentes uten n\u00f8dvendig skjerming. Det er ogs\u00e5 viktig \u00e5 sikre likebehandling. Dette vil behandles i h\u00f8ringen av det tilh\u00f8rende forslaget til forskriftsendringer til sikkerhetsloven. Varslingsplikten om forhold som kan v\u00e6re av betydning for om personen er sikkerhetsmessig skikket etter \u00a7 8-11, gjelder den som er \u00abklarert og autorisert\u00bb. I Veileder i personellsikkerhet (nsm.no) pkt. 2.11, legges det til grunn at varslingsplikten ogs\u00e5 gjelder for personer som er autorisert for BEGRENSET og/eller NATO RESTRICTED. 5 Det er viktig at personer som er autorisert, varsler om forhold av betydning for autorisasjonsvurderingen og om vurderingen av om klareringsstatus skal opprettholdes. Etter departementets syn b\u00f8r imidlertid ikke den som innehar en sikkerhetsklarering og som ikke er autorisert for tilgang til gradert informasjon eller skjermingsverdig objekt og infrastruktur, underlegges en generell plikt til \u00e5 varsle. Eksempelvis vil personer som bytter jobb eller blir pensjonister, ikke v\u00e6re p\u00e5lagt en varslingsplikt til tidligere autorisasjonsansvarlige selv om personen formelt har en gyldig sikkerhetsklarering. Departementet foresl\u00e5r p\u00e5 bakgrunn av dette at ordet klarert tas ut av lovteksten, slik at varslingsplikten klart knyttes til den som er autorisert \u2013 uavhengig av om personen ogs\u00e5 er sikkerhetsklarert. Departementet foresl\u00e5r samtidig \u00e5 innta en formulering i samme bestemmelse som gj\u00f8r det klart at personer som skal vurderes for autorisasjon, plikter \u00e5 opplyse om forhold som kan v\u00e6re av betydning for vurderingen av om personen er \u00absikkerhetsmessig skikket\u00bb. Bestemmelsen vil dermed regulere forutg\u00e5ende opplysningsplikt og etterf\u00f8lgende varslingsplikt ved autorisasjon. 4 \u00d8konomiske og administrative konsekvenser De foresl\u00e5tte endringene vil ikke ha direkte \u00f8konomiske eller st\u00f8rre administrative konsekvenser. Virksomhetene som i dag benytter autorisasjon for BEGRENSET b\u00f8r fra f\u00f8r ha systemer og rutiner for behandling av personopplysninger som langt p\u00e5 vei dekker det som er foresl\u00e5tt. Det m\u00e5 imidlertid forventes at virksomhetene som omfattes av regelverket vil m\u00e5tte foreta noen justeringer av rutinene for gjennomf\u00f8ring av autorisasjon, inkludert oppdatering av skjemaer som benyttes i den sammenheng. Endringene s\u00f8ker \u00e5 tydeliggj\u00f8re rettstilstanden og forenkle prosessene b\u00e5de for den autorisasjonsansvarlige og den som skal autoriseres. 5 Forslag til endringslov I I lov 1. juni 2018 nr. 24 om nasjonal sikkerhet gj\u00f8res f\u00f8lgende endringer: \u00a7 8-9 fjerde ledd skal lyde: Kongen kan gi forskrift om autorisasjon, inkludert krav til egenopplysninger ved autorisasjon, autorisasjonsansvarliges plikter og virksomhetens plikt til \u00e5 holde sikkerhetsmyndigheten orientert om hvilke personer som er autorisert. \u00a7 8-11 skal lyde: 6 \u00a7 8-11 Opplysnings- og varslingsplikt om forhold som kan p\u00e5virke sikkerhetsmessig skikkethet Den som skal autoriseres skal opplyse den autorisasjonsansvarlige om forhold som kan v\u00e6re av betydning for om personen er sikkerhetsmessig skikket. En autorisert person skal umiddelbart varsle den autorisasjonsansvarlige om forhold som kan v\u00e6re av betydning for om personen er sikkerhetsmessig skikket. 7 "
}