{
  "dokument_id": "362cc513-7114-5a99-8efa-f248763a4557",
  "doc_type": "case_attachment",
  "kommune": 4601,
  "tittel": "Ytrebygda gnr 34 bnr 414 Kokstadvegen 44. Klage over avslag p\u00e5 s\u00f8knad om utvidelse av n\u00e6ringsbygg",
  "url": "https://bergen.kommune.no/politikere-utvalg/api/fil/bk360/12399176/Ytrebygda-gnr-34-bnr-414-Kokstadvegen-44-Klage-over-avslag-pa-soknad-om-utvidelse-av-naeringsbygg",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2025/127358-5 Ytrebygda gnr 34 bnr 414 Kokstadvegen 44. Klage over avslag p\u00e5 s\u00f8knad om utvidelse av n\u00e6ringsbygg Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av et p\u00e5bygg/tilbygg til eksisterende n\u00e6ringsbygg p\u00e5 Kokstadvegen 44. Bygget f\u00e5r 2 nye etasjer (3 hvis en regner med 5. etasje p\u00e5 bare en mindre del av bygget \u2013 teknisk rom). Tiltakets bruksareal er oppgitt til 4760 m2, som inkluderer \u00abtenkt plan\u00bb p\u00e5 971 m2 og parkering p\u00e5 504 m2 (\u00f8kning i bruksarealet fra 1317 m2 til 6077 m2) Den totale tomteutnyttelsen er oppgitt til \u00e5 v\u00e6re 190,92 %-BRA. Illustrasjon \u2013 perspektiv 02, f\u00f8r og etter Avslaget ble gitt den 26.02.2025 da en kom til at det ikke forel\u00e5 rettslig grunnlag for \u00e5 dispensere fra planbestemmelsen \u00a7 5.1.8 om maksimal tomteutnyttelse p\u00e5 150 %-BRA, jf. pbl. \u00a7 19-2. Vedtaket er p\u00e5klaget av ansvarlig s\u00f8ker Helgesen Tekniske Bygg v/Ole-Harald Bleikli p\u00e5 vegne av tiltakshaver Bekas Eiendom AS. Eiendommen er omfattet av reguleringsplan 61130000 fra 2020, og er regulert til n\u00e6ringsvirksomhet i felt N2. I KPA 2018 vises den til n\u00e6ringsbebyggelse og er innenfor diverse hensynssoner. Det vises til vedtakets pkt. 3.1 for utfyllende informasjon om planstatus. Det er s\u00f8kt om dispensasjon fra reguleringsplanens bestemmelser om maksimum tomteutnyttelse og byggegrense mot offentlig vei, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Det er mottatt flere uttalelser fra Vestland fylkeskommune. Fylkeskommunen viser bl.a. til at planbestemmelsen \u00a7 6.1.4 forutsetter at eksisterende avkj\u00f8rsel skal utbedres til n\u00e5v\u00e6rende standard. Fylkeskommunen har g\u00e5tt vekk fra kravet, men krever at tiltakshaver betaler anleggsbidrag for kollektivfelt langs Kokstadvegen nord. Det legges til grunn krav til likelydenes utbyggingsavtale som for Kokstadvegen 46. Fylkeskommunen har ellers ingen 1 merknader til dispensasjon fra byggegrense til fylkesvei og har gitt tillatelse til utvidet bruk av avkj\u00f8rsel. Eviny bekrefter at det kan leveres fjernvarme til bygget. Bergen Vann og Avinor har ingen spesielle merknader eller innvendinger, og viser til generelle krav og vilk\u00e5r. Klage: Klager anf\u00f8rer at det er rettslig grunnlag etter pbl. \u00a7 19-2 for \u00e5 dispensere fra bestemmelsen om maksimal utnyttelsesgrad. Det vises innledningsvis til at hoved\u00e5rsaken for dispensasjonsbehovet, skyldes at \u00abtenkte plan\u00bb medregnes. Tenkt plan utgj\u00f8r 31 %-BRA av overskridelsen. I tillegg vises det til at 8 %-BRA av utnyttelsesgraden utgj\u00f8r \u00f8nsket overflateparkering. Dersom tenkte plan og parkeringsareal trekkes fra, utgj\u00f8r utnyttelsesgraden 152 %-BRA. Klager bestrider ellers at utnyttelsesgraden ikke er vesentlig til hinder for at virksomheten hovedsakelig kan skje p\u00e5 egen eiendom. N\u00e5r det gjelder fordeler og ulemper ved oms\u00f8kte dispensasjon, mener klager at en skal se bort fra fare for presedens og bygningsmyndighetens svekkete myndighet til \u00e5 h\u00e5ndheve reguleringsplanen. Tiltaket vil derimot bidra til at eksisterende bygningsmasse kan videref\u00f8res og oppgraderes til dagens standard, med de fordelene det inneb\u00e6rer (f.eks. videreutvikling av lokale arbeidsplasser, opparbeidelse av ny infrastruktur, bedre estetiske forhold mv.). Det vises til klagen i sin helhet. Fagetatens vurdering og anbefaling: Plan- og bygningsetaten, som fagetat, opprettholder at det ikke er rettslig grunnlag for \u00e5 dispensere fra reguleringsplanens oppgitte maksimale utnyttelsesgrad, jf. pbl. \u00a7 19-2. Fagetaten p\u00e5peker innledningsvis at det er ingen planbestemmelser om at \u00abtenkte plan\u00bb skal utg\u00e5 fra beregningen, slik at det m\u00e5 medregnes og tas hensyn til i vurdering. Dette skal begrense volumet i forhold til eiendommen som bygges ut. Videre er det bevisst tatt stilling til at areal for parkering skal inng\u00e5 i beregningen. Hensikten med dette igjen er \u00e5 begrense byggearealet/volumet p\u00e5 en eiendom og gi utbygger valget mellom \u00e5 \u00f8ke volumet eller \u00e5 etablere parkeringsplasser. Avvik fra maksimal utnyttelsesgrad p\u00e5 41 %-BRA fra regulerte 150 %-BRA til 191 %-BRA, vil medf\u00f8re at mesteparten av eiendommen vil fremst\u00e5 som bearbeidet/utbygd. Det er i strid med intensjonen i reguleringsplanen. Den er relativt ny og vedtatt etter omfattende prosess. Det er positivt at utbygger f\u00e5r bygge ut det som er \u00f8nskelig for sin n\u00e6ring, men det samlede volumet og utbyggingen medf\u00f8rer likevel en s\u00e5 vesentlig \u00f8kning utover tillatt %-BRA, at det ikke foreligger klare fordeler ved denne dispensasjonen. Fagetaten stiller seg imidlertid positiv til dispensasjon fra byggegrense mot offentlig vei, og p\u00e5peker at det foreligger skriftlig samtykke for plassering mot nabogrenser. Ellers p\u00e5peker fagetaten behov for dispensasjon fra utbedringskrav p\u00e5 eksisterende avkj\u00f8rsel i \u00a7 6.1.4, samt opparbeidelsesplikt etter plan- og bygningsloven kapittel 18. Det vises til fagetatens notat datert 06.03.2025 i sin helhet. Byr\u00e5dens vurdering og konklusjon: Byr\u00e5den har vurdert saken med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge. Kort om beregningsreglene Beregningsreglene for \u00abtenkt plan\u00bb f\u00f8lger av byggteknisk forskrift (TEK17) \u00a7 5-4 annet ledd a). For bygninger med etasjeh\u00f8yde over tre meter skal det beregnes bruksareal som om det var lagt et horisontalplan for hver tredje meter. Form\u00e5let er \u00e5 begrense bygningens volum innenfor angitte utnyttelsesgrad, som her beregnes etter bruksareal for bebyggelse p\u00e5 tomten. Slike arealer kan unntas i beregningen n\u00e5r det er fastsatt i bestemmelsene til arealplan. I gjeldende plan er det kun unntak for \u00abklimatiserte lysg\u00e5rder i bygg\u00bb, jf. planbestemmelsen \u00a7 5.1.8. Unntaket gj\u00f8res ikke gjeldende i dette tilfellet. De \u00abtenkte plan\u00bb (tilsvarende 31 %-BRA av samlet utnyttelse) i dette tiltaket inng\u00e5r derfor i beregningen. 2 Videre f\u00f8lger det av TEK17 \u00a7\u00a7 5-4 annet ledd og 5-7 samt planbestemmelsene \u00a7\u00a7 1.12.8 og 5.1.8, at parkeringsareal skal medregnes i tillatt %-BRA. Ogs\u00e5 parkeringsarealet (tilsvarende 8 %-BRA av samlet utnyttelse) skal da inng\u00e5 i beregningen. Den samlede utnyttelsesgraden er 191 %-BRA. Dispensasjon fra planbestemmelsen \u00a7 5.1.8, jf. pbl. \u00a7 19-2 Oms\u00f8kte utnyttelsesgrad p\u00e5 191 %-BRA er i strid med planens maksimale utnyttelsesgrad p\u00e5 150 %-BRA, jf. planbestemmelsen \u00a7 5.1.8. Det er s\u00f8kt om dispensasjon, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynet bak bestemmelsen om maksimal utnyttelsesgrad er \u00e5 regulere bygningers volum med hensyn til behov for uteoppholdsareal, belastning p\u00e5 infrastruktur og forholdet til omgivelsene. Byr\u00e5den vil innledningsvis p\u00e5peke at avviket p\u00e5 41 %-BRA isolert sett er stort. Byr\u00e5den har ogs\u00e5 gjennomg\u00e5tt omkringliggende n\u00e6ringsbebyggelse (nr. 42 til 50) uten at det er funnet tilsvarende utnyttelse av tomtearealene. Det n\u00e6rmeste eksempelet er godkjente endringer p\u00e5 nr. 46, som har utnyttelse p\u00e5 149,95 %-BRA \u2013 rett under planens krav. Dette taler for at hensynene blir tilsidesatt ved dispensasjon. Sp\u00f8rsm\u00e5let er om avviket i dette tilfellet inneb\u00e6rer at hensynene bak bestemmelsen blir tilsidesatt vesentlig. Det er i denne saken tale om en mindre \u00f8kning av bebygd areal p\u00e5 eiendommen i forhold til eksisterende situasjon (fra 1420 m2 til 1660 m2 i henhold til vedlagt situasjonsplan). Det vil si at tiltaket i liten grad vil v\u00e6re av betydning for bebyggelsens fotavtrykk p\u00e5 eiendommen, av betydning for hvordan en ivaretar n\u00f8dvendige funksjoner p\u00e5 egen eiendom. Det er imidlertid tale om en vesentlig \u00f8kning i bygningsvolum, som vil spesielt kunne p\u00e5virke forholdet til omgivelsene. Den st\u00f8rste andelen av denne \u00f8kningen kommer av \u00abtenkte plan\u00bb i h\u00f8ylager og i plukklager, med henholdsvis full h\u00f8yde og h\u00f8y takh\u00f8yde: Utklipp fra tegningsnr. A-210. Omtalte h\u00f8ylager og plukklager t.v. i \u00abHALL\u00bb Byr\u00e5den er av den oppfatning at disse arealene ikke vil v\u00e6re av betydning for hensynene bak bestemmelsen n\u00e5r det gjelder behov for uteoppholdsareal, belastnings p\u00e5 infrastruktur og lignende. Det er kun de rent estetiske forhold som gj\u00f8res gjeldende, da hvilken grad bygningens volum er av betydning for naboer og reguleringsplanens krav til strukturene i n\u00e6ringsomr\u00e5det. Byr\u00e5den legger for det f\u00f8rste til grunn at naboer ikke har noen innvendinger til oms\u00f8kte utbygging ved de samtykker som er gitt og i lys av frav\u00e6r av merknader. Til det siste er saken til dels mer problematisk. Oms\u00f8kte tiltaket vil kunne fremst\u00e5 mer dominerende blant n\u00e6ringsbebyggelsen med hensyn til eiendommen den plasseres p\u00e5, og det er n\u00e6rliggende at dette vil kunne ha effekt p\u00e5 omr\u00e5dets videre utvikling. Byr\u00e5den mener likevel at dette er innenfor t\u00e5legrensen for omr\u00e5det. Det vises til den sv\u00e6rt varierende strukturen som er opparbeidet innenfor n\u00e6ringsomr\u00e5det, vest og \u00f8st for den fylkeskommunale veien. 3 Hensynene bak bestemmelsen blir ikke \u00abvesentlig tilsidesatt\u00bb, jf. pbl. \u00a7 19-2. Byr\u00e5den vil presisere at saken kunne blitt vurdert annerledes hvis det ikke var tale om et avvik hovedsakelig basert p\u00e5 \u00abtenkte plan\u00bb, som ville hatt annen betydning for hensynene som gj\u00f8res gjeldende. Eventuelle konsekvenser for omr\u00e5dets videre utvikling anses derfor \u00e5 v\u00e6re begrenset. N\u00e5r det gjelder fordeler og ulemper, er byr\u00e5den enig i at det er en relevant ulempe \u00e5 p\u00e5peke at tiltaket medf\u00f8rer stort volum utover den tenkte (regulerte) kapasiteten i omr\u00e5det. Byr\u00e5den mener likevel at ulempen er begrenset av de forhold som nevnt. I tillegg vil byr\u00e5den p\u00e5peke at eventuelle tilpasninger av \u00abtenkte plan\u00bb for \u00e5 ivareta planens krav, under forutsetning av klart behov for h\u00f8y- og plukklager, vil g\u00e5 p\u00e5 bekostning av andre funksjonelle arealer i bygget, som f.eks. verkstedsarealer, produksjonsarealer og kontorarealer. Byggets utforming anses derfor \u00e5 v\u00e6re av positiv betydning for kommunens areal- og ressursdisponering, hvor n\u00f8dvendige og tilstrekkelige n\u00e6ringsarealer etableres ved \u00e5 utbedre eksisterende \u00abgr\u00e5\u00bb arealer. Ellers tiltrer byr\u00e5den \u00f8vrige fordeler som er nevnt i klagen. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjon fra byggegrense mot offentlig vei, jf. pbl. \u00a7 19-2 Tiltaket er plassert med en minsteavstand p\u00e5 47,5 meter fra fylkesvei. Etter gjeldende regelverk er det byggegrense p\u00e5 50 meter fra veiens midtlinje, og det er derfor s\u00f8kt dispensasjon, jf. pbl. \u00a7 19-1. Hovedhensynet bak bestemmelse om byggegrense er \u00e5 plassere bygning p\u00e5 den enkelte tomt i forhold til terreng og omr\u00e5dets bebyggelsesstruktur samt sikre generell trafikksikkerhet gjennom annen avgrensning. Samtidig skal bestemmelsen tilrettelegge for og bidra til framtidig utvikling i tr\u00e5d med hensiktsmessig og mulig vegutvidelse- og vedlikehold. Det er i denne vurderingen tale om et minimalt avvik, og fagetaten stiller seg positiv til at det innvilges dispensasjon. Det vises i denne sammenheng til at Fylkeskommunen ikke har noen merknader til at tiltaket oppf\u00f8res innenfor byggegrensen. Tiltaket er heller ikke i konflikt med arealbehovet for framtidig infrastruktur. Byr\u00e5den er etter dette av det oppfatning at hensynene bak bestemmelsen \u00e5penbart ikke blir \u00abvesentlig tilsidesatt\u00bb, jf. pbl. \u00a7 19-2. Tiltaket er da uten betydning for n\u00e6rliggende fylkesvei, b\u00e5de med hensyn til n\u00e5gjeldende og fremtidig situasjon. Byr\u00e5den finner derfor ingen relevante ulemper ved dispensasjon. Fordelene, som nevnt, gj\u00f8res enda gjeldende. Fordelene er derfor \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Samtykke til plassering, jf. pbl. \u00a7 29-4 Fagetaten opplyser om at det er innhentet skriftlige nabosamtykker for plassering av tiltaket i strid med avstandskravene i pbl. \u00a7 29-4. Byr\u00e5den godkjenner etter dette byggverkets plassering n\u00e6rmere nabogrensene enn fire meter, jf. pbl. \u00a7 29-4 tredje ledd a). 4 Reguleringsplanen krav til utbedring av avkj\u00f8rsel, jf. \u00a7 6.1.4 Fagetaten opplyser i vedlagt notat at tiltaket vil v\u00e6re avhengig av dispensasjon fra planbestemmelsen \u00a7 6.1.4 om krav til utbedring av eksisterende avkj\u00f8rsler, med henvisning til Fylkeskommunens uttalelse. Byr\u00e5den har i denne anledning gjennomg\u00e5tt byggesaken p\u00e5 nr. 46 og tilh\u00f8rende klagesak. Det ble i denne sak stilt likelydenes krav etter \u00a7 6.1.4, men Statsforvalteren kom til f\u00f8lgende konklusjon i forbindelse med klage: \u00abImidlertid m\u00e5 \u00a7 6.1.4 sees i sammenheng med at den er plassert under \u00abFellesbestemmelser\u00bb for arealform\u00e5lene \u00abSamferdselsanlegg og infrastruktur. En naturlig forst\u00e5else av ordlyden \u00abtiltak\u00bb i bestemmelsen i denne sammenheng blir da samferdselsanlegg- og infrastrukturtiltak, og ikke ethvert byggetiltak. Med denne bakgrunn forst\u00e5r vi at bestemmelsen angir et krav til oppgradering av avkj\u00f8rsler til N100 standard n\u00e5r det i forbindelse med nye samferdselsanlegg- og infrastrukturtiltak skal brukes eksisterende avkj\u00f8rsler. Bestemmelsen blir derfor etter v\u00e5r vurdering ikke utl\u00f8st ved oms\u00f8kt byggetiltak. For \u00f8vrig kan vi i alle tilfeller ikke se at \u00a7 6.1.4 heller p\u00e5 en tilstrekkelig klar m\u00e5te angir at den er ment \u00e5 gjelde avkj\u00f8rsler utenfor planomr\u00e5det.\u00bb (byr\u00e5dens understrekning). Byr\u00e5den mener de samme forhold gj\u00f8res gjeldende i denne sak, slik at bestemmelsen heller ikke blir utl\u00f8st ved oms\u00f8kte byggetiltak til klagebehandling. Byr\u00e5den frafaller f\u00f8lgelig behovet for dispensasjon. Byr\u00e5den overlater ellers til Plan- og bygningsetaten \u00e5 f\u00f8lge opp andre forhold som nevnt i notatet, som f.eks. henvisninger til \u00f8vrige rekkef\u00f8lgekrav og til den lovfestede opparbeidelsesplikten. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 26.02.2025 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra reguleringsplan 61130000 \u00a7 5.1.8 og fra byggegrense mot offentlig vei. 3. Med hjemmel i pbl. \u00a7 20-1, jf. \u00a7 21-4 gis det rammetillatelse til oppf\u00f8ring av oms\u00f8kte p\u00e5bygg/tilbygg til eksisterende n\u00e6ringsbygg. 4. Det overlates Plan- og bygningsetaten \u00e5 utferdige rammetillatelsen, stille n\u00f8dvendige vilk\u00e5r og f\u00f8lge opp andre forhold som nevnt i notatet, som f.eks. henvisninger til rekkef\u00f8lgekrav mv. 5. Klagen tas til f\u00f8lge. Dato: 13. mars 2025 Christine Kahrs Byr\u00e5d for byutvikling Dokumentet er godkjent elektronisk. 5 Vedlegg: Plan- og bygningsetaten notat datert 06.03.2025 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Avslag datert 26.02.2025 5. Klage datert 27.02.2025 6. Uttaler og vedtak fra Vestland fylkeskommune, vei 7. Uttale fra Eviny datert 16.08.2024 8. Uttale fra Bergen Vann datert 30.07.2024 9. Uttale fra Avinor datert 20.08.2024 10. Nabosamtykker 11. S\u00f8knad 12. Tegninger 6 "
}