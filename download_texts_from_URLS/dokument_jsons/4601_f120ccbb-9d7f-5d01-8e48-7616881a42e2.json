{
  "dokument_id": "f120ccbb-9d7f-5d01-8e48-7616881a42e2",
  "doc_type": "case_attachment",
  "kommune": 4601,
  "tittel": "Ytrebygda gnr 106 bnr 329 Mildevegen 17.pdf",
  "url": "https://bergen.kommune.no/politikere-utvalg/api/fil/bk360/10095250/Ytrebygda-gnr-106-bnr-329-Mildevegen-17-pdf",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/217707-11 Ytrebygda gnr 106 bnr 329 Mildevegen 17. Klage over avslag p\u00e5 s\u00f8knad om dispensasjon i forkant av deling og oppf\u00f8ring av bolig Hva saken gjelder: Saken gjelder klage p\u00e5 vedtak av 26.07.2023 (ekspedert 15.08.2023). I vedtaket ble det gitt avslag p\u00e5 s\u00f8knad om dispensasjon fra kommuneplanens arealdel (KPA) for oppf\u00f8ring av ny bolig p\u00e5 gnr. 106 bnr. 329. Avslaget er begrunnet med at det ikke var rettslig grunnlag for \u00e5 dispensere fra KPA \u00a7 3.1 Plankrav og \u00a7 4.3.3 Rekkef\u00f8lgekrav, jf. pbl. \u00a7 19-2. Avslaget er i brev av 23.08.2023 p\u00e5klaget av Ryger Advokatfirma ved advokat Erik Knoph p\u00e5 vegne av tiltakshaver. Det er sendt inn tilleggsmerknad i brev av 06.11.2023. Tiltakshaver er Steinar S\u00f8rnes og Linda Hummervoll. Ansvarlig s\u00f8ker er Karl Petter Aass i COPLAN AS. Tiltakshaver gjennomf\u00f8rte 23.09.2021 forh\u00e5ndskonferanse med Plan- og bygningsetaten hvor temaet var fradeling av to parseller fra gnr. 106 bnr. 329 til boligform\u00e5l. Tiltakshaver s\u00f8kte 05.01.2022 Vestland fylkeskommune om utvidet bruk av avkj\u00f8rsel i forbindelse med fradeling av eiendommen med sikte p\u00e5 oppf\u00f8ring av henholdsvis tomannsbolig og enebolig. Fylkeskommunen ga i brev av 08.04.2022 en forh\u00e5ndsuttalelse til tiltakshaver, hvor de stiller seg negative til dispensasjon fra rekkef\u00f8lgekravet i KPA \u00a7 4.3.3 med bakgrunn i trafikksikkerhet. Eiendommen er uregulert. KPA vedtatt i bystyret 19.06.2019, viser eiendommen som bebyggelse og anlegg- \u00f8vrig byggesone og den ligger innenfor hensynssonene H550_1 Funksjonell strandsone, H220_3 Vei st\u00f8y- gul sone og H210_3 Vei st\u00f8y- r\u00f8d sone. Det er s\u00f8kt om dispensasjon fra KPA \u00a7 3.1 Plankrav og \u00a7 4.3.3 Rekkef\u00f8lgekrav: \u00abHjellestad og Milde: omr\u00e5der som betjenes via Hjellestadvegen kan ikke bebygges f\u00f8r vegen er utbedret. Gjelder for gjennomf\u00f8ring av nye reguleringspliktige tiltak.\u00bb. Ansvarlig s\u00f8ker opplyser at det er gjennomf\u00f8rt nabovarsling i samsvar med pbl. \u00a7 21-3. Det er mottatt merknad fra Arthur Bale, eier av gnr. 106 bnr. 706. Merknaden g\u00e5r i hovedsak ut p\u00e5 sp\u00f8rsm\u00e5l om rettigheter til privat vei, og at dispensasjon fra rekkef\u00f8lgekravet ikke ivaretar sikkerheten for omkringliggende bebyggelse som ferdes p\u00e5 veien. Uttalelser Vestland fylkeskommune har i uttalelse av 04.07.2023 stilt seg negative til dispensasjon fra rekkef\u00f8lgekravet i KPA \u00a7 4.3.3. Selv om det bare gjelder en enebolig, \u00f8nsker ikke fylkeskommunen at det gis enkeltvis dispensasjoner. Man risikerer en situasjon der man m\u00e5 dispensere for mange sm\u00e5 tiltak som i sum vil gi en mer markant trafikk\u00f8kning. Hensynet bak bestemmelsen, som er trafikksikkerhet, vil slik fylkeskommunen vurderer det bli vesentlig tilsidesatt. Fylkeskommunen ber om \u00e5 f\u00e5 saken oversendt for klagebehandling ved et positivt vedtak. 1 Bymilj\u00f8etaten har i uttalelse av 31.07.2023 gitt uttrykk for at tiltaket vil f\u00f8re til nedbygging av naturpreget og skogkledd areal p\u00e5 s\u00e6rs h\u00f8y bonitet. Ellers har de vurdert at arealet er inneklemt, og vil ikke bryte opp med eksisterende gr\u00f8ntareal. Bymilj\u00f8etaten frar\u00e5der ikke dispensasjon. S\u00f8knaden er ogs\u00e5 sendt Statsforvalteren i Vestland og Statens vegvesen for uttalelse. Det er ikke mottatt tilbakemelding. Klagers anf\u00f8rsler: Klager anf\u00f8rer i hovedsak at tiltakene ikke er avhengig av dispensasjon verken fra KPA \u00a7 3.1 eller \u00a7 4.3.3. Det vises til at bestemmelsen som omtaler \u00abreguleringspliktig\u00bb gjelder st\u00f8rre tiltak, og ikke eneboliger. Videre vises det til at vektingen av argumentene i vedtaket er feil, og at kommunen selv har sagt at en enebolig ikke vil medf\u00f8re en stor \u00f8kning i trafikk. Videre at faren for presedens er vektlagt i vedtaket, noe klager mener det juridisk sett ikke er anledning til. Klager anf\u00f8rer ogs\u00e5 at det foreligger usaklig forskjellsbehandling. Det vises ellers til klagen av 23.08.2023 i sin helhet. Fagetatens vurdering og anbefaling: Plan- og bygningsetaten som fagetat har vurdert klagen, men ikke funnet grunn til \u00e5 ta den til f\u00f8lge. Fagetaten viser til at fradeling i seg selv ikke er avhengig av dispensasjon fra KPA. Fagetaten opprettholder sin vurdering om at oppf\u00f8ring av bolig krever dispensasjon fra KPA. Fagetaten har videre vurdert anmodningen fra klager om at det innvilges tillatelse til fradeling og oppf\u00f8ring av bolig uten dispensasjon, alternativt at de oms\u00f8kte dispensasjonene innvilges. Fagetaten peker p\u00e5 at det er n\u00f8dvendig med s\u00f8knad om tillatelse for fradeling og oppf\u00f8ring av enebolig. Slik s\u00f8knad er ikke sendt inn. Det er da ikke mulig \u00e5 gi tillatelse til tiltakene. Fagetaten opprettholder sin vurdering at det ikke er rettslig grunnlag for \u00e5 gi dispensasjon fra KPA, jf. pbl. \u00a7 19-2. Det vises ellers til fagnotatet av 23.10.2023 i sin helhet. \u00d8konomiske konsekvenser: Ikke relevant. Byr\u00e5dens vurdering og konklusjon: Byr\u00e5det har vurdert klagen og resten av sakens dokumenter, og er kommet til at klagen kan tas til f\u00f8lge. Det bemerkes innledningsvis at tiltakshaver ikke har s\u00f8kt om tillatelse til fradeling eller oppf\u00f8ring av bolig, jf. pbl. \u00a7 20-2 jf. \u00a7 20-1. Byr\u00e5den viser i den forbindelse til e-post av 03.06.2023 fra s\u00f8ker hvor det kommer frem at det vil bli s\u00f8kt om fradeling \u00absenere etter dispensasjon er avklart\u00bb. I e-post datert 22. mars 2023 understreker s\u00f8ker \u00abat dette ikke er en bygges\u00f8knad, men kun dispensasjonss\u00f8knad for \u00e5 f\u00e5 avklart dispensasjonene som er oms\u00f8kt\u00bb. Som fagetaten p\u00e5peker er det ikke rettslig adgang til \u00e5 gi tillatelse til tiltak som det ikke er s\u00f8kt om. Byr\u00e5den viser videre til fagetatens opplysning om at fradeling ikke krever dispensasjon. Det byr\u00e5den da vurderer er om den planlagte boligen er avhengig av dispensasjon fra KPA \u00a7 3.1 Plankrav og \u00a7 4.3.3 Rekkef\u00f8lgekrav, og grunnlaget for \u00e5 gi dispensasjon. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. 2 Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Byr\u00e5den kan ikke se at hensynene bak plankravet blir vesentlig tilsidesatt i dette tilfelle. Enhver utbygging vil kunne p\u00e5virke hensynene noe, men det kreves mer for at vilk\u00e5ret ikke skal kunne oppfylles. Det er etter byr\u00e5dens vurdering begrenset utbyggingspotensial i omr\u00e5det, noe som taler for \u00e5 gi dispensasjon. En utbygging av en enebolig her vil ogs\u00e5 v\u00e6re i samsvar med \u00f8vrig byggesone som tillater utbygging av enkelte ene- eller tomannsboliger. Det er ogs\u00e5 tilstrekkelige areal igjen til b\u00e5de bevaring av gr\u00f8nne lunger i omr\u00e5det samt gode uteoppholdsareal. Fordelene m\u00e5 videre v\u00e6re klart st\u00f8rre enn ulempene. Det er etter byr\u00e5dens oppfatning en areal- og ressursmessig fordel at man kan realisere enkelte eneboliger, som kommunen har \u00e5pnet for i denne byggesonen. Saken gir fortetting p\u00e5 en tomt som allerede er bebygget med en enebolig. Ulempene med enkeltvis utbygging er ikke tyngende n\u00e5r omr\u00e5det ses i sammenheng, da arealet fremst\u00e5r i stor grad utbygget. Tiltaket er videre avhengig av dispensasjon fra bestemmelsen i KPA 2018 \u00a7 4.3.3: \u00abHjellestad og Milde: omr\u00e5der som betjenes via Hjellestadvegen kan ikke bebygges f\u00f8r vegen er utbedret. Gjelder for gjennomf\u00f8ring av nye reguleringspliktige tiltak.\u00bb Hensynet bak bestemmelsen i KPA 2018 \u00a7 4.3.3 er trafikksikkerhet. For \u00e5 sikre dette er det lagt opp til et rekkef\u00f8lgekrav f\u00f8r slik at Hjellestadveien fase 2 utbedres f\u00f8r det kan tillates \u00f8kning i trafikken. Byr\u00e5den registrerer at fylkeskommunen har uttalt seg negativt, men deler ikke fylkeskommunens eller fagetatens oppfatning at utbygging med en enebolig tilsidesetter hensynet som bestemmelsen skal sikre. Trafikken som en enebolig utgj\u00f8r, vil etter byr\u00e5dens oppfatning vil ikke \u00f8ke trafikken nevneverdig. Det skal gj\u00f8res en konkret vurdering i den enkelte sak. Videre er fordelene med \u00e5 gi dispensasjon klart st\u00f8rre enn ulempene. Det kan realiseres en enebolig som fortetting p\u00e5 eksisterende tomt og det gir en begrenset \u00f8kning i trafikk med utbygging av en enebolig. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre ledd oppheves vedtak datert 26.07.2023. 2. Med hjemmel i plan- og bygningslovens \u00a7 19-2 gis det dispensasjon fra KPA 2018 \u00a7 3 Plankrav og \u00a7 4.3.3 om rekkef\u00f8lgekrav for oppf\u00f8ring av bolig p\u00e5 gnr 106 bnr 329. 3. Klagen tas til f\u00f8lge. Dato: 22. februar 2024 3 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 23.10.2023 med f\u00f8lgende vedlegg: a. Oversiktskart b. Oversiktsfoto c. Situasjonsplan d. Klage datert 23.08.2023 e. Vedtak datert 26.07.2023 f. Uttale fra Vestland fylkeskommune datert 04.07.2023 g. Uttale fra Bymilj\u00f8etaten datert 31.07.2023 h. S\u00f8knad om dispensasjon datert 03.03.2023 i. Skisser av fremtidig tenkt tiltak j. Nabomerknader og tilsvar 2) Ytrebygda. Gnr 106 bnr 329. Mildevegen 17. Anmodning om Byr\u00e5dens omgj\u00f8ring 3) Diverse dokumentasjon: a. 05012022S\u00f8knad_om_avkj\u00f8rsel.htm (1) b. 23092022 Referat fra forh\u00e5ndskonferanse c. Epost 22.032023 bygges\u00f8knad d. Epost 030823 fradeling e. Forh\u00e5ndsuttale 08042022 4 "
}