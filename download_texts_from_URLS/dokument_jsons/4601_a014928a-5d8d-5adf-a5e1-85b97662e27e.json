{
  "dokument_id": "a014928a-5d8d-5adf-a5e1-85b97662e27e",
  "doc_type": "case_attachment",
  "kommune": 4601,
  "tittel": "Fagnotat datert 16.12.2024",
  "url": "https://bergen.kommune.no/politikere-utvalg/api/fil/bk360/11706028/Fagnotat-datert-16-12-2024",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2023/240719-10 (Arbeidssted) Saksbehandler: Veronika Lien Nilssen Dato: 16. desember 2024 Fra Bymilj\u00f8etaten Fagnotat fra Bymilj\u00f8etaten datert 16.12.2024: Svar p\u00e5 tilleggsbestilling om unntak i boligsoneforskriften Hva saken gjelder: Vi viser til Bymilj\u00f8etatens \u00e5rsoppdrag for 2024, punkt 3.2.2.3, om revisjon av forskrift om avgiftsbelagt boligsoneparkering, Bergen kommune (boligsoneforskriften). Videre viser vi til tilleggsbestilling datert 26. august 2024, hvor Bymilj\u00f8etaten bes om \u00e5 innarbeide et unntak i forskriften for hjemmesykepleiens kj\u00f8ret\u00f8y, slik at de f\u00e5r anledning til \u00e5 parkere avgiftsfritt i boligsonen og til \u00e5 parkere utenfor parkometerplasser i boligsone 1. Byr\u00e5dsavdeling for byutvikling (BBU) understreket at det vil v\u00e6re av stor betydning \u00e5 begrense unntaket til hjemmesykepleiens biler, slik at endringen kan gjennomf\u00f8res utenfor statsst\u00f8tteregelverket. Det ble vist til Kommuneadvokatens notat av 11. januar 2024 med juridisk vurdering av mulige endringer i boligsoneforskriften. Byr\u00e5dsavdeling for eldre, helse og omsorg (BEHO) sendte innspill til forskriftsarbeidet 9. oktober 2024. BEHO ba om at det gis avgiftsfritak for parkering i alle boligsoner, og parkeringstillatelse i sone 1, til f\u00f8lgende krets av kj\u00f8ret\u00f8y og personell: \u00abKj\u00f8ret\u00f8y som brukes til transport av kommunalt personell og personell hos leverand\u00f8r som kommunen har avtale med, som utelukkende yter tjenester etter Lov om kommunale helse- og omsorgstjenester \u00a7 3-2, nummer 6 bokstavene a og b. Transport i forbindelse med brukerstyrt personlig assistanse og st\u00f8ttekontakttjenester omfattes ikke.\u00bb BEHO kommenterte at en avgrensning til lovens \u00a7 3-2 nr. 6 bokstav a (eller hjemmesykepleien) ikke gir en tilfredsstillende l\u00f8sning p\u00e5 problemene for Etat for hjemmebaserte tjenester. Det ble vist til at samme personell gir tjenester etter b\u00e5de bokstav a og b, og at sambruk av biler og personell vil gj\u00f8re etterlevelsen av regelverket komplisert dersom unntaket kun omfatter tjenester etter bokstav a. Bymilj\u00f8etaten forst\u00e5r bestillingen slik at BEHO sitt innspill og behov skal ivaretas s\u00e5 langt mulig, forutsatt at endringen/unntaket kan innrettes p\u00e5 en slik m\u00e5te at det ikke utgj\u00f8r statsst\u00f8tte. Fagetatens vurdering: Bymilj\u00f8etaten har utarbeidet et forslag til l\u00f8sning for \u00e5 avhjelpe behovet til BEHO/etatene som utf\u00f8rer de hjemmebaserte tjenestene etter helse- og omsorgstjenesteloven (hol.) \u00a7 3-2 f\u00f8rste ledd nr. 6 bokstav a og b. Tiltakene som beskrives her kan gjennomf\u00f8res uten at det krever en forskriftsendring. Avgiftsfritak Det f\u00f8lger av boligsoneforskriften \u00a7 3 at \u00abfastsettelse av avgift og avgiftssatser for ulike brukergrupper og boligsoner vedtas av bystyret\u00bb. P\u00e5 bakgrunn av dette legger Bymilj\u00f8etaten til grunn at bystyret ogs\u00e5 kan vedta avgiftsfritak uten at det krever forskriftsendring. For \u00e5 unng\u00e5 at avgiftsfritaket kan utgj\u00f8re statsst\u00f8tte, anbefaler Bymilj\u00f8etaten at dette begrenses til: Kj\u00f8ret\u00f8y som utelukkende brukes til transport av kommunalt personell som yter tjenester etter lov om kommunale helse- og omsorgstjenester \u00a7 3-2 f\u00f8rste ledd nr. 6 bokstavene a og b. Transport i forbindelse med brukerstyrt personlig assistanse og st\u00f8ttekontakttjenester omfattes ikke. Det m\u00e5 v\u00e6re en forutsetning for avgiftsfritaket at etatene som disponerer kj\u00f8ret\u00f8yene ikke selger tilleggstjenester eller driver annen \u00f8konomisk aktivitet. Bymilj\u00f8etaten frar\u00e5der at det gis avgiftsfritak til kj\u00f8ret\u00f8y som brukes til transport av personell hos leverand\u00f8rer som kommunen har avtale med. Kommunen har ikke mulighet til \u00e5 kontrollere at disse kj\u00f8ret\u00f8yene ikke brukes til andre form\u00e5l enn de lovp\u00e5lagte oppgavene som leverand\u00f8ren skal utf\u00f8re for kommunen. Kommunens overholdelse av statsst\u00f8tteregelverket vil dermed i praksis avhenge av at kommunens avtaleparter overholder krav som kommunen ikke kan kontrollere. Vi vurderer at dette er for usikkert med tanke p\u00e5 statsst\u00f8tteregelverket. Leverand\u00f8rene kan for \u00f8vrig prise inn kostnader til parkering i tilbudene de gir ved kommunens offentlige anskaffelser av tjenester etter helse- og omsorgstjenesteloven. Parkeringstillatelse i sone 1 Det fremg\u00e5r av boligsoneforskriften \u00a7 13 fjerde ledd at det ikke innvilges parkeringstillatelser til n\u00e6ringsdrivende eller offentlige tjenesteut\u00f8vere i sone 1. Etter forskriftens \u00a7 11 kan det i s\u00e6rlige tilfeller dispenseres fra tildelingskriteriene i forskriften. Bymilj\u00f8etaten vil gi dispensasjon etter \u00a7 11 til et n\u00e6rmere bestemt antall kommunale kj\u00f8ret\u00f8y som oppfyller de samme vilk\u00e5rene som for avgiftsfritaket, slik at de f\u00e5r parkeringstillatelse i sone 1. Dette gj\u00f8res som en pr\u00f8veordning, i p\u00e5vente av en endring av forskriften. BEHO har opplyst at de i gjennomsnitt har 4-5 biler p\u00e5 veien i sone 1 i l\u00f8pet av en dag. Det avklares n\u00e6rmere med BEHO hvor mange tillatelser som er n\u00f8dvendig for \u00e5 avhjelpe behovet. Bymilj\u00f8etatens vurderinger er n\u00e6rmere begrunnet i saksutredningen. \u00d8konomiske konsekvenser BEHO har opplyst at tjenestene etter helse- og omsorgstjenesteloven \u00a7 3-2 nr. 6 bokstav a og b ytes av flere etater under to byr\u00e5dsavdelinger (BEHO og BBSM), der ansvaret er fordelt i henhold til ulike m\u00e5lgrupper. BEHO har videre opplyst at etatene i deres byr\u00e5dsavdeling bruker ca. kr 900 000,- inkludert merverdiavgift per \u00e5r p\u00e5 boligsoneparkering. N\u00e5r det gjelder byr\u00e5dsavdeling for barnevern, sosial og mangfold (BBSM), er det ikke unders\u00f8kt om etatene har kj\u00f8ret\u00f8y som utelukkende brukes i forbindelse med tjenester etter hol. \u00a7 3-2 nr. 6 bokstav a og b. If\u00f8lge BEHO yter imidlertid etatene i BBSM tjenester i hjemmet i et betydelig mindre omfang enn etatene i BEHO. De \u00f8konomiske konsekvensene av avgiftsfritaket har f\u00f8rst og fremst betydning for fordelingen av kostnader og inntekter internt i kommunen. Etatene under BEHO og BBSM f\u00e5r reduserte kostnader og Bymilj\u00f8etaten f\u00e5r reduserte inntekter, slik at etatens inntektskrav m\u00e5 reduseres. P\u00e5 bakgrunn av det ovennevnte legger Bymilj\u00f8etaten til grunn at inntektskravet m\u00e5 reduseres med minst kr 900 000,-. 2 Bymilj\u00f8etaten ber om tilbakemelding p\u00e5 at inntektskravet vil bli nedjustert i tr\u00e5d med avgiftsfritaket. Videre arbeid med revisjon av boligsoneforskriften Det gjenst\u00e5r noe arbeid med revisjonen av forskriften. Ved utformingen av unntaket om parkeringstillatelser i sone 1, mener Bymilj\u00f8etaten at det b\u00f8r vurderes om det er andre m\u00e5ter \u00e5 utforme unntaket p\u00e5 som kan v\u00e6re mer hensiktsmessig, samtidig som behovet til de hjemmebaserte tjenestene ivaretas. En mer generell formulering av unntaket vil for eksempel gi mer fleksibilitet, og v\u00e6re mer i tr\u00e5d med hvordan boligsoneforskriften ellers er utformet. Det vil ogs\u00e5 v\u00e6re naturlig \u00e5 se hen til hvordan andre kommuner har regulert \u00abhelse- og omsorgstillatelser\u00bb i sine lokale forskrifter om boligsoneparkering. Fagetatens anbefaling: 1. Med hjemmel i forskrift om avgiftsbelagt boligsoneparkering, Bergen kommune, Vestland \u00a7 3 vedtar bystyret at det gis avgiftsfritak for parkeringstillatelser etter forskriften for: Kj\u00f8ret\u00f8y som utelukkende brukes til transport av kommunalt personell som yter tjenester etter lov om kommunale helse- og omsorgstjenester \u00a7 3-2 f\u00f8rste ledd nr. 6 bokstavene a og b. Transport i forbindelse med brukerstyrt personlig assistanse og st\u00f8ttekontakttjenester omfattes ikke. Det er en forutsetning for avgiftsfritaket at etatene som disponerer kj\u00f8ret\u00f8yene ikke selger tilleggstjenester eller driver annen \u00f8konomisk aktivitet. 2. Saken tas ellers til orientering. Med hilsen Bymilj\u00f8etaten Lise Reinertsen Tord Honne Holgernes etatsdirekt\u00f8r avdelingsleder Dokumentet er godkjent elektronisk. 3 Saksutredning 1. Sakens bakgrunn Byr\u00e5dsavdeling for byutvikling (BBU) ba 19. juni 2023 om en juridisk vurdering fra Kommuneadvokaten av mulige endringer i boligsoneforskriften. BBU oppstilte f\u00f8lgende problemstillinger: - Vil et betalingsfritak for biler som brukes av helsepersonell som gir helsetjenester etter Helse- og omsorgstjenesteloven \u00a7 3-2 nr. 6, bokstav a og b v\u00e6re lovlig, s\u00e6rlig med tanke p\u00e5 private tjenesteytere som tilbyr samme tjenester? - Vil tillatelse til \u00e5 benytte beboerparkering i sone 1 for biler som brukes av helsepersonell som gir helsetjenester etter Helse- og omsorgstjenesteloven \u00a7 3-2 nr. 6, bokstav a og b, v\u00e6re lovlig? I notat av 11. januar 2024 konkluderte Kommuneadvokaten med at parkeringsregelverket sannsynligvis ikke er til hinder for \u00e5 endre boligsoneforskriften slik at hjemmesykepleiens kj\u00f8ret\u00f8y, og kj\u00f8ret\u00f8y tilh\u00f8rende private og offentlige tilbydere av praktisk bistand i hjemmet/hjemmehjelp, f\u00e5r anledning til \u00e5 parkere avgiftsfritt i boligsonen og til \u00e5 parkere utenfor parkometerplasser i boligsone 1. Begge forskriftsendringene ville imidlertid sannsynligvis inneb\u00e6re statsst\u00f8tte slik at regelverket for slik st\u00f8tte m\u00e5 f\u00f8lges. Kommuneadvokaten bemerket avslutningsvis at det sannsynligvis ville v\u00e6re st\u00f8rre mulighet for \u00e5 f\u00e5 gjennomf\u00f8rt endringene utenfor statsst\u00f8tteregelverket dersom ordningene begrenses til hjemmesykepleiens biler. Kommuneadvokaten forsto det slik at disse ikke driver virksomhet i konkurranse med private tilbydere. Forutsetningen ville v\u00e6re at man kan lage en ordning som tydelig begrenser fordelene til hjemmesykepleiens kj\u00f8ret\u00f8y/ansatte. I tilleggsbestilling av 26. august 2024 ba BBU om at Bymilj\u00f8etaten innarbeider et unntak i boligsoneforskriften for hjemmesykepleiens kj\u00f8ret\u00f8y, slik at de f\u00e5r anledning til \u00e5 parkere avgiftsfritt i boligsonen og til \u00e5 parkere utenfor parkometerplasser i boligsone 1. BBU understreket at det vil v\u00e6re av stor betydning \u00e5 begrense unntaket til hjemmesykepleiens biler, slik at endringen kan gjennomf\u00f8res utenfor statsst\u00f8tteregelverket. Byr\u00e5dsavdeling for eldre, helse og omsorg (BEHO) sendte innspill til forskriftsarbeidet 9. oktober 2024. BEHO ba om at det gis avgiftsfritak for parkering i alle boligsoner, og parkeringstillatelse i sone 1, til f\u00f8lgende krets av kj\u00f8ret\u00f8y og personell: \u00abKj\u00f8ret\u00f8y som brukes til transport av kommunalt personell og personell hos leverand\u00f8r som kommunen har avtale med, som utelukkende yter tjenester etter Lov om kommunale helse- og omsorgstjenester \u00a7 3-2, nummer 6 bokstavene a og b. Transport i forbindelse med brukerstyrt personlig assistanse og st\u00f8ttekontakttjenester omfattes ikke.\u00bb BEHO kommenterte at en avgrensning til \u00a7 3-2 nr. 6 bokstav a (eller \u00abhjemmesykepleien\u00bb) ikke gir en tilfredsstillende l\u00f8sning p\u00e5 problemene for Etat for hjemmebaserte tjenester. Det ble vist til at samme personell gir tjenester etter b\u00e5de bokstav a og b, og at sambruk av biler og personell vil gj\u00f8re etterlevelsen av regelverket komplisert dersom et eventuelt unntak kun omfatter tjenester etter bokstav a. Ved at fritaket avgrenses til kj\u00f8ret\u00f8y som utelukkende benyttes til de lovp\u00e5lagte tjenestene, mente BEHO at endringen ikke vil utfordre forholdet til statsst\u00f8tteregelverket. BEHO begrunnet dette slik: 4 \u00abVi viser til kommuneadvokatens notat som forutsetningsvis legger til grunn at bilene vil bli benyttet til salg av ekstratjenester i konkurranse med andre n\u00e6ringsdrivende. Ved at det fra v\u00e5r etats side ikke vil bli tillatt \u00e5 yte eller selge/ta imot bestilling p\u00e5 tilleggstjenester n\u00e5r disse bilene benyttes mener vi at avgiftsfritaket ikke blir \u00e5 anse som statsst\u00f8tte. Private leverand\u00f8rer vil ikke fra v\u00e5r side f\u00e5 godkjent biler for fritak uten egenerkl\u00e6ring om at bilene utelukkende skal benyttes til lovp\u00e5lagte tjenester. Dette vil vi regulere i kontraktsforholdet med leverand\u00f8ren. Ved \u00e5 presisere i forskriftsteksten at avgiftsfritaket skal gjelde kj\u00f8ret\u00f8y som benyttes til transport av personell som utelukkende yter tjenester etter helse- og omsorgstjenesteloven \u00a7 3-2, nummer 6 bokstav a og b vil ordningen tydelig begrense fordelen til tjenesteyting som ikke inneb\u00e6rer salg av tilleggstjenester. Vi kan til slutt opplyse om at salget av tilleggstjenester har et sv\u00e6rt begrenset omfang som det ikke vil v\u00e6re problematisk \u00e5 holde atskilt fra den lovp\u00e5lagte tjenesteytingen.\u00bb Bymilj\u00f8etaten kontaktet BBU 25. oktober 2024 for \u00e5 avklare om byr\u00e5dsavdelingen \u00f8nsket \u00e5 endre tilleggsbestillingen i lys av de siste innspillene fra BEHO. Vi forstod tilbakemeldingen slik at Bymilj\u00f8etaten skulle fors\u00f8ke \u00e5 l\u00f8se BEHO sitt behov s\u00e5 langt mulig innenfor gjeldende regler og rammeverk. Bymilj\u00f8etaten sendte 8. november 2024 noen oppf\u00f8lgingssp\u00f8rsm\u00e5l til BEHO med utgangspunkt i Kommuneadvokatens notat av 11. januar 2024. Bymilj\u00f8etaten ba blant annet om en n\u00e6rmere redegj\u00f8relse for kretsen av kj\u00f8ret\u00f8y og personell som vil v\u00e6re omfattet av unntaket, og en sammenfatning av begrunnelsen for behovet for unntaket. N\u00e5r det gjelder sp\u00f8rsm\u00e5let om kretsen av berettigede, opplyste BEHO f\u00f8lgende i deres tilbakemelding av 21. november 2024: \u00abUnntaket vil inkludere alle kommunens tjenester etter nevnte bestemmelser, samt private leverand\u00f8rer som yter slike tjenester etter avtale med kommunen. Det vil, som kommuneadvokaten er inne p\u00e5, ogs\u00e5 omfatte tjenester fra Byr\u00e5dsavdeling for barnevern, sosial og mangfold (BBSM). Etatene i BBSM yter imidlertid tjenester i hjemmet i et betydelig mindre omfang enn etatene i v\u00e5r byr\u00e5dsavdeling, og det er usikkert i hvilken grad deres kj\u00f8ret\u00f8y brukes eksklusivt til nevnte tjenester slik at de vil komme inn under v\u00e5rt forslag til forskriften.\u00bb BEHO kommenterte at parkering begrenset til \u00abhjemmesykepleiens biler\u00bb ikke har relevans, og viste til tidligere redegj\u00f8relse om hvorfor en slik avgrensning ikke ville l\u00f8se deres utfordringer. BEHO bemerket for \u00f8vrig at \u00abhjemmesykepleien\u00bb heller ikke er et begrep som brukes lenger. Tjenesten er \u00abhelsetjenester i hjemmet\u00bb, og den gis av \u00abhelsetjenesteteam\u00bb. Det er helsetjenesteteam og omsorgsteam som begge yter tjenester etter b\u00e5de bokstav a og b i hol. \u00a7 3-2 nr. 6. Tjenester etter bokstav a, helsetjenester i hjemmet, ytes ogs\u00e5 av annet helsepersonell, som fysioterapeuter og ergoterapeuter. En avgrensing til tjenester etter bokstav a samsvarer uansett ikke med organiseringen av tjenestene. BEHO viste videre til at behovet for unntakene skyldes at etatene bruker uforholdsmessig store ressurser til \u00e5 administrere parkering. Unntakene vil tilrettelegge bedre for at kommunen skal kunne oppfylle ansvaret sitt for \u00e5 yte helse- og omsorgstjenester til befolkningen. BEHO redegjorde n\u00e6rmere for ulike problemstillinger ved dagens ordning. Det ble blant annet vist til at etaten bruker ca. kr 900 000 per \u00e5r p\u00e5 soneparkering, og at dette inkluderer merverdiavgift som det ikke gis kompensasjon for. En faktura for hver bil m\u00e5 behandles av enhetenes \u00f8konomer. Dette er arbeidskrevende. Totalt behandles ca. 100 faktura hver m\u00e5ned. 5 BEHO fremhevet ogs\u00e5 flere utfordringer s\u00e6rlig tilknyttet parkering i sone 1, herunder at tjenesteyterne bruker tid p\u00e5 \u00e5 finne parkeringsplasser og m\u00e5 b\u00e6re n\u00f8dvendig utstyr over upraktisk lange avstander. Parkering i private parkeringsanlegg medf\u00f8rer ogs\u00e5 ekstra tidsbruk og kostnader, i tillegg til parkeringsavgiften, som f\u00f8lge av at kommunen ikke har betalingskort som kan brukes i parkeringsapp. 2. Hvem er omfattet av det foresl\u00e5tte unntaket? BEHO har foresl\u00e5tt at unntaket skal gjelde for kj\u00f8ret\u00f8y som brukes til transport av personell som utelukkende yter tjenester etter hol. \u00a7 3-2, nr. 6 bokstav a og b. Transport i forbindelse med brukerstyrt personlig assistanse (BPA) og st\u00f8ttekontakttjenester skal likevel ikke v\u00e6re omfattet. Kommunen skal s\u00f8rge for at personer som oppholder seg i kommunen, tilbys n\u00f8dvendige helse- og omsorgstjenester, jf. hol. \u00a7 3-1 f\u00f8rste ledd. For \u00e5 oppfylle ansvaret etter \u00a7 3-1 skal kommunen blant annet tilby helse- og omsorgstjenester som nevnt i lovens \u00a7 3-2. Bestemmelsens nr. 6 omfatter \u00abAndre helse- og omsorgstjenester\u00bb, eksemplifisert ved tjenester som nevnt i bokstav a til c. Helsetjenester i hjemmet (bokstav a) Hol. \u00a7 3-2 nr. 6 bokstav a gjelder \u00abhelsetjenester i hjemmet\u00bb. Som ordlyden viser, omfatter dette ulike helsetjenester som ytes hjemme hos pasienten. I lovens forarbeider er det kommentert at det ikke er innf\u00f8rt \u00abnoen rettslige grenser for omfang og type tjenester som kan ytes hjemme. Dette vil bero p\u00e5 en forsvarlighets- og hensiktsmessighetsvurdering. Helsetjenester i hjemmet vil i f\u00f8rste rekke omfatte sykepleie (hjemmesykepleie). I tillegg kan ergoterapi, fysioterapi og fotterapi v\u00e6re aktuelle tjenester\u00bb, jf. Prop. 91 L (2010\u20132011) s. 489. Personlig assistanse (bokstav b) Hol. \u00a7 3-2 nr. 6 bokstav b gjelder \u00abpersonlig assistanse, herunder praktisk bistand og oppl\u00e6ring og st\u00f8ttekontakt\u00bb. I forarbeidene er det uttalt f\u00f8lgende om innholdet i bestemmelsen (se Prop. 91 L (2010\u20132011) s. 489): \u00abBestemmelsen omfatter hjelp til egenomsorg og personlig stell og det som i dag omtales som personrettet praktisk bistand. Videre omfattes hjemmehjelp og annen hjelp til alle dagliglivets praktiske gj\u00f8rem\u00e5l i hjemmet og i tilknytning til husholdningen, for eksempel innkj\u00f8p av varer, matlaging og vask av kl\u00e6r m.v. Det er et form\u00e5l \u00e5 bidra til \u00e5 gj\u00f8re den enkelte mest mulig selvhjulpen i dagliglivet, og tjenesten skal hvis det er hensiktsmessig, ogs\u00e5 inneb\u00e6re oppl\u00e6ring i dagliglivets praktiske gj\u00f8rem\u00e5l. Bistand til \u00e5 delta i fritidsaktiviteter omfattes ogs\u00e5. St\u00f8ttekontakt er nevnt i lovteksten som et eksempel p\u00e5 \u00e9n m\u00e5te \u00e5 gi personlig assistanse p\u00e5 til deltagelse i fritidsaktiviteter. Personlig assistanse kan ogs\u00e5 organiseres som bistand til organisert deltagelse i aktivitetsgrupper og individuelt tilrettelagt tilbud i samarbeid med en frivillig organisasjon. Form\u00e5let er \u00e5 hjelpe den enkelte til en meningsfull fritid og samv\u00e6r med andre.\u00bb I henhold til forslaget fra BEHO skal unntaket omfatte personell som yter tjenester etter bokstav b, men transport i forbindelse med BPA og st\u00f8ttekontakttjenester skal likevel ikke v\u00e6re omfattet. If\u00f8lge kommunens egne nettsider er BPA en alternativ m\u00e5te \u00e5 organisere helse- og omsorgstjenester p\u00e5. BPA er lagt opp slik at brukeren selv eller en n\u00e6rst\u00e5ende person 6 (p\u00e5r\u00f8rende eller verge) er arbeidsleder, med ansvar for \u00e5 ansette, l\u00e6re opp og organisere assistentene og arbeidet de gj\u00f8r. Hol. \u00a7 3-8 fastsl\u00e5r at kommunen skal ha tilbud om personlig assistanse etter \u00a7 3-2 f\u00f8rste ledd nr. 6 bokstav b, i form av praktisk bistand og oppl\u00e6ring, organisert som BPA. Hvem som har rett til \u00e5 f\u00e5 disse tjenestene organisert som BPA er regulert i pasient- og brukerrettighetsloven \u00a7 2-1 d. BEHO har vist til at parkering i forbindelse med BPA og st\u00f8ttekontakttjenester ikke genererer administrative oppgaver i nevneverdig omfang, da verken assistenter i BPA-ordningen eller st\u00f8ttekontakter reiser rundt til et stort antall brukere i l\u00f8pet av en arbeidsdag eller vakt. Tjenestene medf\u00f8rer dermed ikke et stort antall parkeringer. Det er heller ikke regelen for disse tjenestene at tjenesteyter trenger bil for \u00e5 komme seg til brukeren, og kommunen eller privat leverand\u00f8r stiller som regel ikke bil til assistentenes eller st\u00f8ttekontaktenes disposisjon. P\u00e5 bakgrunn av dette er BPA og st\u00f8ttekontakttjenester ikke omfattet av det foresl\u00e5tte unntaket. Oppsummering I henhold til forslaget fra BEHO skal unntaket omfatte kj\u00f8ret\u00f8y som brukes til transport av kommunalt personell og personell hos leverand\u00f8r som kommunen har avtale med, som utelukkende yter tjenester etter hol. \u00a7 3-2 f\u00f8rst ledd nr. 6 bokstavene a og b (med noen unntak). Tjenestene etter bokstav a gjelder \u00abhelsetjenester i hjemmet\u00bb. N\u00e5r det gjelder tjenestene etter bokstav b, forst\u00e5r Bymilj\u00f8etaten det slik at dette i hovedsak vil omfatte personlig assistanse i form av \u00abpraktisk bistand og oppl\u00e6ring\u00bb som ikke er organisert som BPA. Kort om organiseringen av tjenestene Tjenester etter hol. \u00a7 3-2, nr. 6 bokstav a og b ytes av flere etater under to byr\u00e5dsavdelinger, der ansvaret er fordelt i henhold til ulike m\u00e5lgrupper. F\u00f8lgende etater under BEHO yter tjenester etter den aktuelle bestemmelsen: - Etat for hjemmebaserte tjenester (EHBT) har de st\u00f8rste m\u00e5lgruppene, i form av eldre og andre voksne med somatiske lidelser, somatiske og fysiske funksjonsnedsettelser og aldersrelaterte funksjonsnedsettelser. - Etat for tjenester til mennesker med utviklingshemming. - Vurderingskontorene i Etat for helsetjenester yter hjemmetjenester etter s\u00f8knad om tjenester fra EHBT, det vil si til denne etatens m\u00e5lgruppe, for vurdering av tjenestebehovet. F\u00f8lgende etater under BBSM yter tjenester etter den aktuelle bestemmelsen: - Etat for psykisk helse og rus yter hjemmetjenester til voksne med lidelser og funksjonsnedsettelse knyttet til psykisk helse. - Etat for barn og familie yter helse- og omsorgstjenester i hjemmet til barn med lidelser knyttet til psykisk helse. - Etat for sosiale tjenester yter booppf\u00f8lgingstjenester som sosialfaglig tjeneste til voksne. Det er ikke unders\u00f8kt om etatene under BBSM har kj\u00f8ret\u00f8y som utelukkende brukes i forbindelse med tjenester etter hol. \u00a7 3-2 f\u00f8rste ledd nr. 6 bokstav a og b, slik at de vil v\u00e6re omfattet av unntaket. 7 3. Er det foresl\u00e5tte unntaket statsst\u00f8tte? 3.1. Utgangspunkt for vurderingen Kommuneadvokaten har konkludert med at b\u00e5de parkeringstillatelse i sone 1 og betalingsfritak i samtlige soner til kj\u00f8ret\u00f8y som benyttes av hjemmesykepleie/hjemmehjelp, sannsynligvis vil inneb\u00e6re statsst\u00f8tte. I det oppdaterte forslaget har BEHO omformulert ordlyden noe, ved \u00e5 presisere at unntakene gjelder kj\u00f8ret\u00f8y som brukes til transport av personell som \u00abutelukkende\u00bb yter tjenester etter hol. \u00a7 3-2 nr. 6 bokstav a og b. Dette skal tydeliggj\u00f8re at fordelene skal v\u00e6re begrenset til tjenesteyting som ikke inneb\u00e6rer salg av tilleggstjenester. BEHO viser videre til at det ikke skal v\u00e6re tillatt \u00e5 yte eller selge/ta imot bestilling p\u00e5 tilleggstjenester n\u00e5r disse kj\u00f8ret\u00f8yene benyttes. For private leverand\u00f8rer vil BEHO regulere i kontraktsforholdet at leverand\u00f8rene ikke vil f\u00e5 godkjent biler for fritak uten egenerkl\u00e6ring om at bilene utelukkende skal benyttes til lovp\u00e5lagte tjenester. Bymilj\u00f8etaten har tatt utgangspunkt i Kommuneadvokatens vurdering. Sp\u00f8rsm\u00e5let er om justeringene i det oppdaterte forslaget fra BEHO medf\u00f8rer at de nevnte tiltakene likevel ikke vil v\u00e6re statsst\u00f8tte. 3.2 Oversikt over aktuelt regelverk Sp\u00f8rsm\u00e5let er om det foresl\u00e5tte unntaket vil inneb\u00e6re statsst\u00f8tte. For \u00e5 vurdere dette tar vi utgangspunkt i E\u00d8S-avtalen artikkel 61 nr. 1, som lyder: \u00abMed de unntak som er fastsatt i denne avtale, skal st\u00f8tte gitt av EFs medlemsstater eller EFTA-statene eller st\u00f8tte gitt av statsmidler i enhver form, som vrir eller truer med \u00e5 vri konkurransen ved \u00e5 begunstige enkelte foretak eller produksjonen av enkelte varer, v\u00e6re uforenlig med denne avtales funksjon i den utstrekning st\u00f8tten p\u00e5virker samhandelen mellom avtalepartene.\u00bb Bestemmelsen er gjort til norsk lov, jf. E\u00d8S-gjennomf\u00f8ringsloven \u00a7 1. Som det f\u00f8lger av ordlyden er reglene bygget opp som et generelt forbud mot \u00e5 gi st\u00f8tte, med definerte unntak i E\u00d8S-avtalen. Det m\u00e5 derfor f\u00f8rst avgj\u00f8res om det er snakk om statsst\u00f8tte, f\u00f8r man g\u00e5r videre til \u00e5 vurdere om en eventuell statsst\u00f8tte er lovlig. Det er utviklet seks vilk\u00e5r, som m\u00e5 v\u00e6re oppfylt for at det skal foreligge statsst\u00f8tte: 1. St\u00f8ttemottaker m\u00e5 v\u00e6re et foretak/drive \u00f8konomisk aktivitet (virksomhetsbegrepet). 2. Kompensasjonen m\u00e5 inneb\u00e6re en \u00f8konomisk fordel/st\u00f8tte (fordelsbegrepet). 3. Fordelen skal bare tilfalle \u00abenkelte foretak eller produksjon av enkelte varer\u00bb (krav om selektivitet). 4. St\u00f8tten m\u00e5 gis av offentlige midler (krav om statsmidler). 5. St\u00f8tten m\u00e5 kunne vri eller true med \u00e5 vri konkurransen (krav om konkurransevridning). 6. St\u00f8tten m\u00e5 p\u00e5virke samhandelen (krav om samhandelsp\u00e5virkning). 3.3 Vurdering av avgiftsfritak/betalingsfritak i alle soner Statsst\u00f8ttereglene gjelder bare n\u00e5r mottakeren av fordelen er et foretak som driver \u00f8konomisk aktivitet (vilk\u00e5r nr. 1). \u00d8konomisk aktivitet er enhver aktivitet som best\u00e5r i \u00e5 levere 8 varer eller tjenester i et marked1. Aktiviteter som inneb\u00e6rer myndighetsut\u00f8velse og offentlige prim\u00e6rtjenester vil som regel v\u00e6re \u00e5 anse som ikke-\u00f8konomiske tjenester2. Vi viser ellers til redegj\u00f8relsen om vilk\u00e5ret i Kommuneadvokatens notat av 11. januar 2024. Her uttales blant annet: \u00abDet offentliges forvaltnings- og myndighetsoppgaver faller i stor utstrekning utenfor regelverket. Eksempler p\u00e5 dette er offentlige prim\u00e6rtjenester, som helse- og sosialtjenester. Slik vi forst\u00e5r det kan ogs\u00e5 slike tjenester tilbudt av private regnes som ikke-\u00f8konomiske, dersom de ikke drives i konkurranse p\u00e5 et marked. Dersom de \u00f8konomiske og ikke-\u00f8konomiske aktivitetene ikke kan skilles fra hverandre vil aktivitetene falle utenfor virksomhetsbegrepet.\u00bb Kommuneadvokaten kom til at betalingsfritaket sannsynligvis ville inneb\u00e6re st\u00f8tte til \u00abforetak\u00bb. Det ble vist til at endringen tar sikte p\u00e5 \u00e5 gi betalingsfritak til b\u00e5de en offentlig etat og private akt\u00f8rer som har avtale med kommunen om levering av hjemmehjelp. Kommuneadvokaten viste videre til at disse offentlige og private akt\u00f8rene ogs\u00e5 driver et tjenestetilbud utover det lovbestemte, hvor de tilbyr brukere tilleggstjenester som vindusvask etc. i konkurranse med andre akt\u00f8rer. Det ble lagt til grunn at betalingsfritaket ville f\u00f8lge kj\u00f8ret\u00f8yene og gjelde uavhengig av hvilke tjenester som tilbys. Salg av tilleggstjenester er utvilsomt \u00f8konomisk aktivitet. Kommuneadvokaten bemerket at resultatet kan bli et annet dersom man begrenser betalingsfritaket til enheter som ikke driver salg av tilleggstjenester. Kj\u00f8ret\u00f8y som brukes til transport av kommunalt personell Det foresl\u00e5tte unntaket gjelder for det f\u00f8rste kj\u00f8ret\u00f8y som brukes til transport av kommunalt personell som utelukkende yter lovp\u00e5lagte tjenester etter den aktuelle bestemmelsen i helse- og omsorgstjenesteloven. Bymilj\u00f8etaten legger til grunn at de lovp\u00e5lagte tjenestene, som brukerne har krav p\u00e5, er ikke- \u00f8konomiske tjenester. P\u00e5 bakgrunn av dialogen med BEHO forst\u00e5r vi det videre slik at de aktuelle kommunale etatene skal slutte helt med salg av tilleggstjenester. Forutsatt at etatene som disponerer kj\u00f8ret\u00f8yene ikke selger tilleggstjenester eller driver annen \u00f8konomisk aktivitet, vil ikke avgiftsfritaket inneb\u00e6re st\u00f8tte til et \u00abforetak\u00bb (vilk\u00e5r 1). P\u00e5 bakgrunn av dette legger Bymilj\u00f8etaten til grunn at et avgiftsfritak for de aktuelle kommunale etatene ikke vil utgj\u00f8re statsst\u00f8tte. Kj\u00f8ret\u00f8y til transport av personell hos leverand\u00f8r som kommunen har avtale med Det foresl\u00e5tte unntaket omfatter ogs\u00e5 private akt\u00f8rer som har avtale med kommunen om levering av tjenester etter den aktuelle bestemmelsen. Etter forslaget fra BEHO skal det ikke v\u00e6re tillatt \u00e5 selge tilleggstjenester n\u00e5r kj\u00f8ret\u00f8yene med betalingsfritak benyttes. For de private leverand\u00f8rene skal overholdelse av dette kravet sikres gjennom kontraktsregulering og egenerkl\u00e6ringer. Bymilj\u00f8etaten antar at en slik ordning ikke er tilstrekkelig til at mottakeren (leverand\u00f8ren) ikke anses som et foretak som driver \u00f8konomisk aktivitet. Leverand\u00f8ren (den samme enheten) kan fremdeles selge tilleggstjenester, og drive annen \u00f8konomisk aktivitet, n\u00e5r de ikke bruker kj\u00f8ret\u00f8yene med avgiftsfri parkeringstillatelse. Vi vurderer derfor at vilk\u00e5ret om at mottakeren er et foretak som driver \u00f8konomisk aktivitet (vilk\u00e5r nr. 1) sannsynligvis er oppfylt. Det fremst\u00e5r klart at et betalingsfritak vil inneb\u00e6re en \u00ab\u00f8konomisk fordel/st\u00f8tte\u00bb (vilk\u00e5r nr. 2), som tilbyderne ikke ville oppn\u00e5dd under normale markedsmessige forhold. Ogs\u00e5 fritak for 1 Se N\u00e6rings- og fiskeridepartementets veileder til regelverket om offentlig st\u00f8tte (15.03.2019) (heretter \u00abNFDs veileder\u00bb) kapittel 15.1.1. 2 Se NFDs veileder kapittel 15.1.2. 9 utgifter andre m\u00e5 betale vil v\u00e6re en \u00f8konomisk fordel. Denne \u00f8konomiske st\u00f8tten gis av offentlige midler (vilk\u00e5r nr. 4). Det er videre slik at betalingsfritaket ikke gis generelt, men kun til de foretak som leverer n\u00e6rmere bestemte tjenester til kommunen etter hol. \u00a7 3-2 nr. 6, bokstav a og b. V\u00e5r vurdering er derfor at kravet til selektivitet er oppfylt (vilk\u00e5r nr. 3). Sp\u00f8rsm\u00e5let er videre om st\u00f8tten kan vri eller true med \u00e5 vri konkurransen i markedet (vilk\u00e5r 5), og om tiltaket p\u00e5virker samhandelen i E\u00d8S-omr\u00e5det (vilk\u00e5r nr. 6). Vilk\u00e5rene om at tiltaket m\u00e5 kunne p\u00e5virke konkurransen og samhandelen vurderes i praksis ofte samlet. Rettspraksis fra EU-domstolen viser at det skal lite til for at et st\u00f8ttetiltak oppfyller disse vilk\u00e5rene3. St\u00f8tte som gis til en bedrift vil i utgangspunktet kunne p\u00e5virke konkurransen fordi bedriften vil oppn\u00e5 en konkurransemessig fordel sammenlignet med sine konkurrenter. Denne fordelen kan for eksempel best\u00e5 i at bedriften f\u00e5r reduserte driftskostnader i forhold til konkurrentene. Kommuneadvokaten kom til at st\u00f8tten sannsynligvis kan p\u00e5virke konkurransen og samhandelen. Det ble vist til at betalingsfritaket vil gi de aktuelle tjenestetilbyderne en fordel sammenlignet med andre, og potensielt gj\u00f8re det vanskeligere for leverand\u00f8rer fra andre E\u00d8S-land \u00e5 etablere seg med slike tjenester i Norge. Kommuneadvokaten bemerket at de private tilbyderne som har avtale med kommunen om \u00e5 tilby tjenester etter hol. \u00a7 3-2 nr. 6 bokstav b) ogs\u00e5 kan v\u00e6re foretak fra andre E\u00d8S-land. Justeringene i det oppdaterte forslaget fra BEHO skal sikre at fordelene skal v\u00e6re begrenset til lovp\u00e5lagt tjenesteyting som ikke inneb\u00e6rer salg av tilleggstjenester. Parkeringstillatelsene er knyttet til konkrete kj\u00f8ret\u00f8y. Forslaget forutsetter at b\u00e5de kommunen og de eksterne leverand\u00f8rene har egne kj\u00f8ret\u00f8y som kun benyttes til transport av personell som utelukkende yter tjenester etter hol. \u00a7 3-2 nr. 6 bokstav a og b. Videre forutsetter det at dette skillet overholdes strengt, ved at personellet ikke selger tilleggstjenester n\u00e5r disse kj\u00f8ret\u00f8yene benyttes, og at kj\u00f8ret\u00f8yene heller ikke benyttes til andre oppdrag som inneb\u00e6rer salg av tjenester, selv om kj\u00f8ret\u00f8yene skulle v\u00e6re ledige. Bymilj\u00f8etaten kan i utgangspunktet ikke se at de avgiftsfrie parkeringstillatelsene kan p\u00e5virke konkurransen i markedet, forutsatt at vilk\u00e5rene for tillatelsene overholdes konsekvent. Leverand\u00f8rene skal ikke kunne bruke denne fordelen (avgiftsfrie parkeringstillatelser) n\u00e5r de selger tilleggstjenester eller driver annen \u00f8konomisk aktivitet. Da m\u00e5 de betale for parkering p\u00e5 linje med sine konkurrenter i markedet for de aktuelle tjenestene (for eksempel vindusvask eller lignende). Vi ser imidlertid en betydelig utfordring med at det i praksis ikke vil v\u00e6re mulig for kommunen \u00e5 kontrollere at vilk\u00e5rene for de avgiftsfrie parkeringstillatelsene overholdes. Kommunen har ikke mulighet til \u00e5 kontrollere at disse kj\u00f8ret\u00f8yene ikke brukes til andre form\u00e5l enn de lovp\u00e5lagte oppgavene som leverand\u00f8ren skal utf\u00f8re for kommunen. Kommunens overholdelse av statsst\u00f8tteregelverket vil dermed i praksis avhenge av at kommunens avtaleparter overholder krav som kommunen ikke kan kontrollere. Vi vurderer at dette er for usikkert med tanke p\u00e5 statsst\u00f8tteregelverket. Etter Bymilj\u00f8etatens vurdering er det tvilsomt om de foresl\u00e5tte justeringene er tilstrekkelig til \u00e5 fastsl\u00e5 at st\u00f8tten ikke kan p\u00e5virke konkurransen og samhandelen (vilk\u00e5r 5 og 6). Vi vurderer derfor at det er en risiko for at et avgiftsfritak for de private leverand\u00f8rene som kommunen har avtale med kan utgj\u00f8re statsst\u00f8tte. 3 Se NFDs veileder punkt 15.5 og 15.6. 10 3.4 Vurdering av unntak om parkeringstillatelse i sone 1 Bymilj\u00f8etaten viser til v\u00e5r vurdering av avgiftsfritaket i punkt 3.3. Vi kan ikke se at de foresl\u00e5tte justeringene tilsier en annen vurdering av vilk\u00e5rene her. Vi viser ellers til vurderingene i Kommuneadvokatens notat av 11. januar 2024, punkt 4.3. 4. Forslag til l\u00f8sning Bymilj\u00f8etaten har utarbeidet et forslag til l\u00f8sning for \u00e5 avhjelpe behovet til BEHO/etatene som utf\u00f8rer de hjemmebaserte tjenestene etter hol. \u00a7 3-2 f\u00f8rste ledd nr. 6 bokstav a og b. Tiltakene som beskrives her kan gjennomf\u00f8res uten at det krever en forskriftsendring. Avgiftsfritak Det f\u00f8lger av boligsoneforskriften \u00a7 3 at \u00abfastsettelse av avgift og avgiftssatser for ulike brukergrupper og boligsoner vedtas av bystyret\u00bb. P\u00e5 bakgrunn av dette legger Bymilj\u00f8etaten til grunn at bystyret ogs\u00e5 kan vedta avgiftsfritak uten at det krever forskriftsendring. For \u00e5 unng\u00e5 at avgiftsfritaket kan utgj\u00f8re statsst\u00f8tte, anbefaler Bymilj\u00f8etaten at dette begrenses til: Kj\u00f8ret\u00f8y som utelukkende brukes til transport av kommunalt personell som yter tjenester etter lov om kommunale helse- og omsorgstjenester \u00a7 3-2 f\u00f8rste ledd nr. 6 bokstavene a og b. Transport i forbindelse med brukerstyrt personlig assistanse og st\u00f8ttekontakttjenester omfattes ikke. Det m\u00e5 v\u00e6re en forutsetning for avgiftsfritaket at etatene som disponerer kj\u00f8ret\u00f8yene ikke selger tilleggstjenester eller driver annen \u00f8konomisk aktivitet. Bymilj\u00f8etaten frar\u00e5der at det gis avgiftsfritak til kj\u00f8ret\u00f8y som brukes til transport av personell hos leverand\u00f8rer som kommunen har avtale med. Vi viser til vurderingen i punkt 3.3. Leverand\u00f8rene kan for \u00f8vrig prise inn kostnader til parkering i tilbudene de gir ved kommunens offentlige anskaffelser av tjenester etter helse- og omsorgstjenesteloven. Parkeringstillatelse i sone 1 Det fremg\u00e5r av boligsoneforskriften \u00a7 13 fjerde ledd at det ikke innvilges parkeringstillatelser til n\u00e6ringsdrivende eller offentlige tjenesteut\u00f8vere i sone 1. Etter forskriftens \u00a7 11 kan det i s\u00e6rlige tilfeller dispenseres fra tildelingskriteriene i forskriften. Bymilj\u00f8etaten vil gi dispensasjon etter \u00a7 11 til et n\u00e6rmere bestemt antall kommunale kj\u00f8ret\u00f8y som oppfyller de samme vilk\u00e5rene som for avgiftsfritaket, slik at de f\u00e5r parkeringstillatelse i sone 1. Dette gj\u00f8res som en pr\u00f8veordning, i p\u00e5vente av en endring av forskriften. BEHO har opplyst at de i gjennomsnitt har 4-5 biler p\u00e5 veien i sone 1 i l\u00f8pet av en dag. Det avklares n\u00e6rmere med BEHO hvor mange tillatelser som er n\u00f8dvendig for \u00e5 avhjelpe behovet. 11 "
}