{
  "dokument_id": "31dcfe49-08ef-58f1-80e0-ddd38b3a13e5",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Innspill om B\u00e5tanbud Hordaland 2026-2028",
  "url": "https://bergen.kommune.no/politikere-utvalg/api/fil/bk360/9887177/Framstilling-Horingsuttalelse-Innspill-om-Batanbud-Hordaland-2026-2028",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/19492-3 H\u00f8ringsuttalelse - Innspill om B\u00e5tanbud Hordaland 2026-2028 Hva saken gjelder: Skyss er i gang med \u00e5 forberede fornying av driftskontraktene for mange b\u00e5truter i Hordaland. Det har blitt fremmet en sak i hovudutval for samferdsel og mobilitet (SAMO) 17. januar 2024 om strategiske avklaringer og rammer for de nye b\u00e5tkontraktene. Det ble i m\u00f8tet vedtatt at saken skulle sendes p\u00e5 en kort h\u00f8ring til de ber\u00f8rte kommunene f\u00f8r m\u00f8te i fylkesutvalet. Innspillene vil etter planen ogs\u00e5 bli lagt ved saken til ny behandling i SAMO 13. mars Saken om strategiske avklaringer og rammer for kontraktene som er til behandling i fylkeskommunen, er en \u00abprosessak\u00bb der den fylkeskommunale administrasjonen ber om politiske f\u00f8ringer for det videre arbeidet. Saken viser resultatet av utredningene som er gjort s\u00e5 langt, og inneholder en faglig anbefaling for hvilken retning man \u00f8nsker \u00e5 arbeide videre med for b\u00e5trutene. H\u00f8ringsfrist: H\u00f8ringsfrist er satt til 20. februar. Etter avtale med Skyss er det avtalt utvidet frist slik at byr\u00e5det kan behandle saken senest i m\u00f8tet 22.02.2024 Byr\u00e5dens vurdering og forslag til h\u00f8ringsuttalelse: Det er sv\u00e6rt viktig at det innenfor samferdsel legges opp til langsiktige l\u00f8sninger som b\u00e5de sikrer gode og effektive forbindelser, fremmer regionen som et attraktivt turist- og reisem\u00e5l, gir gode rammevilk\u00e5r for n\u00e6ringslivet og sikrer at det legges opp til fremtidsrettede l\u00f8sninger som ivaretar og st\u00f8tter opp under n\u00f8dvendige utslippsreduksjoner. Bergen kommune er derfor positiv til at Skyss legger opp til at det videre arbeidet skal sikre at b\u00e5de markedsbehov og felles m\u00e5lsetninger om utslippskutt i kollektivtrafikken skal ivaretas. Bergen kommune vurderer at dette er sv\u00e6rt viktig for alle de omtalte b\u00e5trutene, men Bergen sin uttale vil i det videre avgrenses til Sunnhordlandsruta og Rosendal-Bergen. Bergen kommune ser at det b\u00e5de for Sunnhordlandsruta og Rosendal-Bergen kan v\u00e6re krevende \u00e5 gj\u00f8re rutetilbudet utslippsfritt, uten at det samtidig gj\u00f8res endringer i tilbudet, ladestruktur utvides, eller det anskaffes flere fart\u00f8y. Bergen erkjenner ogs\u00e5 at omstilling til nullutslipp i personsj\u00f8transporten vil kreve vesentlige investeringer i nytt materiell, bruken av materiell og personell m\u00e5 optimaliseres og det m\u00e5 s\u00f8kes nyskapende teknologiske l\u00f8sninger. Likevel er det sv\u00e6rt viktig at ikke Vestlandet som destinasjon og arbeidsmarked svekkes i prosessen. De reisenes behov m\u00e5 ivaretas under omstillingen til lavutslippssamfunnet. I fylkesdirekt\u00f8rens innstilling legges det opp til at det for begge rutene skal arbeides videre med en st\u00f8rre endring i rutetilbudet for \u00e5 legge til rette for utslippskutt, samtidig som reisebehovet blir ivaretatt. For Rosendal \u2013 Bergen vil dette kunne bety at b\u00e5truten avsluttes med endestopp p\u00e5 Os\u00f8yro og passasjerer vil m\u00e5tte busses videre til b\u00e5de Bergen sentrum 1 og Bergen lufthavn. Dette vil skape stor ulempe for de reisende og kunne redusere attraktiviteten p\u00e5 tilbudet som igjen f\u00f8rer til redusert bruk. Bergen kommune st\u00f8tter derfor \u00abHovudutval for samferdsel og mobilitet\u00bb sin innstilling til Fylkestinget om at det b\u00f8r komme frem mer informasjon om konsekvensene for de reisende ved de ulike grepene som er foresl\u00e5tt, og hvordan det kan p\u00e5virke reisetall p\u00e5 rutene. Transport p\u00e5 sj\u00f8en er en del av identiteten til Vestlandet og viktig b\u00e5de for n\u00e6ringsliv, reiseliv, hverdagsreiser og sammenkobling av regionen. Bergen vurderer derfor at man i det videre arbeidet b\u00f8r strekke seg langt for \u00e5 s\u00f8ke fremtidsrettede, milj\u00f8vennlige sj\u00f8transportl\u00f8sninger, framfor \u00e5 erstatte tilbud med bil- og busstransport. Bergen - Rosendal er en viktig rute, og knytter Hardanger tettere p\u00e5 b\u00e5de flyplass og Bergen. Bergen mener at \u00e5 busse passasjerene til Os for \u00e5 ta b\u00e5t videre, vesentlig vil svekke b\u00e5de Bergen, Hardanger og Vestlandet som destinasjon, og vurderer det som problematisk \u00e5 svekke byens historiske og praktiske funksjon som hovedterminal for b\u00e5treisende. \u00c5 innf\u00f8re buss for b\u00e5t kan premanent svekke tilbudet for de reisende, og vi er bekymret for at ved en slik endring vil ogs\u00e5 hverdagstilbudet til de reisende bortfalle og man st\u00e5r fort kun igjen med en \u00abturistrute\u00bb fra Os til Rosendal. Vedtakskompetanse: Byr\u00e5dets fullmakter \u00a7 6 H\u00d8RINGSUTTALELSER Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. H\u00f8ringsuttalelser avgitt av byr\u00e5det sendes uten ugrunnet opphold bystyrets kontor til orientering. Forretningsutvalget har i m\u00f8tet 13.02.2024 i sak 57/24 fattet f\u00f8lgende vedtak: Byr\u00e5det avgir eventuell h\u00f8ringsuttalelse til \u00abh\u00f8ring - b\u00e5tanbod Hordaland 2026- 2028\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abB\u00e5tanbud Hordaland 2026-2028 Strategiske avklaringar og rammer for dei nye kontraktane\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 27. februar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. H\u00f8ring \u2013 Ber om innspel fr\u00e5 kommunar \u2013 B\u00e5tanbod Hordaland 2026-2028, datert 30.01.2024 2. SAMO PS 6 -2024 B\u00e5tanbod Hordaland 2026-2028 \u2013 Strategiske avklaringar og rammer for dei nye kontraktane, datert 02.02.2024 3. SAMO PS 6 -2024 Uttale fr\u00e5 RMNF til sak om b\u00e5tanbod, datert 02.02.2024 4. SAMO PS 6 -2024 Saksprotokoll - B\u00e5tanbod Hordaland 2026-2028 \u2013 Strategiske avklaringar og rammer for dei nye kontraktane, datert 02.02.2024 2 "
}