{
  "dokument_id": "eb525899-bb42-591e-9457-b43f36c48b26",
  "doc_type": "case_presentation",
  "kommune": 4601,
  "tittel": "Representantforslag fra Geir Steinar Dale (AP) og Kathrine Dahle om Skilting av historiske bygg i r\u00e5dhuskvartalet Innsendt: 29.4.2025",
  "url": "https://bergen.kommune.no/politikere-utvalg/api/fil/bk360/12576046/Framstilling-Representantforslag-fra-Geir-Steinar-Dale-AP-og-Kathrine-Dahle-om-Skilting-av-historiske-bygg-i-radhuskvartalet-Innsendt-29-4-2025",
  "tekst": " Forretningsutvalget Saksframstilling V\u00e5r referanse: 2025/161465-3 Saksbehandler: Bjarte K. Fr\u00f8nsdal Representantforslag fra Geir Steinar Dale (A) og Kathrine Dahle (A) om skilting av historiske bygg i r\u00e5dhuskvartalet Innsendt: 29.4.2025 Hva saken gjelder: Bystyrerepresentantene Geir Steinar Dale (A) og Kathrine Dahle (A) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 29.4.25. Forslaget lyder som f\u00f8lger: Byen v\u00e5r er rik p\u00e5 historie, og flere av de eldre bygningene \u2013 som Hagerupg\u00e5rden, Manufakturhuset, Gamle R\u00e5dhus og huset ovenfor R\u00e5dhuset mot Sm\u00e5strandgaten \u2013 har en spennende og viktig fortelling \u00e5 dele. I dag finnes det imidlertid ingen fysisk informasjon ved byggene som formidler denne historien til publikum. Kunnskapen er i hovedsak tilgjengelig kun via netts\u00f8k, noe som begrenser opplevelsen for b\u00e5de fastboende og tilreisende. Forslag \u2022 Det igangsettes et arbeid for \u00e5 sette opp estetiske og informative skilt p\u00e5 utvalgte historiske bygg i sentrum, hvor det kort fortelles om byggenes historie og betydning. \u2022 Informasjonen b\u00f8r utarbeides i samarbeid med historikere, byantikvaren og relevante kulturinstitusjoner, slik at innholdet blir b\u00e5de korrekt og lett tilgjengelig for publikum. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. 1 Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 22.10.25. Det foresl\u00e5s at utvalg for milj\u00f8 og byutvikling avgir innstilling i saken. Forslag til vedtak: 1. Representantforslag fra Geir Steinar Dale (A) og Kathrine Dahle (A) om skilting av historiske bygg i r\u00e5dhuskvartalet, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 22.10.25. 3. Utvalg for milj\u00f8 og byutvikling avgir innstilling i saken. Dato: 2. mai 2025 \u00d8ivind Hauge St\u00f8le - seksjonssjef Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. 2 Saksframstilling: 3 "
}