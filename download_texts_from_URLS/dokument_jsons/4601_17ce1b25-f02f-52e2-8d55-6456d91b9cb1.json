{
  "dokument_id": "17ce1b25-f02f-52e2-8d55-6456d91b9cb1",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 77 fra Diane Berbain (SV) om oppf\u00f8lging av vedtak om nullvisjon for overdosed\u00f8dsfall i Bergen - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10979040/Svar-pa-skriftlig-sporsmal-nr-77-fra-Diane-Berbain-SV-om-oppfolging-av-vedtak-om-nullvisjon-for-overdosedodsfall-i-Bergen-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/124024-3 Saksbehandler: Rune Tj\u00f8svold Fra Dato: 5. september 2024 Byr\u00e5d for Svar p\u00e5 skriftlig sp\u00f8rsm\u00e5l nr. 77 fra Diane Berbain (SV) om oppf\u00f8lging av vedtak om nullvisjon for overdosed\u00f8dsfall i Bergen - Utvalg for helse og sosial 2024 Representanten Diane A. Berbain (SV) har den 13. august 2024 sendt inn f\u00f8lgende skriftlige sp\u00f8rsm\u00e5l: Viser til sak 254/22 og ber byr\u00e5den om en oppdatering p\u00e5 samtlige vedtakspunkter, og at det fremstilles punktvis. Punkter fra 1 til 12: 1. Bergen bystyre vedtar en nullvisjon for overdosed\u00f8dsfall. 2. Bergen bystyre ber byr\u00e5det ta initiativ overfor nasjonale myndigheter for \u00e5 sette i gang kunnskapsbaserte strakstiltak som kan redusere antall overdosed\u00f8dsfall b\u00e5de nasjonalt og lokalt. 3. Bystyret ber byr\u00e5det om \u00e5 jobbe for en bedre kartlegging av hvem som d\u00f8r av overdoser. Det kan blant annet inneb\u00e6re \u00e5 unders\u00f8ke om de var under oppf\u00f8lging fra NAV, hadde tilbud fra tverrfaglig spesialisert behandling av ruslidelser (TSB), botiltak, eller andre tjenester, for slik \u00e5 kunne sette inn ressursene der det er st\u00f8rst risiko for overdose. 4. Bystyret ber byr\u00e5det om \u00e5 arbeide for at kommunikasjon mellom tverrfaglig spesialisert behandling av ruslidelser (TSB), kriminalomsorgen og kommunen blir bedre, samt for \u00e5 sikre s\u00f8ml\u00f8se forl\u00f8p. Rusorganisasjoner i Bergen varsler om at det skrives ut s\u00e5rbare personer uten videre oppf\u00f8lging. 5. Mangel p\u00e5 tilrettelagte boliger til personer med rusmiddelproblemer er fortsatt en utfordring. Bystyret ber byr\u00e5det s\u00f8rge for omsorgsboliger som er tilrettelagt for par og for dem som har dyr, som kan gj\u00f8re behandling mer tilgjengelig. 6. Endringer i statlige ordninger har f\u00f8rt til at antallet d\u00f8gnplasser i Bergen er redusert uten plan for oppbygging og erstatning av disse. Bystyret ber byr\u00e5det g\u00e5 i dialog med Helse Bergen for \u00e5 sikre dekning av behovet av d\u00f8gnplasser, som er tilpasset kj\u00f8nn og alder. 7. Bystyret ber byr\u00e5det g\u00e5 i dialog med Helse Bergen sin Avdeling for rusmedisin (AFR) for \u00e5 endre praksisen om utskrivelse ved manglende oppm\u00f8te for poliklinisk behandling. 8. Bystyret anerkjenner at det viktigste i ruspolitikken er \u00e5 se mennesker med ruslidelser som medborgere og medmennesker. Vi m\u00e5 t\u00e5le at noen vil innta rusmidler uten at de blir stigmatisert og m\u00e5 leve i utenforskap. 9. Bystyret ber byr\u00e5det om \u00e5 jobbe videre for den enkeltes myndiggj\u00f8ring og muligheter for medvirkning og involvering, slik at det gjennomsyrer hele arbeidet mot overdoser. 10. Urene rusmidler kan potensielt gi utilsiktede effekter, overdoser og helseskader. Bystyret ber byr\u00e5det g\u00e5 i dialog med nasjonale myndigheter for \u00e5 utrede muligheten for \u00e5 kunne tilby rusmiddeltesting p\u00e5 MO-sentrene, ved det brukerstyrte huset i Sverresgate, og der unge mennesker m\u00f8tes som ved st\u00f8rre arrangementer og konserter. 11. Bystyret ber byr\u00e5det jobbe for \u00e5 tilgjengeliggj\u00f8re informasjon om oppl\u00e6ring i bruk av og tilgjengelighet av nalokson for aktuelle samfunnsakt\u00f8rer som kan nyttiggj\u00f8re seg dette. 12. Bystyret ber byr\u00e5det om \u00e5 vurdere \u00e5 utrede et eget spesialisert tilbud til rusbrukere med omsorgsbehov etter langvarig bruk for \u00e5 sikre at kompetansen er samlet, og der adekvat substitusjonsbehandling med supplerende medisinering kan skje p\u00e5 en trygg og forsvarlig m\u00e5te. Svar fra byr\u00e5den: 1. Bergen kommune har sluttet seg til nasjonal overdosestrategi som har en nullvisjon. 2. Bergen kommune deltar i arbeidet med nasjonal overdosestrategi som ledes av Helsedirektoratet. Den nasjonale overdosestrategien er forlenget fram til forebyggings- og behandlingsreformen p\u00e5 rusfeltet er lagt fram for Stortinget. Helsedirektoratet har blant annet fremlagt en nasjonal veileder/faglige r\u00e5d for overdoseforebyggende arbeid i kommunene. Bergen kommune har deltatt i utformingen av de faglige r\u00e5dene. Bergen kommune har ikke mottatt \u00f8konomisk tilskudd til overdosekoordinator. Det overdoseforebyggende arbeidet videref\u00f8res derfor av overdoseteamet og i lavterskeltilbudene for rusavhengige personer. At den statlige st\u00f8tten til kommunal overdosekoordinator har bortfalt er tatt opp i m\u00f8te mellom Bergen kommune og helseministeren. 3. Kommunen arbeider systematisk med \u00e5 forebygge overdoser og annen rusrelatert d\u00f8d. Etat for sosiale tjenester (EST) og Etat for psykisk helse og rustjenester (EPHRT) arbeider p.t. med en prosjektskisse hvor m\u00e5let er \u00e5 l\u00e6re og f\u00e5 kunnskap ved rusrelatert d\u00f8d. Utgangspunktet er at alle involverte rundt den avd\u00f8de gjennomg\u00e5r hva som er gjort, og at en setter ned en arbeidsgruppe som ser samhandlingen i et helhetlig perspektiv. Hensikten er \u00e5 avdekke forbedringsomr\u00e5der som kan bidra til \u00f8kt samhandlingskvalitet i tjenestene, og med det bidra til \u00e5 redusere risiko for rusrelatert d\u00f8d. 4. Bergen kommune deltar i helsefellesskapet for bergensomr\u00e5det sammen med Helse Bergen p\u00e5 flere niv\u00e5er. Temaer omkring behandling p\u00e5 generelt grunnlag kan dr\u00f8ftes i partnerskapsm\u00f8te, strategisk samarbeidsutvalg, omr\u00e5deutvalg og underutvalg rus og psykisk helse. I tillegg til disse faste m\u00f8teforaene i helsefellesskapet, har EPHRT og EST jevnlige m\u00f8ter p\u00e5 enhetslederniv\u00e5 med lokalt DPS. I tillegg har EPHRT mer spesialiserte ukentlige m\u00f8ter med Psykiatrisk klinikk for \u00e5 gjennomg\u00e5 listen med utskrivningsklare pasienter i spesialisthelsetjenesten (SHT). EST har faste samarbeidsm\u00f8ter med Avdeling for rusmedisin (AFR), seksjon LAR i tillegg til halv\u00e5rlige fagdager. Det er ogs\u00e5 inng\u00e5tt samarbeidsavtale med AFR om deltagelse fra EST i Bistandsteam n\u00e5r det gjelder tvangssaker for personer med rusavhengighet. Det er inng\u00e5tt en egen avtale med Kriminalomsorgen. Avtalen beskriver kontakten mellom Kriminalomsorgen og kommunen. Samarbeidsavtalen tydeliggj\u00f8r kommunikasjonen slik at en ikke bruker un\u00f8dig tid p\u00e5 \u00e5 finne ut hvor en skal henvende seg for \u00e5 s\u00f8ke tjenester. 5. Byr\u00e5det har startet opp arbeidet med en ny boligsosial strategi. Bergen kommune har planer om bygging av boliger, og noen av disse boligene vil ogs\u00e5 v\u00e6re tilrettelagt for par. Vedr\u00f8rende husdyrhold er det flere momenter som m\u00e5 ivaretas. Blant annet arbeidsplassforskriften, hensyn til andre beboere, eventuelle allergier med videre. I tildeling av bolig gj\u00f8res det en helhetlig vurdering. 6. Se svar p\u00e5 sp\u00f8rsm\u00e5l 4. 7. Se svar p\u00e5 sp\u00f8rsm\u00e5l 4. 8. Kommunen har blant annet inng\u00e5tt en intensjonsavtale med UiB, Huset Bergen og H\u00f8yskolen Vestlandet om felles forskning knyttet til medborgerskap og reduksjon av stigma. 9. Bergen kommune har etablert et Ruspolitisk r\u00e5d best\u00e5ende av personer med brukererfaringer, p\u00e5r\u00f8rendeerfaringer eller begge deler. Dette er et medvirkningsr\u00e5d som byr\u00e5det og bystyret kan benytte for erfaringsbaserte innspill om ulike temaer p\u00e5 rusfeltet, herunder overdoseforebyggende arbeid. Bergen kommune samhandler i utstrakt grad med ulike brukerorganisasjoner for \u00e5 f\u00e5 r\u00e5d og innspill, samt at lavterskeltjenestene i stor grad involverer brukerperspektivet i arbeidet med \u00e5 forebygge rusrelatert d\u00f8d. 10. Helsedirektoratet har signalisert at de vil initiere et samarbeid mellom Bergen, Oslo, Trondheim og Stavanger med sikte p\u00e5 \u00e5 etablere et nasjonalt pilotprosjekt for rusmiddelanalyser. F\u00f8rste dr\u00f8ftingsm\u00f8te ble avholdt i Trondheim i februar d.\u00e5. Finansiering vil forh\u00e5pentligvis fremkomme i statsbudsjettet for 2025. Helsedirektoratet har konstatert at et eventuelt pilotprosjekt m\u00e5 etableres som en fors\u00f8ksordning under overskriften \u00abutpr\u00f8vende behandling\u00bb (det er en egen nasjonal veileder for utpr\u00f8vende behandling) for \u00e5 sikre at tjenestene blir utf\u00f8rt i henhold til gjeldende regelverk. 11. MO-Gyldenpris har Nalokson-koordinatoren for Bergen og Vestland. Koordinatoren er ansvarlig for implementering av Nalokson i regionen. P\u00e5 www.nalokson.uio.no er det oversikt over utdelingssteder i v\u00e5r region. Utover dette er det mange instanser i kommunen og andre offentlige og private akt\u00f8rer som f\u00e5r oppl\u00e6ring i overdoseh\u00e5ndtering med Nalokson. Disse ulike instansene har ogs\u00e5 tilgjengelig Nalokson til bruk om det oppst\u00e5r overdosesituasjoner. Akt\u00f8rer som har behov for oppl\u00e6ring eller trenger \u00e5 ha nalokson tilgjengelig kan ta direkte kontakt med koordinatoren. Det er ogs\u00e5 et obligatorisk nettkurs som m\u00e5 gjennomf\u00f8res for dem som skal drive utdeling av Nalokson. E-l\u00e6ringskurs og \u00f8vrig oppl\u00e6ringsmateriell finnes p\u00e5 forannevnte nettside. Det p\u00e5l\u00f8per ikke utgifter for dette tilbudet under n\u00e5v\u00e6rende prosjektorganisering. 12. Byr\u00e5dets vurdering av kommunens ansvar for \u2013 og arbeid med \u2013 rusavhengige personer med store omsorgsbehov vil bli n\u00e6rmere belyst i ny temaplan for rus og psykisk helse. Planarbeidet har oppstart i h\u00f8st med m\u00e5l om fremleggelse for bystyret h\u00f8sten 2025. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}