{
  "dokument_id": "7138e2a6-d896-5443-9df2-acc5525878ab",
  "doc_type": "case_presentation",
  "kommune": 4601,
  "tittel": "H\u00f8ring av handlingsplan mot vold i n\u00e6re relasjoner",
  "url": "https://bergen.kommune.no/politikere-utvalg/api/fil/bk360/11048459/Framstilling-Horing-av-handlingsplan-mot-vold-i-naere-relasjoner",
  "tekst": " Kommunalt r\u00e5d for personer med funksjonsnedsettelse/Eldrer\u00e5det/Ungdomsr\u00e5det Saksframstilling V\u00e5r referanse: 2023/283884-155 Saksbehandler: Ragnhild Hvoslef Kr\u00fcger H\u00f8ring av handlingsplan mot vold i n\u00e6re relasjoner Hva saken gjelder: Byr\u00e5det har sendt p\u00e5 h\u00f8ring handlingsplan mot vold i n\u00e6re relasjoner. Ungdomsr\u00e5det behandlet oppstart av arbeidet med planen i m\u00f8te 1. februar 2023 sak 5/23 og sendte f\u00f8lgende innspill til det videre arbeidet 1. Unge trenger bred informasjon om hva vold er og hvordan kjenne det igjen. Dette b\u00e5de i forhold til \u00e9n selv, men ogs\u00e5 i forhold til vennene sine. Hva er bekymringsverdige symptomer, som man b\u00f8r reagere p\u00e5? N\u00e5r b\u00f8r man ikke holde p\u00e5 en hemmelighet? Det kan v\u00e6re vanskelig \u00e5 vite om man trenger jeg hjelp, eller om det man opplever bare er normalt. S\u00e6rlig psykisk vold kan v\u00e6re vanskelig \u00e5 kjenne igjen, da det kan oppleves som noe veldig subjektivt. Hva er grovt nok? 2. Informasjon om hvordan hjelpe en venn som sliter eller har problemer hjemme? Hvordan snakke om tema p\u00e5 en god m\u00e5te? De fleste unge g\u00e5r til venner eller kan \u00abfanges opp\u00bb i sosiale sammenhenger blant jevnaldrende. Det er ikke mange som har tette forhold til l\u00e6rere. 3. Hva er konsekvensene om man melder fra? B\u00e5de for deg som varsler, samt den det gjelder. Hva skjer n\u00e5r du tar kontakt? Hva ligger eks av krav i helsesykepleier sin meldeplikt og hva er taushetsbelagt? Mange unge forbinder barnevernet med noe skummelt og er redd for \u00e5 havne i, eller ta kontakt med, barnevernet - man er jo glad i foreldrene sine. Det er et behov for en plattform eller et sted, hvor man bare kan snakke, uten at det f\u00e5r konsekvenser. KRPF behandlet oppstart av arbeidet med planen i m\u00f8te 31. januar 2023, sak 31/23 og sendte f\u00f8lgende innspill til det videre arbeidet. Ref s 36 i gjeldende plan. \u00abMennesker med habiliterings- og rehabiliteringsbehov og eldre Noen grupper har s\u00e6rlig risiko for \u00e5 bli utsatt for vold eller selv \u00e5 sette andre personer i fare, enten det er n\u00e6re relasjoner i slekt og nettverk, i kommunale bofellesskap eller som mottakere av tjenester i hjemmet. Mennesker med mer omfattende funksjonshemminger og hjelpebehov har som oftest mindre sosialt nettverk og er mer avhengig av b\u00e5de p\u00e5r\u00f8rende og hjelpeapparat. Denne avhengigheten kan gj\u00f8re det vanskelig \u00e5 si fra om det man er utsatt for. God kompetanse i tjenestene, forsvarlig hjelp og st\u00f8tte gjennom gode forl\u00f8p for ivaretakelse og samordnet oppf\u00f8lging p\u00e5 tvers i kommunen og i samarbeid med spesialisthelsetjenestene er b\u00e5de god hjelp og kan forebygge voldsepisoder.\u00bb 1 Dette punktet om at personer med behov for assistanse har en egen s\u00e5rbarhet er viktig \u00e5 understreke. Noen opplever \u00e5 f\u00e5 avslag p\u00e5 tjenester eller BPA fordi man kan f\u00e5 hjelp av en partner. Dette f\u00f8rer til at man blir avhengig av partner og at det kan bli enda vanskeligere \u00e5 g\u00e5 fra et vanskelig og voldelig forhold. Det er ogs\u00e5 mulig at assistenter kan ut\u00f8ve vold og det kan v\u00e6re vanskelig \u00e5 melde fra om eller gj\u00f8re noe med dette. I n\u00e5v\u00e6rende plan savnes et punkt om universell tilgjengelighet for funksjonshemmede p\u00e5 alle krisesenter slik at ogs\u00e5 funksjonshemmede har like muligheter til hjelp som andre. - Sette inn et tiltak som lyder som f\u00f8lger: Jobbe for at alle krisesenter skal v\u00e6re universelt utformet og sette som krav at alle nye krisesentre skal v\u00e6re universelt utformet. P\u00e5 side 40 st\u00e5r det f\u00f8lgende \u00abKommunen har ikke et eget sted/kontaktpunkt der p\u00e5r\u00f8rende/familie, naboer og ansatte som kan melde fra om bekymring n\u00e5r de har m\u00f8tt eller h\u00f8rer om voksne og eldre mennesker som utsettes for vold og overgrep og som kan g\u00e5 inn i familien eller en situasjon og f\u00f8lge opp videre\u00bb. Denne setningen er veldig tung, og det er vanskelig \u00e5 tolke hva kommunen ikke har. Har de ikke et sted/kontaktpunkt for dem som melder fra eller for dem det blir meldt fra om? KRPF kan heller ikke se at det i planen st\u00e5r noe om ivaretakelse av familie og s\u00f8sken til barn med utagerende adferd (og utviklingshemming) p\u00e5 tross av at det i innledningen st\u00e5r at barn kan ta skade av \u00e5 v\u00e6re vitne til at foreldre blir utsatt for vold enten det er fra egne barn/ungdom eller annen voksenperson. KRPF ber derfor om at det vurderes \u00e5 sette inn et tiltakspunkt som g\u00e5r p\u00e5 denne problemstillingen. F.eks.: - Bergen kommune skal st\u00f8tte og s\u00f8rge for tilstrekkelig ivaretakelse av hele familien der ett eller flere av familiens medlemmer har utagerende adferd. Det oppleves ofte som skamfullt \u00e5 ha et barn som utagerer og som kan v\u00e6re voldelig. Det er derfor viktig at tjenestene er oppmerksomme p\u00e5 denne utfordringen og kan sp\u00f8rre, informere og veilede p\u00e5 en diskret og empatisk m\u00e5te. Dette krever b\u00e5de bevisstgj\u00f8ring og kompetanseheving. I innledningen til n\u00e5v\u00e6rende plan st\u00e5r det at f\u00e6rre skal oppleve vold og at terskelen skal bli lavere for \u00e5 melde fra. Hvordan har kommunen arbeidet for dette og hvordan planlegger man \u00e5 arbeide videre? Dersom man baserer seg p\u00e5 informasjonen p\u00e5 kommunens nettsider m\u00e5 man sikre b\u00e5de at disse er tilgjengelig, at det er lett \u00e5 finne frem til den aktuelle informasjonen og at det er en enkel m\u00e5te \u00e5 melde fra om bekymringer. Det er ogs\u00e5 viktig at man f\u00e5r klar informasjon om hva som skjer dersom man velger \u00e5 melde fra om noe. Eldrer\u00e5det behandlet oppstart av arbeidet med planen i m\u00f8te 1. februar 2023, sak 26/23 og sendte f\u00f8lgende innspill til det videre arbeidet: Forhold som allerede er krevende og muligens voldelige kan ofte bli vanskeligere n\u00e5r begge parter blir pensjonister. Man f\u00e5r mer tid sammen, er mer prisgitt den andre og hum\u00f8ret kan bli mer krevende. Det er derfor viktig at de tjenestene som m\u00f8ter pensjonister har kompetanse p\u00e5 \u00e5 fange opp signaler og kan sp\u00f8rre, veilede og informere p\u00e5 en empatisk m\u00e5te. Dette krever b\u00e5de kompetanseheving og mer tid i hjemmetjenestene. Det er ogs\u00e5 en risiko for at tjenesteut\u00f8vere kan ut\u00f8ve vold og tvang. Og mange eldre er i stor grad avhengig av enkeltpersoner som kommer hjem til dem. Dette fokuset m\u00e5 ogs\u00e5 st\u00e5 sentralt i planen. 2 R\u00e5dene kan n\u00e5 velge \u00e5 komme h\u00f8ringsinnspill til saken. Forslag til vedtak: Utkast til handlingsplan mot vold i n\u00e6re relasjoner tas til orientering. Dato: 4. september 2024 Ragnhild Hvoslef Kr\u00fcger - seniorr\u00e5dgiver Dokumentet er godkjent elektronisk. Vedlegg: Byr\u00e5dssak H\u00f8ringsutkast 3 "
}