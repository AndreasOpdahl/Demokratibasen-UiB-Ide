{
  "dokument_id": "a73568f3-5e90-5b91-a022-f91de069c29a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 111 fra Katrine N\u00f8dtvedt (MDG) om saksbehandlingsprosessen hos Byr\u00e5dsavdeling for byutvikling- Ut",
  "url": "https://bergen.kommune.no/politikere-utvalg/api/fil/bk360/10676906/Svar-pa-skriftlig-sporsmal-nr-111-fra-Katrine-Nodtvedt-MDG-om-saksbehandlingsprosessen-hos-Byradsavdeling-for-byutvikling-Ut",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/94341-3 Saksbehandler: Hilde Heggheim Fra Dato: 17. juni 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 111 fra Katrine N\u00f8dtvedt (MDG) om saksbehandlingsprosessen hos Byr\u00e5dsavdeling for byutvikling- Utvalg for milj\u00f8 og byutvikling Byr\u00e5dsleder skriver i Bergens Tidende at: \u00abn\u00e5 har vi f\u00e5tt ned saksbehandlingstiden, snudd flere klagesaker og lyttet til tiltakshaveres frustrasjon og behov\u00bb Representanten har snakket med tiltakshavere som ikke har f\u00e5tt m\u00f8ter med byr\u00e5den, selv om de innstendig har bedt om det. Det hadde ogs\u00e5 v\u00e6rt interessant \u00e5 f\u00e5 datagrunnlaget for p\u00e5standene ellers. Med \u00absnudd\u00bb antar representanten at byr\u00e5den mener at politisk ledelse har inntatt et annet standpunkt en plan- og bygningsetaten som faglig innstillende myndighet. Sp\u00f8rsm\u00e5l til byr\u00e5den: 1. Hvor mange tiltakshavere har bedt om m\u00f8te med byr\u00e5den, men f\u00e5tt nei? 2. N\u00e5r byr\u00e5dsleder viser til saksbehandlingstid, hvilke type saker viser hun til da, plansaker og/eller byggesaker? 3. I hvilke deler av prosessene har saksbehandlingstiden i de aktuelle sakstypene g\u00e5tt ned, hos byr\u00e5den eller hos plan- og bygningsetaten? 4. Hvor mange av sakene byr\u00e5den har \u00absnudd\u00bb har blitt p\u00e5klaget igjen av andre tiltakshavere? 5. Kan byr\u00e5den legge frem statistikken som viser sammenhengen i p\u00e5standen til byr\u00e5dsleder samt sp\u00f8rsm\u00e5l 2, 3 og 4? 6. Hvor mange saker har byr\u00e5den \u00absnudd\u00bb 1. halvv\u00e5r 2024 sammenlignet med det som ble \u00absnudd\u00bb 1. halvv\u00e5r 2023? 7. Hvor mange av sakene som byr\u00e5den har \u00absnudd\u00bb har blitt \u00abtilbakesnudd\u00bb av Statsforvalter?\u00bb Svar fra byr\u00e5den: Byr\u00e5den m\u00e5 ta overordnet forbehold om mindre avvik i tallene som presenteres i svaret p\u00e5 representantens skriftlige sp\u00f8rsm\u00e5l. Dette skyldes at vi enda er innenfor 1. halv\u00e5r 2024, og at tallene ikke n\u00f8dvendigvis er endelig oppdatert p\u00e5 dette tidspunkt. Av hensyn til sp\u00f8rsm\u00e5lets omfang og byr\u00e5dens frist for besvarelse, er det heller ikke anledning til \u00e5 foreta en kontrollsjekk for hvert enkelt \u00f8nske fra sp\u00f8rrer om statistikk og tall. 1. Byr\u00e5den mottar ukentlig en rekke m\u00f8tehenvendelser b\u00e5de vedr\u00f8rende enkeltsaker og st\u00f8rre sakskompleks. I de fleste tilfeller m\u00e5 en dessverre avvise m\u00f8tehenvendelser fra tiltakshavere, naboer og andre interessenter i enkeltsaker av hensyn til tid. Flere m\u00f8tehenvendelser blir ogs\u00e5 avvist som f\u00f8lge av at sakene det gjelder, ikke er til behandling i byr\u00e5dsavdelingen (f.eks. til byggesaksbehandling i Plan- og bygningsetaten eller til klagesaksbehandling i utvalget). P\u00e5 den andre siden m\u00f8ter gjerne byr\u00e5den tiltakshavere n\u00e5r det er mulig og forhold ved saken som b\u00f8r belyses ytterligere. Byr\u00e5den f\u00f8rer imidlertid ikke statistikk for noen av tilfellene. 2. Tall fra 1. tertialrapport 2024 viser en nedgang i saksbehandlingstid p\u00e5 alle felt i forhold til 1. tertial 2023. Dette gjelder b\u00e5de for Plan- og bygningsetaten og for byr\u00e5dsavdelingen. Byr\u00e5den vil belyse at en vesentlig del av Plan- og bygningsetatens virksomhet er lov- og forskriftsregulert hva gjelder saksbehandlingstid. Byr\u00e5den arbeider imidlertid aktivt for \u00e5 begrense saksbehandlingstiden i slike saker og p\u00e5 andre felt. Dette gjelder fortrinnsvis i denne perioden klagesaker og offentlige planarbeider, slik det er angitt i etatens \u00e5rsoppdrag. Byr\u00e5den har videre et langsiktig m\u00e5l om \u00e5 samarbeide med etaten for ogs\u00e5 \u00e5 sikre mer effektiv saksbehandling i byggesaker og for private planinitiativ. 3. Byr\u00e5den henviser til svaret i pkt. 2 og pkt. 5. 4. Byr\u00e5den legger til grunn at sp\u00f8rrer mener \u00ab[...] p\u00e5klaget igjen av andre [enn tiltakshaveren]\u00bb. Cirka 30 % av byr\u00e5dens fullmaktvedtak er blitt p\u00e5klaget. Enkelte vedtak er enda innenfor klagefristen. 5. Byr\u00e5den kan opplyse om at tall fra 1. tertialrapport 2024 viser en nedgang i saksbehandlingstid b\u00e5de for plansaker, byggesaker og klagesaker i forhold til 1. tertial 2023. Dette ogs\u00e5 til tross for bl.a. en \u00f8kning i antall byggesaksvedtak. Komplett oversikt vil gis utvalgets medlemmer i forbindelse med byr\u00e5dets tertialrapport til UMBY p\u00e5 senere tidspunkt. Her f\u00f8lger derfor kun et forel\u00f8pig utdrag av relevante tall fra Plan- og bygningsetaten og byr\u00e5dsavdelingen: Indikator (aggregerte tall) 1. tertial 2023 1. tertial 2024 Antall vedtak i byggesaker 543 680 Saksbehandlingstid for byggesaker - uker 9,4 7,7 Antall behandlede klager (bygge- og plansaker) 196 206 Saksbehandlingstid for klagesaker i PBE - uker N/A 6,2 Saksbehandlingstid for klagesaker (fra oversendt 25 19 fagnotat til byr\u00e5dsavdelingen til vedtak i UMBY) - uker Saksbehandlingstid for private planer 1. 11,8 8,9 gangsvedtak - uker Saksbehandlingstid for private planer 2. gangs 15,4 13,2 administrativ behandling \u2013 uker 6. I perioden fra 01.01.2023 til 31.05.2023 ble det fattet 60 fullmaktvedtak. I samme periode for 2024, ble det fattet 60 fullmaktvedtak. Tallene alene danner ikke n\u00f8dvendigvis et godt sammenligningsgrunnlag, da det b\u00e5de i 2023 og 2024 oppst\u00e5r sakskompleks av ulik art og omfang, ulik mengde klagesaker til politisk behandling, forhold som p\u00e5virker saksbehandlingstid og annet. 7. Ingen av byr\u00e5dens fullmaktvedtak er omgjort av Statsforvalteren. Det gj\u00f8res samtidig oppmerksom p\u00e5 at det er kun et f\u00e5tall av klagene som er oversendt Statsforvalteren i Vestland p\u00e5 dette tidspunkt. Samtlige av klagene p\u00e5 byr\u00e5dens fullmaktvedtak skal f\u00f8rst til behandling i UMBY. Christine Kahrs - Byr\u00e5d for byutvikling Dokumentet er godkjent elektronisk. "
}