{
  "dokument_id": "41904366-da93-55d0-a673-34652226aa20",
  "doc_type": "case_attachment",
  "kommune": 4601,
  "tittel": "Laksev\u00e5g gnr 130 bnr 28 H\u00e5konshellaveien 21. Klage over avslag p\u00e5 s\u00f8knad om ny avkj\u00f8rsel",
  "url": "https://bergen.kommune.no/politikere-utvalg/api/fil/bk360/9862300/Laksevag-gnr-130-bnr-28-Hakonshellaveien-21-Klage-over-avslag-pa-soknad-om-ny-avkjorsel",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/251129-8 Laksev\u00e5g gnr 130 bnr 28 H\u00e5konshellaveien 21. Klage over avslag p\u00e5 s\u00f8knad om ny avkj\u00f8rsel Hva saken gjelder: Saken gjelder klage over avslag p\u00e5 s\u00f8knad om etablering av avkj\u00f8rsel fra fylkesvei til nordre del av areal benyttet av Alv\u00f8en Rideklubb. Avslaget ble gitt den 22.09.2023 da en kom til at det ikke forel\u00e5 rettslig grunnlag for \u00e5 dispensere fra reguleringsplan 60940000 om etablering av ikke regulert avkj\u00f8rsel, \u00a7 5.3 om bruk og utforming av fellesgangvei f_GG3 og \u00a7 5.2 om tiltak i Annen veigrunn gr\u00f8nt, jf. pbl. \u00a7 19-2. Plan- og bygningsetaten fant heller ikke at det forel\u00e5 tilstrekkelige opplysninger til \u00e5 vurdere tiltakets visuelle kvaliteter, jf. pbl. \u00a7 29-2. Vedtaket er p\u00e5klaget den 13.10.2023 av ansvarlig s\u00f8ker ABO Plan & Arkitektur AS v/ Mathilde Ilper Johnsen p\u00e5 vegne av tiltakshaver Vestland fylkeskommune ved avdeling for planlegging og utbygging. Eier av gbnr. 130/28 (Alv\u00f8en G\u00e5rd) er Didrik Fasmer. Leder av Alv\u00f8en Rideklubb er Jan Georg Lehmann. Eiendommen omfattes delvis av detaljreguleringsplan ID 60940000, LAKSEV\u00c5G. GNR 129 OG 130, H\u00c5KONSHELLAVEIEN, GANG- OG SYKKELVEG, ikrafttredelsesdato 19.10.2016 og er regulert til F_GG3 \u2013 Felles gangveg for 130/28 og 130/72 og o_AVG6 \u2013 Annen veigrunn gr\u00f8nt. Eiendommen omfattes ogs\u00e5 delvis av detaljreguleringsplan ID 9260000, Laksev\u00e5g, Alv\u00f8en-Kongshavn-Ramsvik, gnr. 31,32,33,34 og 35 samt del av gnr. 30 og 37, ikrafttredelsesdato 30.06.1994 og er regulert til A3 \u2013 Allmennyttige form\u00e5l. Kommuneplanens arealdel (KPA 2018), vedtatt i Bystyret 19.06.2019, viser eiendommen som \u00d8vrig byggesone og den ligger innenfor hensynssonene gul og r\u00f8d veist\u00f8y. Tiltaket er avhengig av dispensasjon fra reguleringsplanen 60940000 om etablering av ikke regulert avkj\u00f8rsel, \u00a7 5.3 om bruk og utforming av fellesgangvei f_GG3 og \u00a7 5.2 om tiltak i Annen veigrunn gr\u00f8nt, og slike dispensasjoner er oms\u00f8kt, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Statens vegvesen er i uttalelse datert 28.08.2023 kritisk til flere avkj\u00f8rsler langs Fv. 5216. I utgangspunktet b\u00f8r all tilkomst til g\u00e5rdsomr\u00e5det finnes sted via regulert avkj\u00f8rsel mot s\u00f8r. Interne utfordringer for fremkommelighet p\u00e5 Alv\u00f8en g\u00e5rd, m\u00e5 l\u00f8ses internt. Statens vegvesen p\u00e5peker likevel at det er Vestland fylkeskommune som eier av Fv. 5216 som m\u00e5 vurdere om dette er en \u00f8nsket trafikal situasjon for framtiden. Vestland fylkeskommune v/ avd. for infrastruktur og veg (INV) har den 15.09.2023 gitt uttalelse til oms\u00f8kte tiltak. INV er i utgangspunktet negativ av hensyn til at flere avkj\u00f8rsler ikke gir en bedre trafikal situasjon. Regulert situasjon med \u00e9n avkj\u00f8rsel i s\u00f8r m\u00e5 antas \u00e5 skulle bedre forholdene p\u00e5 stedet. Dersom oms\u00f8kte tiltak er det eneste alternativet for \u00e5 realisere veiplanen \u00f8nsker INV at fylkesvegen og avkj\u00f8rselen blir utbedret samtidig. En forutsetning for dette er \u00e5 f\u00e5 inn korrekte siktsoner. I tillegg ber INV om at avkj\u00f8rselen f\u00e5r 1 begrenset bruk i form av bom og skilting. INV mener ogs\u00e5 at det b\u00f8r finnes l\u00f8sninger som legger til rette for at parkering i lommen foran driftsbygningen opph\u00f8rer. S\u00f8knaden er sendt Statsforvalteren i Vestland for uttalelse, og det er ikke mottatt noen tilbakemelding. Det vises til ovennevnte uttalelser i sin helhet. Klage: Klager viser til at utbedring av kj\u00f8revei p\u00e5 Fv. 5216 allerede er gjennomf\u00f8rt. Etablering av ny avkj\u00f8rsel er en n\u00f8dvendighet for drift av Alv\u00f8en Rideklubb og Alv\u00f8en g\u00e5rd. Uten avkj\u00f8rsel mot nord m\u00e5 bonden ferdes med traktor internt p\u00e5 g\u00e5rdstunet til ulempe for dyr og mennesker som benytter seg av rideg\u00e5rden. Dessuten vil omkj\u00f8ring til g\u00e5rdsareal p\u00e5 andre siden av fylkesveien gjennom rideskolen og via avkj\u00f8rsel i s\u00f8r, medf\u00f8re b\u00e5de store driftsulemper og milj\u00f8ulemper. Eventuelle interne tilpasninger p\u00e5 g\u00e5rden vurderes ellers \u00e5 kunne komme i konflikt med bestemmelser i kommuneplanen. Oppsummert mener klager at bruk av avkj\u00f8rsel utgj\u00f8r et mindre risikoelement enn hvis traktor m\u00e5 kj\u00f8res gjennom rideskolens omr\u00e5der. Klagen er omfattende, og det vises til innholdet i sin helhet. Det er den 20.12.2023 sendt inn m\u00e5lsatt terrengprofil og tilleggsopplysninger i saken. Tilleggsopplysninger er i all hovedsak knyttet til vurderingen av tiltakets visuelle kvaliteter av hensyn til behov for skj\u00e6ringer. Veiframf\u00f8ringen vil g\u00e5 inn i terrenget slik at det er behov for en skj\u00e6ring som strekker seg om lag 25 meter i lengderetning. P\u00e5 det h\u00f8yeste er den 3,5 meter. Skj\u00e6ringen ligger lavt i terrenget ned mot ridesenteret. Skj\u00e6ringen vil f\u00f8lgelig ikke virke skjemmende eller dominerende fra viktige eller s\u00e5rbare omr\u00e5der eller mot omgivelsene for \u00f8vrig. Skj\u00e6ringen underordner seg ellers st\u00f8rre terrenginngrep som allerede preger veistrekningen. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra reguleringsplan 60940000 om etablering av ikke regulert avkj\u00f8rsel, \u00a7 5.3 om bruk og utforming av fellesgangvei f_GG3 og \u00a7 5.2 om tiltak i Annen veigrunn gr\u00f8nt. Det vises innledningsvis til at tiltaket er avhengig av flere dispensasjoner fra bestemmelsene i reguleringsplan fra 2016. Dette taler for en h\u00f8yere terskel for \u00e5 innvilge dispensasjoner. En utstrakt bruk av dispensasjoner svekker reguleringsplan som styringsdokument og informasjonsgrunnlag. Fagetaten henviser til Statens vegvesen og Fylkeskommunens uttalelser i saken. Reguleringsplanens l\u00f8sning med kun \u00e9n avkj\u00f8rsel forutsettes gjort ut fra en trafikksikkerhetsmessig vurdering. Ny avkj\u00f8rsel vil f\u00f8lgelig ha negativ betydning for relevante trafikale forhold. Det legges her til grunn at nevnte myndigheter er n\u00e6rmest til \u00e5 vurdere de nasjonale og regionale interessene knyttet til trafikksikkerheten. Videre vil endret bruk av arealer tilknyttet regulert gangvei og gr\u00f8ntarealer skape et utydelig skille mellom kj\u00f8revei og gangvei. Hva gjelder visuelle kvaliteter, tilsier bilder vedlagt klagen at tiltaket er i strid med KPA 2018 om at nye byggetiltak skal ha \u00abgod terrengtilpasning med minst mulig bruk av store skj\u00e6ringer, fylling og murer\u00bb. Opplysningene p\u00e5 saken p\u00e5 tidspunktet var imidlertid ikke tilstrekkelig for \u00e5 komme til en endelig konklusjon. Det vises til fagetatens notat av 20.11.2023 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge p\u00e5 vilk\u00e5r. 2 Dispensasjon fra avkj\u00f8rsel p\u00e5 plankartet Tiltaket krever dispensasjon fra reguleringsplan 60940000, vedr\u00f8rende etablering av ikke regulert avkj\u00f8rsel fra fylkesvei, og slik dispensasjon er oms\u00f8kt, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Som det fremg\u00e5r av vedtaket er hensynet bak at avkj\u00f8rselen er regulert vekk i reguleringsplanen, i tillegg til at det er endret form\u00e5l til o_AVG og f_GG3, \u00e5 begrense antallet avkj\u00f8rsler og tydeliggj\u00f8re at det ikke skal v\u00e6re kj\u00f8rbar adkomst til eiendommen i dette omr\u00e5det. Dette bidrar til \u00e5 ivareta krav til trafikksikkerhet. Byr\u00e5den er i utgangspunktet enig med fagetaten, Statens vegvesen og Fylkeskommunen. \u00c9n avkj\u00f8rsel til g\u00e5rden i tr\u00e5d med gjeldende reguleringsplan fra 2016 synes \u00e5 utgj\u00f8re den mest trafikksikre l\u00f8sningen. Som f\u00f8lge av dette tilsier dispensasjon for etablering av ny avkj\u00f8rsel at hensynene blir vesentlig tilsidesatt. Byr\u00e5den er imidlertid av den oppfatning at Fylkeskommunen v/ INV som veieier, uttrykker at en kan oppn\u00e5 tilstrekkelige trafikksikkerhetsmessige forhold ved at en gjennomf\u00f8rer tiltak i forbindelse med etablering av avkj\u00f8rselen. Byr\u00e5den har vurdert uttalelsene i saken og er av den oppfatning at tiltakene som foresl\u00e5tt av veimyndigheten og som redegjort for i det f\u00f8lgende, er b\u00e5de saklig og forholdsmessig med tanke p\u00e5 \u00e5 avb\u00f8te for skadevirkninger ved etablering av oms\u00f8kte avkj\u00f8rsel. Vilk\u00e5r i vedtakets pkt. 2 a): Det synes i utgangspunktet \u00e5 v\u00e6re uheldig med tanke p\u00e5 trafikksituasjonen, at det etableres enda en avkj\u00f8rsel med tilkomstmuligheter fra fylkesveien til Alv\u00f8en Rideklubb. Byr\u00e5den har imidlertid forst\u00e5else for at det likes\u00e5 kan ha vesentlig negative konsekvenser dersom traktor m\u00e5 ferdes gjennom arealene som benyttes av g\u00e5ende, ridende, etc. Eventuell etablering av alternativ tras\u00e9 gjennom g\u00e5rdstunet synes ogs\u00e5 \u00e5 kunne m\u00e5tte medf\u00f8re vesentlige inngrep. Etablering av ny avkj\u00f8rsel tilsier f\u00f8lgelig en fornuftig l\u00f8sning for videre drift. Det er avgj\u00f8rende at den kun tilrettelegges for bruk av traktor for \u00e5 begrense motorisert ferdsel over regulert gang- og sykkelvei. Byr\u00e5den tiltrer f\u00f8lgelig Fylkeskommunens forslag om at avkj\u00f8rselen f\u00e5r begrenset bruk i form av bom og skilting. Bom m\u00e5 plasseres langt nok inne p\u00e5 avkj\u00f8rselsveien slik at traktoren ikke parkerer i gang- og sykkelveien n\u00e5r bommen skal \u00e5pnes. Bom og skilt skal dokumenteres etablert f\u00f8r det kan gis midlertidig brukstillatelse / ferdigattest. Dokumentasjonen skal i tillegg vise at traktor ikke parkerer i gang- og sykkelvei n\u00e5r bommen skal \u00e5pnes. Vilk\u00e5r i vedtakets pkt. 2 b): Videre skal en s\u00f8ke \u00e5 opprettholde regulert og gr\u00f8nn rabatt o_AVG mellom vei og gang- og sykkelvei. Hensikten er at en i st\u00f8rst mulig grad skal innfri intensjonen i gjeldende plan fra 2016. Slik antas \u00e5 kunne begrense bruk og/eller muligheter for misforst\u00e5elser om at avkj\u00f8rselen til g\u00e5rden er allment tilgjengelig. Selve utformingen avklares med Vestland fylkeskommune som veieier, men byr\u00e5den er positiv til bruk av armert gress som foresl\u00e5tt av ansvarlig s\u00f8ker, se vedlagt s\u00f8knad pkt. 7.1.1. Det b\u00f8r ogs\u00e5 brukes h\u00f8yere kantstein som beskrevet i Fylkeskommunens uttalelse. Dette har s\u00e6rskilt sammenheng med \u00f8vrige n\u00f8dvendige dispensasjoner for oms\u00f8kte tiltak. F\u00f8r det kan gis midlertidig brukstillatelse / ferdigattest skal det foreligge dokumentasjon om hvordan en har s\u00f8kt \u00e5 ivareta disse forhold. En situasjon som kan minne om et fullverdig kryss aksepteres ikke. Ellers legges det til grunn at avkj\u00f8rselen etableres med korrekt siktsone iht. skisse innsendt som vedlegg til klagen. Vilk\u00e5r i vedtakets pkt. 2 c): Hva gjelder bruk av regulert vareleveringsomr\u00e5de f_PA 1 som beskrevet i Fylkeskommunens uttalelse i saken, legger byr\u00e5den til grunn at arealet i dag er etablert slik at en unng\u00e5r rygging i fylkesveien - typisk tilsvarende som en busslomme. Av hensyn til uttalelsen mener byr\u00e5den at det avhengig av behov b\u00f8r gjennomf\u00f8res tiltak som 3 hindrer parkering p\u00e5 arealene. Dette med hensyn til den n\u00e6re sammenhengen til avkj\u00f8rselen og konsekvenser for gang- og sykkelveien i sin helhet ved etablering av ny avkj\u00f8rsel. Det vises i tillegg til reguleringsplanens \u00a7 5.5 f\u00f8rste ledd. Med tanke p\u00e5 at Fylkeskommunen b\u00e5de er tiltakshaver og veieier, finner byr\u00e5den det tilstrekkelig at det foreligger dokumentasjon at Fylkeskommunen v/ avdeling for infrastruktur og veg aksepterer arealene ved f_PA 1 f\u00f8r det kan gis midlertidig brukstillatelse / ferdigattest. Eventuelle tilpasninger eller skiltning m\u00e5 gjennomf\u00f8res. Ovennevnte tiltak inng\u00e5r f\u00f8lgelig som vilk\u00e5r til dispensasjonen, jf. pbl. \u00a7 19-2 f\u00f8rste ledd annet punktum. Det er tiltakshavers ansvar \u00e5 innhente alle eventuelle n\u00f8dvendige tillatelser fra veieier(e), veimyndigheten, bygningsmyndigheten mv. i forbindelse med vilk\u00e5r til dispensasjonene. Byr\u00e5den mener videre at ulempene knyttet til etablering i ny avkj\u00f8rsel i utgangspunktet er uheldig med tanke p\u00e5 trafikksituasjonen langs fylkesveien. Byr\u00e5den er imidlertid av den oppfatning at vilk\u00e5rene begrenser ulempenes relevans. Fordelene er at traktor ikke m\u00e5 ferdes internt blant mennesker og dyr tilknyttet Alv\u00f8en Rideklubb. I tillegg begrenses n\u00f8dvendig ferdsel med traktor for \u00e5 drifte g\u00e5rdsarealene \u00f8st for fylkesveien. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2 annet ledd. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon p\u00e5 f\u00f8lgende vilk\u00e5r. \u2022 F\u00f8r det kan gis midlertidig brukstillatelse / ferdigattest skal det v\u00e6re etablert bom og skilt. \u2022 F\u00f8r det kan gis midlertidig brukstillatelse / ferdigattest skal det dokumenteres at en i st\u00f8rst mulig grad ivaretar gr\u00f8nn rabatt mellom kj\u00f8revei og gang- og sykkelvei. \u2022 F\u00f8r det kan gis midlertidig brukstillatelse / ferdigattest skal det foreligge positiv uttalelse fra Vestland fylkeskommune om utformingen av regulert vareleveringsomr\u00e5de f_PA 1. \u2022 Avkj\u00f8rsel etableres med korrekt siktsone iht. skisse vedlagt klagen. \u2022 Krav knyttet til ovennevnte vilk\u00e5r i byr\u00e5dens begrunnelse skal etterf\u00f8lges. Dispensasjon fra gjeldende arealform\u00e5l Deler av omr\u00e5dene det s\u00f8kes om \u00e5 etablere avkj\u00f8rsel er regulert til o_AVG \u2013 Annen veigrunn gr\u00f8nt og f_GG3 \u2013 felles gangvei, jf. reguleringsplanens \u00a7\u00a7 5.2 og 5.3. Tiltaket er i strid med arealform\u00e5lene, og dispensasjon er oms\u00f8kt, jf. pbl. \u00a7 19-1. Hensynet bak bestemmelsen om felles gangveg f_GG3 antas \u00e5 v\u00e6re at det skal v\u00e6re et klart skille mellom gangveg og kj\u00f8reveg. Det er i forbindelse med utarbeidelse av reguleringsplanen gjort konkrete vurderinger av hvilke av gangveiene som ogs\u00e5 kan brukes av traktor. At det finnes et eget arealform\u00e5l (Felles gangveg f_GG2) for felles gangveg som \u00e5pner opp for kj\u00f8ring med traktor/landbruksmaskiner/driftskj\u00f8ret\u00f8y til eiendommene i gnr. 10 bnr. 1 og gnr. 130 bnr. 28 underbygger at det er gjort konkrete vurderinger knyttet til hva gangveien skal kunne benyttes til. Hensynet bak at arealet er regulert til Annen veigrunn gr\u00f8nt antas \u00e5 v\u00e6re for \u00e5 tydeliggj\u00f8re at det ikke skal v\u00e6re kj\u00f8rbar adkomst til eiendommen i dette omr\u00e5det. Dette bidrar ogs\u00e5 til et tydelig skille mellom kj\u00f8revei og gangvei. Byr\u00e5den finner det hensiktsmessig \u00e5 behandle dispensasjonene samlet. 4 Byr\u00e5den finner det her tilstrekkelig \u00e5 henvise til ovennevnte dispensasjonsvurdering. Etablering av avkj\u00f8rsel p\u00e5 n\u00e6rmere angitte vilk\u00e5r, vil samlet sett ivareta hensynene som her gj\u00f8res gjeldende. Vilk\u00e5rene opprettholder i all hovedsak skillet mellom kj\u00f8revei og gang- og sykkelvei og sikrer begrenset bruk av avkj\u00f8rsel. Byr\u00e5den legger i vurderingen til grunn klagers opplysninger om at ferdsel p\u00e5 regulerte arealer o_AVG og f_GG3, kun vil skje cirka 4-5 ganger om, dagen. Med henvisning til vurderingen i pkt. Dispensasjon fra avkj\u00f8rsel p\u00e5 plankartet, er byr\u00e5den kommet til at de rettslige vilk\u00e5rene for \u00e5 dispensere fra gjeldende arealform\u00e5l er oppfylt, jf. pbl. \u00a7 19-2. Dispensasjonene innvilges p\u00e5 samme vilk\u00e5r. Visuelle kvaliteter Det f\u00f8lger av pbl. \u00a7 29-2 at \u00abethvert tiltak [...] skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold dets funksjon\u00bb. Etter retningslinjene i KPA 2018 \u00a7 8.2.9 skal nye byggetiltak \u00abha god terrengtilpasning med minst mulig bruk av store skj\u00e6ringer, fyllinger og murer\u00bb. Klager har i klageomgangen innsendt m\u00e5lsatte terrengprofiler og en n\u00e6rmere redegj\u00f8relse av n\u00f8dvendige skj\u00e6ringer ifm. etablering av avkj\u00f8rsel. Byr\u00e5den mener at terrenginngrepene er omfattende, men har en slik plassering at det ikke virker skjemmende for omgivelsene. Skj\u00e6ringene etableres relativt lavt i terrenget ift. fylkesveiens koteniv\u00e5 og underordner seg skj\u00e6ringer i omgivelsene ellers. Byr\u00e5den finner det dessuten av betydning for vurderingen at noe skj\u00e6ring uansett fremst\u00e5r n\u00f8dvendig uavhengig av om en etablerer ny avkj\u00f8rsel eller tilrettelegger for regulert situasjon. Det vises i denne sammenheng til relevante utklipp under. Byr\u00e5den er f\u00f8lgelig av den oppfatning at tiltaket innehar tilfredsstillende visuelle kvaliteter, jf. pbl. \u00a7 29-2. Utklipp fra Google Street View august 2023 T.v. Omr\u00e5de v/ oms\u00f8kte avkj\u00f8rsel. T.h. Omr\u00e5de cirka 100 m unna Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 22.09.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra reguleringsplan 60940000 om etablering av ikke regulert avkj\u00f8rsel, \u00a7 5.2 om tiltak i o_AVG og \u00a7 5.3 om bruk og utforming av f_GG3. Dispensasjonene innvilges p\u00e5 f\u00f8lgende vilk\u00e5r: a. F\u00f8r det kan gis midlertidig brukstillatelse / ferdigattest skal det v\u00e6re etablert bom og skilt. 5 b. F\u00f8r det kan gis midlertidig brukstillatelse / ferdigattest skal det dokumenteres at en i st\u00f8rst mulig grad ivaretar gr\u00f8nn rabatt mellom kj\u00f8revei og gang- og sykkelvei. c. F\u00f8r det kan gis midlertidig brukstillatelse / ferdigattest skal det foreligge positiv uttalelse fra Vestland fylkeskommune om utformingen av regulert vareleveringsomr\u00e5de f_PA 1. d. Avkj\u00f8rsel etableres med korrekt siktsone iht. skisse vedlagt klagen. e. Krav knyttet til ovennevnte vilk\u00e5r i byr\u00e5dens begrunnelse skal etterf\u00f8lges. 3. Med hjemmel i pbl. \u00a7 20-1, jf. \u00a7 21-4 gis det rammetillatelse til etablering av avkj\u00f8rsel fra fylkesvei til nordre del av areal benyttet av Alv\u00f8en Rideklubb. 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r 5. Klagen tas til f\u00f8lge. Dato: 17. januar 2024 Marte Joan Monstad Settebyr\u00e5d for byutvikling Dokumentet er godkjent elektronisk. Vedlegg: Fagetatens notat av 20.11.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. Klage med vedlegg datert 13.10.2023 6. Avslag datert 22.09.2023 7. Uttalelse fra Statens vegvesen datert 28.08.2023 8. Uttalelse fra Vestland fylkeskommune avdeling for Infrastruktur og veg datert 15.09.2023 9. S\u00f8knad datert 08.06.2023 10. Plantegning datert 17.08.2023 11. M\u00e5lsatt terrengprofil 12. Tilleggsopplysning terrenginngrep 6 "
}