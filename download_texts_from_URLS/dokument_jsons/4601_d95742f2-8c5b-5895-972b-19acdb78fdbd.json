{
  "dokument_id": "d95742f2-8c5b-5895-972b-19acdb78fdbd",
  "doc_type": "case_presentation",
  "kommune": 4601,
  "tittel": "\u00c5rsmelding Milj\u00f8l\u00f8ftet 2023",
  "url": "https://bergen.kommune.no/politikere-utvalg/api/fil/bk360/10416925/Framstilling-Arsmelding-Miljoloftet-2023",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/78224-1 \u00c5rsmelding Milj\u00f8l\u00f8ftet 2023 Hva saken gjelder: Byr\u00e5det legger med dette frem \u00e5rsmelding for Milj\u00f8l\u00f8ftet. \u00c5rsmeldingen oppsummerer aktiviteter og tiltak som er finansiert gjennom Milj\u00f8l\u00f8ftet i 2023. Den gir ogs\u00e5 en status p\u00e5 \u00f8konomi og m\u00e5loppn\u00e5ing for samarbeidet s\u00e5 langt. Et av h\u00f8ydepunktene i 2023 var \u00e5pningen av de nye sykkeltunnelene Fyllingsdalstunnelen og Kronstadtunnelen i april. Med disse har syklende, g\u00e5ende f\u00e5tt et sammenhengende h\u00f8ykvalitetstilbud helt fra Fyllingsdalen, via Minde, Kronstad og Haukeland, og videre til sentrum. \u00c5rsmeldingen viser likevel en nedgang p\u00e5 -5,8% p\u00e5 sykkelindeksen. Dette er imidlertid ikke en reell nedgang, men skyldes i hovedsak endret veivalg i forhold til tellepunktene. Tallet p\u00e5 syklister i de nye sykkeltunnelene, som \u00e5pnet i april 2023, er ikke med i sykkelindeksen. Det var registrert 140 551 syklister i Fyllingsdaltunnelen og 206 326 syklister i Kronstadtunnelen i 2023. Byindeksen viser at det ikke har v\u00e6rt en trafikk\u00f8kning i 2023 i forhold til referanse\u00e5ret 2018. Det avtalefestede nullvekstm\u00e5let er alts\u00e5 innfridd for 2023. Trafikken har likevel \u00f8kt hvert \u00e5r siden 2020, og fra 2022 til 2023 har det v\u00e6rt en \u00f8kning i personbiltrafikken p\u00e5 1,1 prosent. Om trenden fortsetter vil nullvekstm\u00e5let v\u00e6re truet allerede i l\u00f8pet av 2024. Det har ogs\u00e5 v\u00e6rt en vesentlig nedgang i utslipp av klimagasser fra vegtrafikken og utslippene av CO2 er redusert med ca. 21 % siden 2018 I 2023 er det brukt rundt 1,5 milliarder \u00abMilj\u00f8l\u00f8ftet\u00bb-kroner. Av disse er rundt 107 mill. bompenger. Staten bidro med 970 millioner kr i byvekstavtalesamarbeidet dette \u00e5ret, i tillegg til ca. 389 millioner fra Vestland fylkeskommune. Bompengebruken er vesentlig lavere i 2023 enn tidligere \u00e5r. Dette skyldes i hovedsak at bybanen til Fyllingsdalen var ferdigstilt i 2022. Den reduserte bompengebruken har f\u00f8rt til at gjelden i bypakken kan reduseres. \u00d8konomiske konsekvenser: Ingen. Byr\u00e5dets vurdering og anbefaling/konklusjon: Byr\u00e5det tar \u00e5rsmeldingen til orientering og anbefaler bystyret \u00e5 gj\u00f8re det samme. Begrunnelse for framleggelse til bystyret: Byr\u00e5det velger \u00e5 legge frem saken for bystyret som et ledd i den l\u00f8pende rapporteringen. Byr\u00e5det innstiller til bystyret \u00e5 fatte f\u00f8lgende vedtak: Bystyret tar \u00e5rsmeldingen for Milj\u00f8l\u00f8ftet 2023 til orientering. 1 Dato: 21. mai 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: \u00c5rsmelding Milj\u00f8l\u00f8ftet 2023 2 "
}