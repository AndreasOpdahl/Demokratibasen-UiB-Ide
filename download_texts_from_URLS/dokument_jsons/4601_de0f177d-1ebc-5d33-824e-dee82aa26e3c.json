{
  "dokument_id": "de0f177d-1ebc-5d33-824e-dee82aa26e3c",
  "doc_type": "case_attachment",
  "kommune": 4601,
  "tittel": "Klimaetatens innspill til planinitiativ",
  "url": "https://bergen.kommune.no/politikere-utvalg/api/fil/bk360/9877206/Klimaetatens-innspill-til-planinitiativ",
  "tekst": " Klimaetaten Til Intern korrespondanse PBE Byplan Private planer (Arbeidssted) V\u00e5r referanse: 2023/280923-9 v/Marita S\u00f8rensen Solaas Saksbehandler: Jim Andr\u00e9 Kokkin Dato: 17. januar 2024 Fra Klimaetaten Innspill fra Klimaetaten til oppstartsm\u00f8te - \u00c5sane. Gnr. 190, Bnr. 1 mfl. \u00c5sane energipark Klimaetaten viser til orientering om oppstart mottatt 3.01.2024, med anmodning om innspill og synspunkter innen 17.01.2024. Hva saken gjelder Foresl\u00e5tt form\u00e5l er n\u00e6ringspark med form\u00e5l som lager/logistikk, kontor, produksjon og annen n\u00e6ringsrettet virksomhet. Bakgrunnen for planinitiativet er at forslagsstiller har behov for ny base for sin virksomhet i forbindelse med at eksisterende bygningsmasse p\u00e5 Eidsv\u00e5g m\u00e5 vike plass for bybanen og forlenget Fl\u00f8yfjellstunnel. Forslagsstiller \u00f8nsker ogs\u00e5 \u00e5 tilby arealer for samarbeidspartnere og andre n\u00e6ringsakt\u00f8rer. Planomr\u00e5det er ca. 127 dekar og ligger ved Salhusvegen i \u00c5sane. Det er lagt opp til en grunnflate p\u00e5 ca. 22 000 m2 BRA, og samlet utnytting p\u00e5 30 000\u201350 000 m2 BRA, tilsvarende 25\u201340 %. I KPA 2018 er omr\u00e5det i hovedsak avsatt til LNF-omr\u00e5der og deler til \u00f8vre byggesone, ytre fortettingssone, kommunaltekniske anlegg og masseh\u00e5ndtering. I kommunedelplan for sentrale deler av \u00c5sane er arealene i hovedsak avsatt til LNF-omr\u00e5der og deler avsatt til industriomr\u00e5der. Omr\u00e5det er ogs\u00e5 i aktsomhetsomr\u00e5de for steinsprang, jord- og flomskred, og sn\u00f8skred. Det aktuelle omr\u00e5det er ellers i hovedsak uregulert. Omr\u00e5det er i hovedsak ubebygd og best\u00e5r blant annet av skog, myr, elv/bekker og tidligere jordbrukslandskap. Byr\u00e5det har tidligere avvist plansak for del av det aktuelle omr\u00e5det: Brurabykset n\u00e6ringsomr\u00e5de (byr\u00e5dssak 1300/20, plansak 2020/70563). I veiledningsm\u00f8tet var Plan- og bygningsetatens vurdering at plassering av tenkt tiltak er i strid med overordnete planer og strategier. Figur viser planomr\u00e5det med arealform\u00e5l i KPA2018. Klimaetatens vurdering Klimaetaten anbefaler ikke at man g\u00e5r videre med dette planinitiativet. Vi begrunner dette med f\u00f8lgende punkter: Motstrid med KPA Planinitiativet strider mot arealform\u00e5l i KPA 2018, da s\u00e6rlig ved at det planlegges etablert p\u00e5 LNF-form\u00e5l, jf. KPA 2018 bestemmelsene \u00a7 31. Det er ogs\u00e5 i strid med KPA 2018 bestemmelsene \u00a7 10.2 om at sammenhengende bl\u00e5gr\u00f8nne strukturer skal ivaretas og sikres. Klimaetaten kan videre ikke se at det foreligger kvalifiserte grunner eller hensyn som taler for \u00e5 etablere et n\u00e6ringsareal av dette omfang p\u00e5 denne lokaliteten i strid med vedtatt arealform\u00e5l i KPA 2018. Det vises til at arealet som planlegges tilrettelagt for n\u00e6ring er st\u00f8rre enn det som er n\u00f8dvendig for flytting av dagens virksomhet. Selv om det fra forslagsstiller side benevnes som en \u00abenergipark\u00bb, er det ikke holdepunkter for at det har noen s\u00e6rskilt funksjon for energiforsyning. Tiltaket fremst\u00e5r p\u00e5 denne bakgrunn som et ordin\u00e6rt n\u00e6ringsomr\u00e5de som b\u00f8r s\u00f8kes lokalisert innenfor arealform\u00e5l avsatt for n\u00e6ring i KPA 2018. I strid med overordnede f\u00f8ringer om arealn\u00f8ytralitet Tiltaket medf\u00f8rer nedbygging av skog, myr og tidligere jordbrukslandskap som ikke er avsatt til utbyggingsform\u00e5l i KPA2018, og er i strid med bystyrets overordnede f\u00f8ringer om arealn\u00f8ytralitet i Gr\u00f8nn strategi og Naturstrategi. Klimatilpasning er ikke forsvarlig ivaretatt Omr\u00e5det omfattes av aktsomhetsomr\u00e5der for flom, steinsprang og skred som kan forsterkes ved \u00f8kt forekomst av ekstremv\u00e6r som f\u00f8lge av klimaendringer. Dette skjerper krav til aktsomhet. Det er ikke foretatt risiko- og s\u00e5rbarhetsanalyse som viser at byggegrunn er trygg eller at tiltaket i seg selv ikke medf\u00f8rer \u00f8kt fare for naturskade, jf. krav til ROS i pbl \u00a7 4-3 og KPA \u00a7 19. Bygger ned myr og skog Tiltaket er i strid med Gr\u00f8nn strategi som har som m\u00e5l \u00e5 bevare naturen, med delm\u00e5l om at \u00abI Bergen verdsetter og styrker vi naturen slik at den kan lagre karbon og h\u00e5ndtere effektene av klimaendringene. I 2030 har vi l\u00f8sninger som gagner b\u00e5de naturen og klimaet.\u00bb Nedbygging av karbonrik natur gir store klimagassutslipp, i tillegg til tap av fremtidig karbonlagring. Myr og skog er blant \u00f8kosystemene som lagrer mest karbon p\u00e5 land. Dette utgj\u00f8r et viktig vern mot klimaendringene. I Bergen kommer det til \u00e5 bli mer nedb\u00f8r, b\u00e5de i mengde og i intensitet, noe som kan f\u00f8re til oversv\u00f8mmelser, flom og skred. Skog og myr kan absorbere nedb\u00f8r og forhindre oversv\u00f8mmelser, skred og flom, ogs\u00e5 utenfor planomr\u00e5det. \u00c5 hindre nedbygging av skog og myr er et viktig klimatiltak. I strid med f\u00f8ringer for nullvekstm\u00e5l Beskrivelse av form\u00e5l er s\u00e5pass rundt at det ikke kan utelukkes at tiltaket vil f\u00f8re til \u00f8kt personbiltrafikk til og fra omr\u00e5det. Dette vil ikke v\u00e6re i tr\u00e5d med nullvekstm\u00e5let, som er forankret i bystyrets vedtak av Gr\u00f8nn strategi og som Bergen kommune har forpliktet seg til gjennom Byvekstavtalen. Dersom man likevel skulle g\u00e5 videre med planinitiativet, ber Klimaetaten om at f\u00f8lgende blir utredet: \u2022 Muligheter for alternativ lokalisering av n\u00e6ringsareal, i tr\u00e5d med arealform\u00e5l i KPA 2018. \u2022 Trafikkanalyser med vurdering av ivaretakelse av nullvekstm\u00e5l. \u2022 Risiko og s\u00e5rbarhetsanalyse etter pbl \u00a7 4-3 og KPA 2018 \u00a7 19.1 av om arealet er egnet for bebyggelse med hensyn til naturrisiko (skred og overvann) og \u00f8kt forekomst av ekstremv\u00e6r som f\u00f8lge av klimaendringer, jf. pbl \u00a7 28-1 og TEK 17 kapittel 7. \u2022 Kartlegging av eksisterende myr, hvor dyp denne er og beregning av CO2 lagring f\u00f8r tiltak. \u2022 Klimagassberegning ved naturinngrep og nybygg iht. KPA 2018 \u00a7 18.4. \u2022 Redegj\u00f8relse for \u00e5 minimere energibruk og klimagassutslipp iht. KPA \u00a7 18.3. Med hilsen Klimaetaten Stina Ellevseth Oseland - leder Unn Hovda - spesialr\u00e5dgiver Jim Andr\u00e9 Kokkin - r\u00e5dgiver Dokumentet er godkjent elektronisk. Kopi: BBU - Seksjon byutvikling (Arbeidssted) - Unn Kristin Hovda "
}