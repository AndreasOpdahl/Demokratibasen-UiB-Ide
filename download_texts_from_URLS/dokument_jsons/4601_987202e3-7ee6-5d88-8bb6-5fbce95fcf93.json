{
  "dokument_id": "987202e3-7ee6-5d88-8bb6-5fbce95fcf93",
  "doc_type": "case_presentation",
  "kommune": 4601,
  "tittel": "Forvaltningsrevisjon av sosiale tjenester",
  "url": "https://bergen.kommune.no/politikere-utvalg/api/fil/bk360/11700221/Framstilling-Forvaltningsrevisjon-av-sosiale-tjenester",
  "tekst": " Kontrollutvalget Saksframstilling V\u00e5r referanse: 2023/241125-7 Saksbehandler: Magnus Fossumstuen Svendsen, Eli M. Velle Forvaltningsrevisjon av sosiale tjenester Hva saken gjelder: Bakgrunn Deloitte har gjennomf\u00f8rt en forvaltningsrevisjon av sosiale tjenester i Bergen kommune. Prosjektet ble bestilt av kontrollutvalget i Bergen kommune 04.10.2023, sak 99/23. Form\u00e5l og problemstillinger Form\u00e5let med forvaltningsrevisjonen har v\u00e6rt \u00e5 unders\u00f8ke om kommunen sikrer tilgjengelig informasjon og god kommunikasjon om kommunens sosiale tjenester. Videre har det v\u00e6rt et form\u00e5l \u00e5 unders\u00f8ke om kvalifiseringsprogrammet i NAV blir gjennomf\u00f8rt i samsvar med de m\u00e5l som er satt for programmet, gjeldende regelverk og Bergen kommune sine retningslinjer. Med bakgrunn i form\u00e5let har f\u00f8lgende problemstillinger blitt unders\u00f8kt: 1) I hvilken grad sikrer NAV-kontorene at innbyggere f\u00e5r tilpasset informasjon, r\u00e5d og veiledning for \u00e5 l\u00f8se eller forebygge sosiale problemer? a. I hvilken grad har tjenestene sikret et klart og tydelig spr\u00e5k i skriftlig kommunikasjonen med brukerne? b. Er informasjonen tilpasset fremmedspr\u00e5klige brukere? c. I hvilken grad er tjenestene tilgjengelig for personer som \u00f8nsker r\u00e5dgivning per telefon? d. Har kommunen oversikt over responstid p\u00e5 digitale henvendelser? e. I hvilken grad er relevant informasjon tilgjengelig for brukerne p\u00e5 kommunale nettsider? f. I hvilken grad har de sosiale tjenestene i NAV etablert rutiner som sikrer at brukere ved behov for dette f\u00e5r tilgang til sin saksbehandler? 2) I hvilken grad har kommunen lagt til rette for hensiktsmessig organisering, samt gode system og rutiner knyttet til kvalifiseringsprogrammet i kommunen? a. I hvilken grad har kommunen etablert tydelige f\u00f8ringer, system og rutiner for NAV- kontorenes arbeid med kvalifiseringsprogrammet? b. Har kommunen gjennomf\u00f8rt kontroller for \u00e5 sikre at kvalifiseringsprogrammene gjennomf\u00f8res i samsvar med f\u00f8ringer? c. Hvordan er arbeidet med kvalifiseringsprogrammene og resultatene av disse fulgt opp av overordnet ledelse? 3) I hvilken grad legger NAV-kontorene i kommunen til rette for at aktuelle deltakere til kvalifiseringsprogrammer blir identifisert og f\u00e5r tilbud om \u00e5 v\u00e6re med i programmet? 1 4) I hvilken grad har de ulike NAV-kontorene tilstrekkelig med system og rutiner som sikrer gjennomf\u00f8ring av kvalifiseringsprogrammet i samsvar med m\u00e5l, regelverk og retningslinjer? a. I hvilken grad er det gjennomf\u00f8rt tilstrekkelig kartlegging i forkant av oppstart av programmet? b. I hvilken grad f\u00e5r deltakerne tilbud om individuell plan? c. I hvilken grad har deltakerne f\u00e5tt medvirke og ha innflytelse p\u00e5 utforming av programmet? d. I hvilken grad f\u00e5r deltakerne tilstrekkelig oppf\u00f8lging underveis i programmet? i. Har kommunen rutiner for \u00e5 gjennomf\u00f8re og dokumentere evaluering av den enkelte deltakers nytte av programmet? 5) I hvilken grad opplever deltakerne at programmet har bidratt til at de har kommet i arbeid eller annen relevant aktivitet? Avgrensning Forvaltningsrevisjonen har v\u00e6rt avgrenset til \u00e5 gjelde informasjon, r\u00e5d og veiledning fra NAV generelt, og til arbeidet med kvalifiseringsprogrammet. Metode Oppdraget er utf\u00f8rt i samsvar med gjeldende standard for forvaltningsrevisjon (RSK 001) og kvalitetssikret i samsvar med kravene til kvalitetssikring i Deloitte Policy Manual (DPM). Oppdraget er gjennomf\u00f8rt i tidsrommet november 2023 til september 2024. Det er gjennomf\u00f8rt dokumentanalyse, intervju, m\u00f8ter, stikkpr\u00f8vegjennomgang og brukerintervjuer, test av responstid ved NAV-kontorene og verifiseringsprosesser. Revisjonskriterier Revisjonskriterier er de krav og forventninger som den reviderte blir vurdert opp mot. I dette prosjektet er kriteriene hovedsakelig hentet fra: \u2022 Kommunelovens regler om internkontroll. \u2022 Forvaltningsloven, s\u00e6rlig \u00a7 11 om veiledningsplikt \u2022 Sosialtjenesteloven og tilh\u00f8rende rundskriv R-35-00. \u2022 NAV-loven, s\u00e6rlig \u00a7\u00a7 14a og 15 \u2022 Forskrift om kvalifiseringsprogram og kvalifiseringsst\u00f8nad. \u2022 Spr\u00e5kloven \u00a7 9, som sier: \u00abOffentlige organer skal kommunisere p\u00e5 et klart og korrekt spr\u00e5k som er tilpasset m\u00e5lgruppen.\u00bb I rapporten er disse kriteriene beskrevet f\u00f8rst under hvert tema, og de finnes ogs\u00e5 samlet i vedlegg 2. Sekretariatets oppsummering av revisjonens funn og vurderinger Funnene fra revisjonen er oppsummert i rapporten p\u00e5 side 3\u20138. Revisjonen har vurdert to hovedomr\u00e5der: 1. Om Bergen kommune sikrer god informasjon og kommunikasjon om sosiale tjenester. 2. Om kvalifiseringsprogrammet (KVP) gjennomf\u00f8res i tr\u00e5d med m\u00e5l og regelverk. Under f\u00f8lger en kort oppsummering av revisjonens funn og vurderinger. 2 Kommunikasjon og informasjon om sosiale tjenester Deloitte vurderer at NAV ikke lykkes fullt ut med \u00e5 sikre at informasjon og kommunikasjon er god nok for alle brukere. Skriftlig kommunikasjon: \u2022 Selv om NAV har standardrutiner og maler for brev og vedtak, er ikke spr\u00e5ket alltid enkelt og tydelig nok. \u2022 Stikkpr\u00f8ver viser at NAV kan bruke enklere ord og bedre strukturere tekstene slik at de viktigste opplysningene kommer fram f\u00f8rst. Nettsider: \u2022 Kommunens nettsider har mye relevant informasjon, men den er ikke alltid enkel \u00e5 finne eller forst\u00e5. \u2022 Spr\u00e5ket og begrepene er til tider kompliserte, og det kan v\u00e6re krevende for brukere \u00e5 finne fram til det mest relevante innholdet. \u2022 Nettsidene tar ikke tilstrekkelig hensyn til brukere med lese- og skrivevansker eller andre kognitive utfordringer. Tilgang til r\u00e5dgivning og bistand: \u2022 Mange brukere har god tilgang til hjelp fra saksbehandlere via telefon, e-post og m\u00f8ter. \u2022 Tilgangen avhenger likevel av kapasiteten og vurderingene til den enkelte saksbehandler, noe som kan f\u00f8re til ulikhet i tjenestene. Gjennomf\u00f8ring av kvalifiseringsprogrammet (KVP) Deloitte har ogs\u00e5 vurdert om kvalifiseringsprogrammet blir gjennomf\u00f8rt i samsvar med m\u00e5l og regelverk. Bergen kommune har sikret en hensiktsmessig organisering, men det er noen utfordringer: Rutiner og variasjoner: \u2022 Det finnes felles rutiner for hvordan NAV-kontorene skal jobbe med kvalifiseringsprogrammet. \u2022 Flere kontorer har likevel innf\u00f8rt egne rutiner. Ulike rutiner kan f\u00f8re til variasjoner i kvalitet mellom kontorene og risiko for at ikke alle deltakerne f\u00e5r ivaretatt sine rettigheter. Identifisering av deltakere: \u2022 NAV-kontorene har veiledning og oppl\u00e6ring for \u00e5 identifisere brukere som kan delta i programmet, men kompetansen varierer. \u2022 Det er behov for mer oppl\u00e6ring om hvordan ansatte kan vurdere hvilke brukere som passer for programmet. \u2022 Kommunen b\u00f8r ogs\u00e5 bli bedre til \u00e5 informere innbyggere utenfor NAV-systemet om mulighetene i kvalifiseringsprogrammet. 3 Kartlegging, individuell plan og oppf\u00f8lging: \u2022 Kartlegging og vurdering av brukernes arbeidsevne har forbedringspotensial. \u2022 Tilbud om individuell plan gis ikke alltid i samsvar med regelverket. \u2022 Brukermedvirkning b\u00f8r styrkes, slik at deltakerne i st\u00f8rre grad f\u00e5r bidra til \u00e5 utforme sitt eget program. N\u00f8kkelindikatorer og m\u00e5ling av effekt: \u2022 Kommunen mangler tydelige n\u00f8kkelindikatorer (KPI-er) for \u00e5 m\u00e5le hvordan programmet fungerer over tid. \u2022 Bedre indikatorer og analyser kan gi et tydeligere bilde av om programmet faktisk hjelper innbyggere ut av fattigdom og inn i arbeid eller utdanning. \u2022 Slike m\u00e5linger vil ogs\u00e5 kunne gi bedre grunnlag for \u00e5 gj\u00f8re eventuelle justeringer i organisering og oppbygning av arbeidet med KVP som kan \u00f8ke m\u00e5loppn\u00e5elsen ytterligere. Revisjonens anbefalinger: Revisjonens anbefalinger st\u00e5r i kapittel 8. Basert p\u00e5 funnene i unders\u00f8kelsen, anbefaler Deloitte at Bergen kommune setter i verk f\u00f8lgende tiltak: 1. Arbeider videre med \u00e5 sikre klart og tydelig spr\u00e5k i kommunikasjon med brukere av sosiale tjenester, herunder: a. Vurderer mulighetene for \u00e5 justere og tilpasse maler og standardtekster slik at disse har et s\u00e5 enkelt og tydelig spr\u00e5k som mulig. 2. Vurderer \u00e5 videreutvikle informasjonen om de sosiale tjenestene som ligger tilgjengelig p\u00e5 kommunens nettsider. 3. Vurderer \u00e5 sikre bedre oversikt over responstid p\u00e5 henvendelser de sosiale tjenestene mottar digitalt og per telefon, som grunnlag for evaluering av om responstid er i samsvar med gjeldende regler og rutiner. 4. Vurderer \u00e5 etablere tydeligere m\u00e5leindikatorer for kvalifiseringsprogrammet, som kan brukes til \u00e5 evaluere hvorvidt programmet over tid bidrar til \u00e5 fremme overgang til arbeid og gjennom dette selvfors\u00f8rgelse for deltakerne. 5. Vurderer \u00e5 iverksette tiltak for \u00e5 f\u00f8lge opp og kontrollere at kvalifiseringsprogrammet blir gjennomf\u00f8rt i samsvar med regelverk og kommunale f\u00f8ringer, herunder om kvalifiseringsprogrammet bidrar til \u00e5 realisere overordnede m\u00e5l og ambisjoner for kommunens arbeid p\u00e5 omr\u00e5det. 6. Rydder opp i bruken av lokale rutiner og tydeliggj\u00f8r hvilke felles rutiner som skal benyttes, samt vurderer \u00e5 utarbeide/videreutvikle felles rutiner for arbeid med kvalifiseringsprogrammet, herunder for arbeid med: a. arbeidsevnevurdering b. tilbud om og utarbeidelse av individuell plan, og c. oppf\u00f8lging og evaluering av den enkelte deltakers utbytte av kvalifiseringsprogrammet. 4 7. Vurderer \u00e5 styrke ytterligere informasjonsarbeidet rettet mot innbyggere som ikke allerede befinner seg i NAV-systemet, men som vil kunne ha utbytte av \u00e5 delta i kvalifiseringsprogrammet. 8. Arbeider videre med \u00e5 utvikle kunnskap om kvalifiseringsprogrammet blant ansatte i NAV som ikke arbeider fast med dette H\u00f8ringsuttalelsen: Kommunen har hatt utkast til rapport p\u00e5 h\u00f8ring. H\u00f8ringsuttalelsen fra Byr\u00e5dsavdeling for barnevern, sosiale tjenester og mangfold, ved byr\u00e5d Charlotte Spurkeland, er lagt ved rapporten som vedlegg 1. I h\u00f8ringsuttalelsen skriver byr\u00e5den blant annet: \u00abDenne rapporten gir viktige anbefalinger som byr\u00e5dsavdeling for barnevern, sosiale tjenester og mangfold (BBSM) tar med oss i v\u00e5rt kontinuerlige forbedringsarbeid. (...) Kommentarene er begrenset til \u00e5 gjelde Deloitte sine anbefalinger og konklusjoner i del 8 i rapporten, og jeg ber om at mitt innspill til rapporten vedlegges sak til kontrollutvalget.\u00bb Til anbefaling 1, om klart spr\u00e5k og tilpassing av maler og standardtekster, skriver byr\u00e5den at de har et kontinuerlig forbedringsarbeid med m\u00e5l om klart og tydelig spr\u00e5k i b\u00e5de skriftlig og muntlig kommunikasjon med sine brukere. I dag justeres maler m\u00e5nedlig, og de forklarer vedtakene muntlig til de som har behov for det. Til anbefaling 2, kommenterer byr\u00e5den blant annet at informasjonen p\u00e5 kommunens nettsider blir gjennomg\u00e5tt jevnlig for \u00e5 sikre klart og tydelig spr\u00e5k p\u00e5 informasjonen tilgjengelig der, men det kan fortsatt v\u00e6re rom for forbedringer. Til anbefaling 3, om responstid, skriver byr\u00e5den: \u00abSelv om det kan v\u00e6re nyttig \u00e5 evaluere hvilken grad responstidene p\u00e5 henvendelser f\u00f8lger gjeldende regler og rutiner, kan det v\u00e6re ressurskrevende \u00e5 f\u00e5 en oversikt over dette. Manuelle registreringer er krevende \u00e5 f\u00f8lge opp, og det er i tillegg usikkert om en slik registrering vil ha noen m\u00e5lbar effekt p\u00e5 responstid p\u00e5 s\u00f8knader eller saker som er til behandling. Byr\u00e5dsavdelingen har ikke et system per i dag som kan anvendes for effektiv registrering og behandling/m\u00e5ling av registreringene. Det vil ogs\u00e5 v\u00e6re sp\u00f8rsm\u00e5l knyttet hjemmel for at det skal f\u00f8res statistikk over responstid p\u00e5 henvendelser som innkommer i e-poster og telefon. Jeg ber derfor kontrollutvalget vurdere om anbefalingen er rett ut fra en kost/nyttevurdering.\u00bb Til anbefaling 4, om etablering av tydeligere m\u00e5leindikatorer for kvalifiseringsprogrammet, kommenterer byr\u00e5den at \u00abKommunen rapporterer m\u00e5nedlig til Arbeids- og velferdsdirektoratet p\u00e5 alle nasjonale n\u00f8kkelindikatorer. I tillegg til disse indikatorene, har kommunen n\u00f8kkelindikatorer p\u00e5 m\u00e5loppn\u00e5else ved avsluttet program. Deloitte sin anbefaling om \u00e5 etablere n\u00f8kkelindikatorer som skal vise om deltakere forblir i arbeid, vil v\u00e6re vanskelig \u00e5 f\u00e5 til ettersom Nav ikke har tilgang til opplysninger om personer som ikke lenger har kontakt med Nav. Nav kommune har heller ikke lovmessig rett til opplysninger om en person er innvilget arbeidsavklaringspenger eller andre statlige ytelser hvis personen ikke samtidig s\u00f8ker tjenester fra kommunal linje i Nav. Jeg kan derfor ikke se at vi kan tilrettelegge for slike m\u00e5leindikatorer som Deloitte foresl\u00e5r. Dersom Deloitte mener at det er realistisk for kommunen \u00e5 etablere ovennevnte nye n\u00f8kkelindikatorer, burde det fremg\u00e5tt av rapporten hvordan det kan gjennomf\u00f8res.\u00bb Til anbefaling 5 kommenterer byr\u00e5den: \u00abKommunen har tydelige m\u00e5l om at flere skal inkluderes i arbeidslivet, og kvalifiseringsprogrammet spiller en sentral rolle for \u00e5 n\u00e5 m\u00e5l om arbeidsinkludering. Det er derfor interessant \u00e5 f\u00f8lge opp og kontrollere gjennomf\u00f8ringen og 5 effekten av kvalifiseringsprogrammet, og byr\u00e5det st\u00f8tter at det er viktig \u00e5 sikre at kvalifiseringsprogrammet blir gjennomf\u00f8rt i samsvar med regelverk og kommunens m\u00e5l. Det finnes allerede mange evalueringer av metodikk som benyttes i kvalifiseringsprogram, og disse evalueringene bygger opp under at \u00abtett oppf\u00f8lging\u00bb og arbeidsrettete tiltak bidrar til \u00e5 realisere m\u00e5l om tilknytning til arbeidslivet og andre overordnede m\u00e5l som kommunen har.\u00bb Til anbefaling 6, om opprydding i bruken av lokale rutiner og tydeliggj\u00f8ring/ utvikling av felles rutiner, kommenterer byr\u00e5den at det er mange nasjonale retningslinjer og veiledere, og ser ikke et behov for supplerende kommunale retningslinjer om de samme oppgavene. Byr\u00e5den skriver videre at det vil v\u00e6re nyttig \u00e5 ha en gjennomgang av de lokale rutinene, og vurdere om det er behov for en tydeliggj\u00f8ring. Til anbefaling 7, om \u00e5 styrke ytterligere informasjonsarbeidet rettet mot innbyggere som ikke allerede befinner seg i NAV-systemet, kommenterer byr\u00e5den at de fleste aktuelle deltakerne allerede har kontakt med NAV. Til anbefaling 8, om utvikling av kunnskap om kvalifiseringsprogrammet blant ansatte i NAV som ikke arbeider fast med dette, p\u00e5peker byr\u00e5den at alle Nav-kontorene har tiltak for informasjonsutveksling og oppl\u00e6ring internt p\u00e5 eget kontor og at Kvalifiseringsprogrammet allerede er et prioritert tema. Byr\u00e5den er invitert til m\u00f8tet i kontrollutvalget 21. januar for \u00e5 orientere om sitt syn p\u00e5 saken, og svare p\u00e5 sp\u00f8rsm\u00e5l. Sekretariatets vurdering: Sekretariatet vurderer at forvaltningsrevisjonen er god og svarer p\u00e5 bestillingen. Oppdraget er utf\u00f8rt i samsvar med gjeldende standard for forvaltningsrevisjon (RSK 001). Rapporten gjelder tjenester til en s\u00e5rbar gruppe. Vi finner det positivt at byr\u00e5den sier at rapporten gir viktige anbefalinger, som byr\u00e5dsavdelingen vil ta disse med seg i sitt videre forbedringsarbeid. Sekretariatet vurderer at revisjonens \u00e5tte anbefalinger er relevante og gode, og vi anbefaler at byr\u00e5det sikrer en grundig oppf\u00f8lging av revisjonen. Forslag til vedtak: 1. Kontrollutvalget tar Deloittes rapport \u00abForvaltningsrevisjon av sosiale tjenester\u00bb til orientering. 2. Kontrollutvalget tar opplysningene i h\u00f8ringsuttalelsene fra byr\u00e5den til orientering. 3. Kontrollutvalget sender rapporten til bystyret. Forslag til innstilling: 1. Bystyret tar Deloittes rapport \u00abForvaltningsrevisjon av sosiale tjenester\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonen. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av juli 2025. Dato: 13. januar 2025 6 Eli M. Velle - leder Magnus Svendsen - r\u00e5dgiver Dokumentet er godkjent elektronisk. Vedlegg: 1. Forvaltningsrevisjon av sosiale tjenester 7 "
}