{
  "dokument_id": "651407c5-571d-5c93-a2a8-3e0b4f2682c0",
  "doc_type": "case_attachment",
  "kommune": 4601,
  "tittel": "Situasjonen for ansatte i Bergen kommune",
  "url": "https://bergen.kommune.no/politikere-utvalg/api/fil/bk360/12590080/Situasjonen-for-ansatte-i-Bergen-kommune",
  "tekst": "Situasjonen for ansatte i Bergen kommune med tjenestepensjon i Bergen kommunale pensjonskasse Mandatet for en evaluering av pensjonsreformen:I NOU 2022:7 Et forbedret pensjonssystem https://www.regjeringen.no/no/dokumenter/nou-2022-7id2918654/ \u00abEt sentralt m\u00e5l med pensjonsreformen er \u00e5 gj\u00f8re pensjonssystemet mer b\u00e6rekraftig p\u00e5 lang sikt. For \u00e5 oppn\u00e5 dette, er det lagt stor vekt p\u00e5 at reformen skal gi sterkere \u00f8konomisk bel\u00f8nning for \u00e5 jobbe mer, b\u00e5de gjennom yrkeskarrieren og ved lengre yrkesliv. Form\u00e5let med dette kapitlet er \u00e5 beskrive hvordan pensjonsreformen har p\u00e5virket insentivene til \u00e5 arbeide, jf. formuleringen i mandatet om at \u00abUtvalget skal beskrive det samlede pensjonssystemet i lys av m\u00e5let om at flere skal st\u00e5 lenger i arbeid\u00bb. Pensjonsreformen av 2011 utarbeidet katastrofale regler for alle offentlige ansatte f\u00f8dt fra 1944 til og med 1963. Hvis du jobber lenger enn normal pensjonsalder, vil staten undersl\u00e5 din tjenestepensjon som du gjennom et langt arbeidsliv har innbetalt minst 2% av l\u00f8nnen til. (Arbeidsgiver betaler i tillegg inn minst 2% av l\u00f8nnen din, opptil 12G) Dette f\u00f8rer til at dersom du arbeider til du er 73 \u00e5r, mister du gradvis hele tjenestepensjonen. Det blir aldri informert om at offentlige ansatte mister sin tjenestepensjon. Dette gjelder kommuner, fylkeskommuner, stat, helseforetak og bedrifter med tilknytning til offentlig sektor som har inng\u00e5tt avtale om offentlig tjenestepensjon for sine ansatte. HVORDAN KOM VI DIT? Hoved\u00e5rsaken er at statsr\u00e5der feilaktig har opplyst at samordningsfellen IKKE eksisterer. Etter pensjonsreformen i 2011 har tjenestefolk i Arbeids- og inkluderingsdepartementet samt sv\u00e6rt sentrale politikere i Ap benektet disse konsekvensene av reformen. Regelverket f\u00f8rer til at tjenestepensjonen gradvis forsvinner dersom du jobber etter ordin\u00e6r pensjonsalder. Samtidig m\u00e5 du betale inn til pensjonskassen minst 2% av l\u00f8nn ogs\u00e5 i de \u00e5rene du jobber etter ordin\u00e6r pensjonsalder, et bel\u00f8p som du aldri f\u00e5r tilbake. I forarbeidet til pensjonsreformen i 2009 hadde h\u00f8ringsnotatene ingen beregninger som belyste denne problemstillingen. Arbeidstakerorganisasjoner, Pensjonskasseforeningen, Pensjonistforbundet, offentlige pensjonskasser og Finansn\u00e6ringens fellesorganisasjon protesterte. Tre ganger har det v\u00e6rt fremmet forslag i Stortinget om \u00e5 fjerne dette pensjonsranet. Arbeiderpartiet \u00f8nsket ikke \u00e5 fjerne uretten. Tvert imot benektet de at den eksisterte. Ap og H har stoppet forslag fra Sp og Frp, sist i 2020. R\u00f8dt og SV har alltid st\u00f8ttet disse forslagene. Samordningsfellen rammer folk i alle yrkeskategorier i offentlige stillinger som har betalt inn til offentlige pensjonskasser. Og, uansett st\u00f8rrelse p\u00e5 pensjon, er det brudd p\u00e5 regler for avtalefestet tjenestepensjon. Og de aller fleste har langt fra s\u00e5 store pensjoner at en tjenestepensjon ikke betyr noe. Mange sitter igjen med minstepensjon, noen under det. I januar 2024 m\u00e5tte Tonje Brenna som Arbeids- og inkluderingsminister legge fram informasjon om konsekvensene av samordningsfellen til Sp og Ap`s representanter i Arbeids- og sosialkomiteen og Brenna bekreftet at hele tjenestepensjonen forsvinner dersom man jobber fra oppn\u00e5dd pensjonsalder p\u00e5 67 til man er 73 \u00e5r. Du f\u00e5r ingenting igjen for alle l\u00f8nnsinntektene som du har betalt inn. Noe ble endret: Fra og med \u00e5rskullet 1963 kan offentlige ansatte jobbe s\u00e5 lenge de vil. \u2022 Fra og med \u00e5rskullet 1954 til 1963 blir kuttet i tjenestepensjonen mindre. Men, fremdeles gjelder dette \u2022 Fra og med \u00e5rskullet 1944 til og med 1953 blir hele pensjonen borte. Dette er aldersdiskriminering. Konsekvensene Etter Pensjonsreformen 2011 har staten undersl\u00e5tt tjenestepensjon for ca 30.000 ansatte i offentlige stillinger, f\u00f8dt mellom 1944 og 1953. Offentlige virksomheter har undersl\u00e5tt ca 4,5 milliarder av pensjonssparing. Samfunnet har tapt anslagsvis 50.000 \u00e5rsverk mellom 2011 og 2023, fordi stadig flere har f\u00e5tt innsikt i saken og sluttet i jobb selv om de egentlig \u00f8nsket \u00e5 jobbe utover ordin\u00e6r pensjonsalder. Politikerne forst\u00e5r at pensjonistene taper, men har hittil nektet \u00e5 betale tilbake alt de urettmessig har samordnet. De vil heller ikke oppheve samordningsfellen for offentlige tjenestefolk f\u00f8dt mellom 1944 og 1953. N\u00e5 m\u00e5 urettferdigheten rettes opp for folk som har brukt arbeidslivet sitt i offentlig tjeneste. Bergen kommune har mange tidligere ansatte, n\u00e5 pensjonister, som rammes av samordningsfellen. Sv\u00e6rt mange har fulgt arbeidsgivers oppfordring om ekstra arbeidsinnsats. Og de har ikke f\u00e5tt informasjon om at tjenestepensjonen forsvinner. Noen lever i dag slitsomme liv pga d\u00e5rlig \u00f8konomi. En del f\u00e5r utbetalt minstepensjon og m\u00e5 s\u00f8ke NAV om \u00f8konomisk hjelp for \u00e5 betale n\u00f8dvendige utgifter. Det er en fullstendig meningsl\u00f8st og en un\u00f8dvendig \u00f8konomisk belastning som er tung og uverdig for de som rammes n\u00e5r de har gjort det politikerne \u00f8nsker: Arbeide utover ordin\u00e6r pensjonsalder! I evalueringen av pensjonsreformen 2022, legges det stor vekt p\u00e5 at reformen skal gi sterkere \u00f8konomisk bel\u00f8nning for \u00e5 jobbe mer, b\u00e5de gjennom yrkeskarrieren og ved lengre yrkesliv. Controller ved Bergen Kommunes Pensjonskasse bekrefter i mail av 5.3.25 at i BKPs medlemsbase er det n\u00e5 15 personer f\u00f8dt mellom 1944 og 1953 som fortsatt st\u00e5r i jobb. Og det er 282 personer som har jobbet etter ordin\u00e6r pensjonsalder, men som har tatt ut pensjon. Dette betyr at det pt er 297 personer som er offer for samordningsfella i denne ene av flere pensjonskasser som kommuneansatte tilh\u00f8rer. L\u00e6rere er i SP, (Statens pensjonskasse) ansatte innen helse og omsorg er i KLP, (Kommunal Landspensjonskasse) eller andre. Det foreligger pt ingen eksakte tall over hvor mange ansatte i Bergen kommune som er ber\u00f8rt av samordningsfellen. Men det kan dreie seg om flere tusen. "
}