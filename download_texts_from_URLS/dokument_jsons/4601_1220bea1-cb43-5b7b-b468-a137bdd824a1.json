{
  "dokument_id": "1220bea1-cb43-5b7b-b468-a137bdd824a1",
  "doc_type": "case_attachment",
  "kommune": 4601,
  "tittel": "Byr\u00e5dens vedtak, datert 26.10.2022",
  "url": "https://bergen.kommune.no/politikere-utvalg/api/fil/bk360/9464400/Byradens-vedtak-datert-26-10-2022",
  "tekst": " Byr\u00e5d for byutvikling Fullmaktsak /22 Saksframstilling V\u00e5r referanse: 2022/54442-14 Fana gnr. 13 bnr. 384, Kirkevegen 18. Klage p\u00e5 avslag p\u00e5 riving av einebustad og etablering av nye bygg Kva saka gjeld: Saka gjeld klage over avslag datert 18.03.2022 p\u00e5 s\u00f8knad om riving av eksisterande einebustad og oppf\u00f8ring av to nye tomannsbustader. Vedtaket er grunngjeve i plankrav i Kommuneplanens arealdel (KPA) 2018, jf. f\u00f8resegnene \u00a7 3.1.1 og visuelle kvalitetar, jf. plan- og bygningslova (pbl.) \u00a7 29-2. Det er vidare vurdert at vilk\u00e5ra for \u00e5 innvilge dispensasjon fr\u00e5 plankrav ikkje er oppfylt, jf. pbl. \u00a7 19-2. Eigedomen er sett av til bebyggelse og anlegg i ytre fortettingssone i KPA 2018. Den ligg innafor omsynssone for vegst\u00f8y (gul sone), konsesjonsomr\u00e5de for fjernvarme, omsynssone for luftkvalitet (gul sone) og omsynssone for kulturmilj\u00f8 Wergelands\u00e5sen \u2013 Storetveit\u00e5sen. Eigedomen er \u00f2g omfatta av reguleringsplan for \u00c5rstad/Fana. Mindereguleringen fr\u00e5 13.02.1920 (arealplan-ID 30010000). Eigedomen er her regulert til bustad. Det er f\u00f8rst s\u00f8kt om dispensasjon fr\u00e5 plankrav i klageomgangen. Vedtaket p\u00e5klaga av ansvarleg s\u00f8kar Arve Haugland ved Grung Arkitektur AS p\u00e5 vegne av tiltakshavar Maestro Media den 07.04.2022. Det er sendt inn supplering til klagen den 26.08.2022. Bymilj\u00f8etaten har i uttale 26.05.2021 gitt dispensasjon fr\u00e5 byggegrense mot kommunal veg p\u00e5 3,5 meter til vegkant. Den Norske Kirke og Bj\u00f8rgvin bisped\u00f8mme har i uttaler datert 27.01.2022 og 01.02.2022 ikkje merknader til tiltaket n\u00e5r det gjeld avstand til Storetveit kyrkje. Byantikvaren har i uttale datert 16.03.2022 vist til at tiltaket kjem i strid med omsynssone for bevaring av kulturmilj\u00f8, og vil sterkt r\u00e5de fr\u00e5 \u00e5 innvilge s\u00f8knaden. Statens vegvesen har i uttale datert 11.02.2022 anbefalt at det blir stilt plankrav for \u00e5 sikre trafikktryggleiken til g\u00e5ande. Vestland fylkeskommune har i uttale datert 23.02.2022 etterlyst fleire opplysningar for \u00e5 vurdere kulturminne i saka. Statsforvaltaren i Vestland har f\u00e5tt saka til uttale, men har ikkje kome med merknader. Det er gjennomf\u00f8rt nabovarsling, og det har kome inn merknader fr\u00e5 eigar av gnr. 13 bnr. 337 (Evelyn Ystad og Bj\u00f8rnar Ystad), gnr. 13 bnr. 502 (Anders Eide og Malene Krohn), gnr. 13 bnr. 1092 (Kari Brokstad og Rebecca Jane Brokstad), gnr. 13 bnr. 186 (Anne-Grethe Elholt og Leo Edward Domaingue), gnr. 13 bnr. 445 (Suzanne Mary Hodgson), gnr. 13 bnr. 1 113 (Kari Margrethe Liland og Knut Liland), gnr. 13 bnr. 247 (Anna Svingen-Austestad og Kjetil Svingen-Austestad) og gnr. 13 bnr. 327 (Jona Isabella Bruvik og Ole-Martin Bruvik). Merknadene peiker i hovudsak p\u00e5 trafikktryggleik, innsyn, murar i konflikt med nabogrenser, grad av utnytting, tilpassing til omgivnader og problem knytt til handtering av overvatn. Det har \u00f2g kome inn fleire merknader fr\u00e5 fleire av naboane i samband med s\u00f8knad om dispensasjon i klageomgangen, som i all hovudsak handlar om trafikale forhold og forhold knytt til utforming og utnyttingsgrad. Hovudinnhaldet i klaga: Det blir vist til at klagar ikkje var gjort kjend med den negative uttala fr\u00e5 Statens vegvesen, og at dei reagerer p\u00e5 at dei ikkje fekk h\u00f8ve til \u00e5 justere tiltaket. Det blir vist til at det ikkje er gitt h\u00f8ve til \u00e5 s\u00f8ke om dispensasjon fr\u00e5 plankrav etter uttala fr\u00e5 Statens vegvesen og at dette ikkje er i tr\u00e5d med forvaltningslova \u00a7 17. Dersom klagar hadde f\u00e5tt h\u00f8ve til \u00e5 s\u00f8ke dispensasjon og justere tiltaket kunne omsynet til framtidig opparbeiding av fortauet blitt tatt vare p\u00e5, og det kunne ha vist at det er urimeleg \u00e5 legge ansvaret for ein ressurskrevjande reguleringsplan p\u00e5 Kirkeveien 18 \u00e5leine. Det blir \u00f2g vist til at bygningsmynda heller kunne ha stilt som vilk\u00e5r for l\u00f8yve at det skal vere rimeleg avstand fr\u00e5 byggegrense mot veg. N\u00e5r det gjeld visuelle kvalitetar blir det vist til at klagar ikkje deler byggesaksavdelinga sitt syn og at dei meiner at tiltaket er i tr\u00e5d med overordna plan for fortetting i Bergen kommune. Det blir \u00f2g vist til at dersom dei hadde f\u00e5tt h\u00f8ve til \u00e5 justere prosjektet kunne dei ha vist tiltaket med mindre volum og tal p\u00e5 bustadeiningar, og eventuelt med saltak. N\u00e5r det gjeld dispensasjon fr\u00e5 plankrav viser klagar til at det er tale om eit relativt lite tiltak, og at det vil vere sv\u00e6rt ressurskrevjande og ikkje st\u00e5 til storleiken p\u00e5 tiltaket \u00e5 oppretthalde plankravet. Det blir vist til at offentleg mynde sj\u00f8lv m\u00e5 ta ansvar for \u00e5 utarbeide plan. Vidare blir det vist til at det kan bli stilt vilk\u00e5r om avstand til veg, som tek vare p\u00e5 omsynet til byggegrense mot vegkant. Det blir elles vist til klage og supplerande klage i sin heilskap. Fagetaten si vurdering og anbefaling: PBE har som fagetat ikkje funne grunnlag for \u00e5 ta klaga til f\u00f8lgje. Plankrav PBE viser til at eigedomen ikkje inng\u00e5r i reguleringsplan vedtatt etter plan- og bygningslova av 1985 eller nyare, og at det dermed er plankrav, jf. f\u00f8resegnene til KPA 2018 \u00a7 3.1. PBE vurderer at eigedomen ikkje er omfatta av unntaka for ytre fortettingssone i \u00a7 3.3.1. I bokstav e) det eit krav for \u00e5 gjere unntak at statlege og regionale mynder har hatt saka til uttale og ikkje fremja krav om reguleringsplan. I denne saka har Statens vegvesen uttalt seg negativt til s\u00f8knaden, og anbefalt at det blir utarbeidd reguleringsplan p\u00e5 bakgrunn av dei trafikale forholda. Det kan derfor ikkje bli gitt unntak fr\u00e5 plankravet, jf. \u00a7 3.3.1 bokstav e. Det er ikkje s\u00f8kt om dispensasjon fr\u00e5 plankravet, jf. pbl. \u00a7 19-2, og dispensasjon kan derfor ikkje innvilgast, jf. pbl. \u00a7 19-1 og Sivilombudet si sak 2018/4012. PBE understrekar at det ikkje er tatt stilling til vilk\u00e5ra for dispensasjon, og at desse m\u00e5 vurderast konkret dersom det blir s\u00f8kt om det. Visuelle kvalitetar PBE viser til pbl. \u00a7 29-2 der det g\u00e5r fram at tiltak skal \u00abprosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Det blir vist til at sj\u00f8lv om eit tiltak isolert sett har gode visuelle kvalitetar, skal det \u00f2g vurderast knytt opp mot omr\u00e5det sin karakter, jf. forarbeida til lova (Ot. prp. nr. 45 (2007-2008) s. 342). Det blir vidare vist til rundskriv H-01/10 kapittel 14.1 der det mellom anna g\u00e5r fram at kravet til god kvalitet m\u00e5 2 tolkast relativt til kor stort og synleg tiltaket er, og at avvik fr\u00e5 bygde omgivnader m\u00e5 st\u00e5 fram som fagleg grunngjeve val framfor tilfeldig utforming. PBE viser til at den aktuelle eigedomen ligg i omsynssone for kulturmilj\u00f8, og at det dermed blir stilt strengare krav til dei visuelle kvalitetane. PBE viser til grunngjevinga i vedtaket datert 18.03.2022, og vurderer at det der er gjort ei grundig og konkret vurdering som konkluderer med at tiltaket ikkje har tilstrekkeleg gode visuelle kvalitetar, mellom anna med tilvising til Byantikvaren si uttale i saka. Dispensasjon fr\u00e5 plankrav PBE har kome til at vilk\u00e5ra for \u00e5 gi dispensasjon fr\u00e5 plankrav ikkje er oppfylt, jf. pbl. \u00a7 19-2. PBE viser til at dispensasjon krev at f\u00f8rem\u00e5let bak f\u00f8resegna det blir dispensert fr\u00e5 eller lova si f\u00f8rem\u00e5lsf\u00f8resegn eller statlege eller regionale interesser blir sett vesentleg til side. I tillegg m\u00e5 fordelane vere klart st\u00f8rre enn ulempene, jf. pbl. \u00a7 19-2. Begge vilk\u00e5ra m\u00e5 vere oppfylt for at det kan bli gitt dispensasjon. PBE viser til at det ikkje skal vere kurant \u00e5 fr\u00e5vike arealplanar, d\u00e5 det er vedtatt av kommunen sitt h\u00f8gste organ, etter ein omfattande avgjerdsprosess, jf. forarbeida i Ot.prp.nr.32 (2007-2008) s. 242. PBE viser vidare til at statlege eller regionale interesser blir vesentleg sett til sides ved at Statens vegvesen har uttalt seg negativt til saka og kravd plankrav. Trafikale forhold er av b\u00e5de statleg og regional interesse, og det er i denne saka tale om ein smal veg utan fortau. Barn og unge ferdast langs vegen, som tilseier at ein skal vere varsam med \u00e5 legge til rette for auka bruk av den. PBE viser til at eit plankrav skal ta vare p\u00e5 fleire omsyn enn dei trafikale forholda. Eigedomen ligg til d\u00f8mes innafor omsynssone for kulturmilj\u00f8 som skjerpar krava til visuelle kvalitetar, som tilseier at ei eventuell utbygging m\u00e5 avklarast p\u00e5 eit overordna niv\u00e5. Vidare blir det vist til at det ikkje er avgjerande at det er kostnadskrevjande for den enkelte tiltakshavar, jf. forarbeida. Dersom det blir gitt dispensasjon i denne saka, kan det skape ein uheldig forventning for andre tiltakshavarar i omr\u00e5det. Dispensasjon vil kunne svekke plankravet som styringsverkt\u00f8y og f\u00f8re til ytterlegare press p\u00e5 dei trafikale forholda i Kirkevegen og dei kulturelle verdiane i omr\u00e5det. P\u00e5 bakgrunn av dette har PBE kome til at f\u00f8rem\u00e5let bak f\u00f8resegna om plankrav blir sett vesentleg til sides. PBE finn \u00f2g at fordelane ved \u00e5 gi dispensasjon i det vesentlege er av privat karakter. Sj\u00f8lv om tiltaket er i tr\u00e5d med politiske m\u00e5l om fortetting, er det likevel behov for \u00e5 avklare dei trafikale forholda i ei meir heilskapleg vurdering og p\u00e5 eit overordna niv\u00e5. PBE kan ikkje sj\u00e5 at fordelane ved \u00e5 gi dispensasjon er klart st\u00f8rre enn ulempene. For meir detaljerte opplysningar blir det vist til vedlagte fagnotat og tilleggsnotat i sin heilskap. Byr\u00e5dens vurdering og konklusjon: Byr\u00e5den har vurdert klaga og resten av dokumentasjonen i saka, og har kome til eit anna resultat enn PBE. Eigedomen er omfatta av plankrav, jf. \u00a7 3.1. Byr\u00e5den finn at vilk\u00e5ra for \u00e5 gi dispensasjon fr\u00e5 plankrav er oppfylt. Vilk\u00e5ra for \u00e5 gi dispensasjon g\u00e5r fram av pbl. \u00a7 19-2 andre ledd: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb 3 Plankravet skal sikre heilskapleg og grundig vurdering av kva som kan byggast i eit omr\u00e5de, behov for infrastruktur og legge til rette for og ta vare p\u00e5 gr\u00f8nstruktur. Plankravet vil ofte vere mest aktuelt i omr\u00e5de som skal transformerast og i omr\u00e5de som ikkje er bygd ut fr\u00e5 f\u00f8r. Det kan likevel \u00f2g vere aktuelt i andre tilfelle og for mindre eigedomar. Statens vegvesen har uttalt at dei meiner at det m\u00e5 stillast plankrav i saka for \u00e5 sikre trygg skuleveg og betre forholda for g\u00e5ande og syklande i omr\u00e5det. Byr\u00e5den er einig i at Kirkevegen treng oppgradering for \u00e5 betre forhold for g\u00e5ande og syklande, men kan ikkje sj\u00e5 at det er til hinder for \u00e5 gi l\u00f8yve til det oms\u00f8kte tiltaket. Byr\u00e5den meiner at trafikkforholda i Kirkevegen er ein utfordring i store delar av vegen, og at utbetring av forholda her b\u00f8r inng\u00e5 i eit planarbeid med st\u00f8rre utstrekning enn det ein kan p\u00e5legge ein enkelt tiltakshavar. Det vert lagt vekt p\u00e5 Bymilj\u00f8etaten har godkjent byggegrense mot veg med minste avstand p\u00e5 3,5 meter til vegkant, og det kan soleis vere rom for \u00e5 etablere fortau. Vidare viser byr\u00e5den til at tiltakshavar har f\u00f8resl\u00e5tt \u00e5 trekke tiltaket lenger vekk fr\u00e5 vegen for \u00e5 sikre plass til framtidig fortau og utbetring av Kirkevegen. For \u00e5 sikre at det er mogleg med framtidig etablering av fortau vert det stilt vilk\u00e5r for dispensasjonen at bustaden m\u00e5 trekkast noko attende for \u00e5 etablere fortau p\u00e5 minimum 2 meter i framtida. P\u00e5 bakgrunn av dette kan ikkje byr\u00e5den sj\u00e5 at f\u00f8rem\u00e5let bak f\u00f8resegna om plankrav i KPA 2018 eller lova si f\u00f8rem\u00e5lsf\u00f8resegn eller statlege eller regionale interesser blir sett vesentleg til side. Byr\u00e5den vurderer \u00f2g at fordelane med \u00e5 gi dispensasjon er klart st\u00f8rre enn ulempene. Ved \u00e5 gi dispensasjon blir det lagt til rette for \u00f8nskja fortetting, som bidrar til at kommunen n\u00e5r overordna m\u00e5l. Sj\u00f8lv om Kirkevegen har behov for oppgradering, skal tiltaket ikkje st\u00e5 i vegen for at det kan sikrast areal til det i framtida. Ut fr\u00e5 dette kan ikkje byr\u00e5den sj\u00e5 at det er vesentlege ulemper ved \u00e5 gi dispensasjon. Byr\u00e5den viser ogs\u00e5 til at den aktuelle eigedomen ligg sentralt til, i gangavstand til nytt bybanestopp p\u00e5 Kristianborg. I slike omr\u00e5de er det \u00f8nskjeleg med fortetting, som vil bidra til \u00e5 n\u00e5 overordna m\u00e5l om mellom anna g\u00e5byen Bergen og nullvekst i personbiltrafikk. Med bakgrunn i at vilk\u00e5ra for \u00e5 gje dispensasjon er oppfylt, er byr\u00e5den kome til at det kan gjevast dispensasjon, jf. \u00abkan\u00bb-vurderinga i pbl. \u00a7 19-2 f\u00f8rste ledd. Byr\u00e5den er ikkje einig med PBE i at tiltaket ikkje har gode nok visuelle kvalitetar, jf. pbl. \u00a7 29- 2. Byantikvaren har vurdert at dei nye bygga ikkje er godt nok tilpassa staden og kulturmilj\u00f8et i omr\u00e5det. Byr\u00e5den er \u00f2g opptatt av \u00e5 ta vare p\u00e5 eksisterande kulturmilj\u00f8, og at nye tiltak m\u00e5 vere tilpassa staden. I denne saka er det likevel mange ulike typar bygg i det aktuelle omr\u00e5det, og fleire bustader har flate tak. Byr\u00e5den kan derfor ikkje sj\u00e5 at tiltaket bryt med stadkarakteren p\u00e5 ein slik m\u00e5te at krava i pbl. \u00a7 29-2 ikkje er oppfylt. P\u00e5 bakgrunn av det som g\u00e5r fram over vurderer byr\u00e5den at tiltaket kan godkjennast, jf. pbl. \u00a7 20-1, jf. \u00a7 21-4. Vedtakskompetanse: Byr\u00e5den har mynde til \u00e5 treffe vedtak i enkeltsaker eller typar av saker som ikkje er prinsipielle, jf. byr\u00e5dssak 1243.1/22. Alle saker som er prinsipielle skal leggast fram for byr\u00e5det for avgjerd. Byr\u00e5d for byutvikling fattar f\u00f8lgjande vedtak: 1. Med heimel i forvaltningslova \u00a7 33 andre ledd blir vedtak datert 18.03.2022 oppheva. 2. Med heimel i plan- og bygningslova \u00a7 19-2 blir det gitt dispensasjon fr\u00e5 plankrav i KPA 2018 \u00a7 3.1 til oppf\u00f8ring av to nye tomannsbustadar p\u00e5 f\u00f8lgjande vilk\u00e5r: a. Tiltaket flyttast lenger vekk fr\u00e5 vegen slik at det er plass til \u00e5 etablere minimum 2 meter breitt fortau i framtida. Oppdatert situasjonsplan som viser at det er rom for et slikt fortau, m\u00e5 sendast inn f\u00f8r det kan gjevast igangsetjingsl\u00f8yve. 4 3. Med heimel i plan- og bygningslova \u00a7 20-1, jf. \u00a7 21-4 blir det gitt rammel\u00f8yve til riving av eksisterande einebustad og oppf\u00f8ring av to nye tomannsbustader. 4. Det er elles opp til Plan- og bygningsetaten \u00e5 stille eventuelle n\u00f8dvendige vilk\u00e5r for rammel\u00f8yve. 5. Klagen vert teken til f\u00f8lgje. Dato: 26. oktober 2022 Ingrid Nergaard Fjeldstad Byr\u00e5d for byutvikling Dokumentet er godkjent elektronisk. Vedlegg: Fagnotat datert 13.06.2022, med f\u00f8lgjande vedlegg: 1. Oversiktskart 2. Oversiktsfoto 3. Situasjonsplan 4. Bekreftelse p\u00e5 mottatt klage, datert 27.04.2022 5. Klage p\u00e5 vedtak, datert 07.04.2022 6. Avslag p\u00e5 s\u00f8knad, datert 18.03.2022 7. Uttalelse fra Byantikvaren, datert 16.03.2022 8. Uttalelse fra Vestland fylkeskommune, kultur, datert 23.02.2022 9. Uttalelse fra Statens vegvesen, datert 11.02.2022 10. Uttalelse fra Bj\u00f8rgvin bisped\u00f8mme, datert 01.02.2022 11. Uttalelse fra Den norske kirke, datert 27.01.2022 12. Uttalelse fra Bergen Vann 13. Uttalelse fra Bymilj\u00f8etaten gjeldende avkj\u00f8ring 14. Nabomerknader og tilsvar 15. S\u00f8knad 16. Referat fra forh\u00e5ndskonferanse 17. Tegninger Utfyllende klage p\u00e5 vedtak i sak 20221248 Tilleggsnotat datert 26.09.2022 1. B-10 \u2013 S\u00f8knad om dispensasjon fr\u00e5 plankrav 2. C 10-16 Nabovarsling, merknader og svar p\u00e5 merknader 5 "
}