{
  "dokument_id": "b340c17f-4443-5d2e-9db5-eb4fe295d76b",
  "doc_type": "case_presentation",
  "kommune": 4601,
  "tittel": "Reglement for frivillig registrering av \u00f8konomiske interesser - registrering i KS sitt styrevervregister",
  "url": "https://bergen.kommune.no/politikere-utvalg/api/fil/bk360/10329368/Framstilling-Reglement-for-frivillig-registrering-av-okonomiske-interesser-registrering-i-KS-sitt-styrevervregister",
  "tekst": " Forretningsutvalget Saksframstilling V\u00e5r referanse: 2024/33995-3 Saksbehandler: Helene Margrete Halse Reglement for frivillig registrering av \u00f8konomiske interesser - registrering i KS sitt styrevervregister Hva saken gjelder: Bergen bystyre vedtok 5. juni 2000, sak 121/00 \u00e5 opprette Register for frivillig registrering av \u00f8konomiske interesser m.m. Registeret skulle iverksettes ved innf\u00f8ringen av parlamentarisme som styringsform i Bergen kommune. Det er bystyrets medlemmer og varamedlemmer, medlemmer av kontrollutvalget og klagenemnden samt byr\u00e5det som er aktuell m\u00e5lgruppe. Selv om registreringen er frivillig, har bystyret en m\u00e5lsetting om at oppslutningen om registeret skal komme opp i 100 %. Form\u00e5let med registeret er \u00e5 skape \u00e5penhet knyttet til hvilke roller og hvilke ev. \u00f8konomiske interesser de politiske akt\u00f8rene i Bergen kommune har. Bystyrets kontor har ansvar for administrasjon av \u00f8konomiregisteret, og registeret oppdateres fortl\u00f8pende gjennom \u00e5ret. Ordningen har v\u00e6rt evaluert en rekke ganger siden den ble innf\u00f8rt. N\u00e5v\u00e6rende l\u00f8sning er basert p\u00e5 innsendt epost fra den enkelte folkevalgte som Bystyrets kontor manuelt legger inn i l\u00f8sningen. Dette \u00f8ker risikoen for feilregistrering og misforst\u00e5elser Det er ikke mulig \u00e5 ta ut rapporter fra systemet. Det vil si at \u00e5rlig rapportering til Bystyret m\u00e5 gj\u00f8res ved at en og en representant blir sjekket manuelt. KS tilbyr et eget styrevervregister som mange kommuner allerede har tatt i bruk. Registret baser seg p\u00e5 egenregistrering av brukere og f\u00e5r i tillegg forh\u00e5ndsregistrert opplysninger fra Enhetsregisteret og Foretaksregisteret i Br\u00f8nn\u00f8ysund. Et slik register med selvregistrering og fast innhentede data vil forenkle administreringen betydelig og samtidig reduserer risikoen for feilregistrering og at gitt informasjon blir utdatert. P\u00e5 denne bakgrunn er det direkt\u00f8rens anbefaling at \u00f8konomiske opplysninger registreres kun i KS styrevervregister. Forslag til innstilling: 1. Reglement for frivillig registrering av \u00f8konomiske interesser oppheves fra 01.06.2024. Registrering i Bergen kommunes \u00f8konomiregister opph\u00f8rer fra samme dato. 1 2. Medlemmer og varamedlemmer i Bergen bystyre, kontrollutvalget, klagenemnden samt byr\u00e5det anbefales fra samme dato \u00e5 registrere opplysninger om styreverv, \u00f8konomiske interesser og lignende i KS styrevervregistre Dato: 25. april 2024 Trine Pettersen Gr\u00f8nbech - Bystyredirekt\u00f8r Helene Halse - R\u00e5dgiver Dokumentet er godkjent elektronisk. 2 Saksframstilling: Det er i dag kun regjeringsmedlemmer, stortingsrepresentanter og statssekret\u00e6rer og politiske r\u00e5dgivere som kan p\u00e5legges \u00e5 registrere sine verv og \u00f8konomiske interesser i medhold av lov. Bergen bystyre vedtok 5. juni 2000 sak 121/00 \u00e5 opprette et Register for frivillig registrering av \u00f8konomiske interesser. Byr\u00e5dets medlemmer, medlemmer og varamedlemmer av bystyret, kontrollutvalget og Bergen kommunes klagenemnd er i dag tilknyttet Bergen kommunes \u00f8konomiregister. Bystyrets kontor rapporterer oppslutningen om registeret hvert \u00e5r i forbindelse med fremlegging av Bergen kommunes \u00e5rsrapport. I juli/august 2017 skiftet Bergen kommune saksbehandlingssystem fra wwwsak i DocuLive til det nye saksbehandlersystemet bk360. Bk360 ble ikke tilrettelagt for \u00e5 ivareta funksjonene som \u00f8konomiregisteret skal ivareta Bystyredirekt\u00f8ren skrev i sak 214/23 til bystyret: Frem mot nytt bystyre arbeides det med en forbedret digital l\u00f8sning i samarbeid med Seksjon for digitalisering og innovasjon, herunder en vurdering av bruk av KS Styrevervregister. Bystyrets kontor har i flere \u00e5r v\u00e6rt i dialog med Seksjon digitalisering og innovasjon (SDI) med sikte p\u00e5 \u00e5 f\u00e5 utviklet bk360 slik at \u00f8konomiregisteret kan inng\u00e5 som en integrert del av saksbehandlersystemet. Ett alternativ som har v\u00e6rt vurdert, er en egen modul der den enkelte politiker gjennom en \u00abMin side\u00bb-p\u00e5logging kunne registrere og vedlikeholde opplysninger om seg selv. Det er n\u00e5 avklart fra SDI at leverand\u00f8ren av bk360 ikke klarer \u00e5 utvikle en tjeneste som leser data fra elektronisk skjema og som kan oppdatere kontaktinformasjonen til politikerregisteret i Bk360, noe som hadde sikret at den enkelte representant enkelt kan legge inn sine opplysninger selv. Hva gj\u00f8r andre gj\u00f8r: Oslo kommune: Oslo kommune hadde et eget register frem til 2022. Bystyret i Oslo vedtok 24.11.2021 f\u00f8lgende: 1. Reglement for frivillig registrering av \u00f8konomiske interesser oppheves fra 01.04.2022. Registrering i Oslo kommunes \u00f8konomiregister opph\u00f8rer fra samme dato. I samme sak ble f\u00f8lgende vedtatt: 2. Medlemmer av byr\u00e5det, samt medlemmer og varamedlemmer av bystyret, bydelsutvalg, kontrollutvalget og Oslo kommunes klagenemnd anbefales fra samme dato \u00e5 registrere opplysninger om styreverv, \u00f8konomiske interesser og lignende i KS styrevervregister. 3. Oppf\u00f8lging og tilrettelegging av registrering i KS styrevervregister skjer fra henholdsvis byr\u00e5dets administrasjon og de respektive sekretariater. 3 Bakgrunnen for at dette vedtaket ble fattet er i hovedsak den samme som bystyredirekt\u00f8ren oppgir for Bergen kommune: \u00abBystyrets sekretariat vurderer at det er tid for \u00e5 realisere vesentlig besparelse i administrative ressurser for \u00e5 f\u00f8lge opp registrene, og p\u00e5 samme m\u00e5te forenkle de folkevalgtes arbeid med \u00e5 registrere opplysninger. Oslo kommunes \u00f8konomiregister fremst\u00e5r lite brukervennlig, og til dels lite relevant\u00bb Trondheim kommune: Bystyret i Trondheim fattet 24.5.2007 f\u00f8lgende vedtak: 1. Bystyret vedtar \u00e5 erstatte \u00abKommunalt \u00f8konomiregister for Trondheim kommune\u00bb med Styrevervregisteret. Styrevervregisteret lenkes til kommunens hjemmeside. 2. Bystyret oppfordrer b\u00e5de politikere og ansatte til \u00e5 la seg registrere i Styrevervregisteret 3. Registreringen av politikere trer i kraft etter h\u00f8stens kommunevalg 4. Bystyret vedtar forslag til lokalt reglement for registeret Stortinget: Stortinget har et register der representantene er p\u00e5lagt \u00e5 registrere sine verv og \u00f8konomiske interesser innen \u00e9n m\u00e5ned etter at nyvalgt storting har tr\u00e5dt sammen. Stortinget har en l\u00f8sning hvor den enkelte representant selv melder inn sine \u00f8konomiske interesser, og disse blir publisert p\u00e5 Stortingets nettsider. De har ikke funnet en l\u00f8sning hvor interessene blir knyttet til den enkelte representant, men filen ligger som en stor .pdf-fil hvor alle representantene listes alfabetisk. Fordelen med en slik l\u00f8sning er at det er representanten selv som er ansvarlig for det som ligger p\u00e5 nettsiden, ulempen er at filen er lite leservennlig og fremst\u00e5r som noe gammeldags. Innholdet i filen som er publisert er ogs\u00e5 veldig ulikt i formen, noen rapporterer inn i \u00abjeg- form\u00bb: \u00abMin samboer jobber med\u00bb, \u00abJeg fikk sommeren 2018\u00bb, \u00abJeg var opptatt av\u00bb mens andre har en mer formell stil der ulike verv blir listet opp. Filen kan sees her: https://www.stortinget.no/no/Stortinget-og-demokratiet/Representantene/Okonomiske- interesser/ Vestland fylkeskommune: Vestland fylkeskommune har ikke register over folkevalgtes \u00f8konomiske interesser. N\u00e6rmere om KS sitt styrevervregister Kommunenes Sentralforbund opprettet et styrevervregister i 2007. Registrering i KS styrevervregister er web-basert og registeret har rutiner for jevnlig p\u00e5minning til de som er tilknyttet. Det innhentes automatisk opplysninger om den enkelte folkevalgte eller leder fra Kommuneregisteret, fra Enhetsregisteret og Foretaksregisteret i Br\u00f8nn\u00f8ysund, og fra skatteetatens aksjon\u00e6rregister. I tillegg kan personen selv legge inn relevant informasjon om andre roller, verv eller interesser. Det er ikke mulig \u00e5 selv registrere inn navn. Opplysningene som innhentes fra eksterne registre til KS styrevervregister dreier seg om offentlig tilgjengelige opplysninger om styreverv og posisjoner i organisasjons- og arbeidsliv, 4 samt aksjon\u00e6ropplysninger. En automatisk publisering sikrer et styrevervregister med relevante opplysninger om folkevalgte og ledere. Ved s\u00f8k i KS styrevervregister kan en velge \u00e5 s\u00f8ke p\u00e5 person eller p\u00e5 virksomhet, det gir derfor betydelig mer informasjon enn Bergen kommune sitt register, hvor en kun kan s\u00f8ke p\u00e5 person. Eventuelle \u00f8konomiske konsekvenser Registeret er gratis og \u00e5pent for allmennheten. Vurdering Det er n\u00e5 avklart at det ikke er mulig \u00e5 etablere en digital l\u00f8sning knyttet til kommunes sak/arkiv- system som sikrer at den enkelte representant enkelt kan legge inn sine opplysninger selv. Bergen kommunes \u00f8konomiregister fremst\u00e5r lite brukervennlig, og krever betydelige ressurser fra b\u00e5de de folkevalgte og Bystyrets kontor. Det at representantene selv registrerer sine interesser i KS sitt styrevervregister vil gi den enkelte representant adskillig bedre mulighet til \u00e5 kvalitetssikre hva som ligger i registeret. Bystyredirekt\u00f8ren anbefaler derfor \u00e5 avvikle dagens manuelle system og anbefaler samtidig at oppl\u00e6ring i bruk av KS sitt styrevervregister inng\u00e5r i folkevalgtoppl\u00e6ring for Bergen bystyre, kontrollutvalget og Bergen kommunes klagenemnd 5 "
}