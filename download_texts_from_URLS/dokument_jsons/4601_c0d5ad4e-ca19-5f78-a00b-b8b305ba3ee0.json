{
  "dokument_id": "c0d5ad4e-ca19-5f78-a00b-b8b305ba3ee0",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - Forslag til endringer i helseforskningsloven og tilh\u00f8rende regelverk\u00a0 \n",
  "url": "https://bergen.kommune.no/politikere-utvalg/api/fil/bk360/11598674/Horingsuttalelse-Forslag-til-endringer-i-helseforskningsloven-og-tilhorende-regelverk-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/157323-2 H\u00f8ringsuttalelse - Forslag til endringer i helseforskningsloven og tilh\u00f8rende regelverk Hva saken gjelder: Helse- og omsorgsdepartementet har sendt p\u00e5 h\u00f8ring forslag til endringer i helseforskningsloven, helseregisterloven og helsepersonelloven. H\u00f8ringsfrist: 06.01.2025 Form\u00e5let med forslaget til lovendringer er \u00e5 legge til rette for mer og bedre forskning, styrke forskningsdeltakeres rettsvern og sikkerhet, og forenkle formelle prosesser knyttet til forskning. For \u00e5 fremme mer forskning foresl\u00e5r departementet blant annet \u00e5 gj\u00f8re det enklere \u00e5 forske p\u00e5 helseopplysninger fra helseregistre ved \u00e5 klargj\u00f8re at helseregisteropplysninger alltid kan brukes til forskning eller statistikk. Det samme gjelder bruk og utvikling av beslutningsst\u00f8tteverkt\u00f8y. Departementet foresl\u00e5r \u00e5 lovfeste en mulighet til \u00e5 fravike samtykkekravet i helseforskningsloven for prosjekter som inneb\u00e6rer liten risiko eller ulempe for forskningsdeltakerne. Unntaket skal gjelde generelt, men vil ha s\u00e6rlig betydning for forvaltningens randomiserte eller kvasieksperimentelle fors\u00f8k i krisesituasjoner. For \u00e5 styrke forskningsdeltakeres rettsvern og sikkerhet i forskning foresl\u00e5r departementet for det f\u00f8rste \u00e5 tydeliggj\u00f8re samtykkereglene til deltakelse i forskning for personer uten samtykkekompetanse. Videre foresl\u00e5s flere bestemmelser om klinisk behandlingsforskning som skal sikre forsvarlig organisering og gjennomf\u00f8ring av forskningsprosjekter i helsetjenesten. For \u00e5 forenkle prosessene med gjennomf\u00f8ring av forskning, foresl\u00e5r departementet at de forskningsetiske komiteene (REK) skal rendyrke sin rolle som et organ som gj\u00f8r de gode forskningsetiske vurderingene, men at det er forskningsinstitusjonen selv som er ansvarlig for at prosjektet som s\u00e5dan oppfyller alle lovens krav. REK skal ikke vurdere prosjektenes lovlighet. Videre foresl\u00e5r departementet at det skal bli enklere \u00e5 gj\u00f8re registerstudier, ved at registerstudier foresl\u00e5s unntatt fra REK - godkjenning. Kommuneoverlege og Etat for tjenester til utviklingshemmede har gitt innspill til saken. Forslaget inneb\u00e6rer endringer som i f\u00f8rste rekke ang\u00e5r forskningsinstitusjonene og forskningsansvarlige. Bergen kommune er ofte en partner, men sjelden den som initierer og har hovedansvar for forskningen \u2013 vi er ikke en forskningsinstitusjon. 1 Et punkt i forslaget, helseforskningsloven \u00a7 6 a Kliniske behandlingsstudier, der den virksomheten der pasienten mottar helsehjelp er forskningsansvarlig, kan muligens p\u00e5virke sykehjem hvis det skulle finne sted bruk av kliniske studier i sykehjem. Vi har ikke innvendinger til dette punktet. Byr\u00e5den har bare innsigelser til \u00e9n bestemmelse i endringsforslaget, se forslag til uttalelse. Byr\u00e5dens vurdering og forslag til h\u00f8ringsuttalelse: Bergen kommune vurderer intensjonene bak endringsforslagene som generelt gode. Det vil legge merkbart bedre til rette for registerforskning. De foresl\u00e5tte endringene regulerer i liten grad kommunens gj\u00f8rem\u00e5l, s\u00e5 vi har bare merknad til \u00e9n bestemmelse i forslaget. Forslaget til ny \u00a7 18, andre ledd handler om hvem som skal gi tillatelse til at en person over 16 \u00e5r som ikke er i stand til \u00e5 forst\u00e5 n\u00f8dvendig informasjon og hva et samtykke til \u00e5 delta i forskningen inneb\u00e6rer, skal delta i helseforskning. I forslaget gis verge en utvidet rolle i tillegg til, eller p\u00e5 bekostning av, p\u00e5r\u00f8rendes rolle i slike avgj\u00f8relser. Forslaget lyder \u00abDersom en person mangler samtykkekompetanse etter f\u00f8rste ledd, kan personens n\u00e6rmeste p\u00e5r\u00f8rende gi tillatelse til at personen inkluderes i forskningen. Hvem som er n\u00e6rmeste p\u00e5r\u00f8rende avgj\u00f8res etter pasient- og brukerrettighetsloven \u00a7 1-3 bokstav b. Vergen kan gi tillatelse dersom vergem\u00e5let gjelder personlige forhold knyttet til helse.\u00bb Forslaget er uklart formulert n\u00e5r det gjelder om b\u00e5de p\u00e5r\u00f8rende og verge, eller bare verge, vil ha denne kompetansen i disse tilfellene. Etter gjeldende rett er det p\u00e5r\u00f8rende som kan gi samtykke p\u00e5 vegne av personer som ikke er fratatt rettslig handleevne. For det lille antallet personer som er fratatt rettslig handleevne p\u00e5 det personlige omr\u00e5de er det verge som kan gi samtykke. Dette ligger n\u00e6r opp til rollefordelingen mellom p\u00e5r\u00f8rende og verge i pasient- og brukerrettighetsloven. Erfaringsmessig kan det v\u00e6re utfordrende for helsepersonell i v\u00e5re tjenester \u00e5 forst\u00e5 rollefordelingen mellom n\u00e6rmeste p\u00e5r\u00f8rende og verge i dag. Det kan bli ytterligere krevende dersom representasjonen i dette sp\u00f8rsm\u00e5let skal avvike fra representasjonen i helseregelverket for\u00f8vrig. Alminnelig vergem\u00e5l fremheves i h\u00f8ringsnotatet som et frivillig st\u00f8ttetiltak, og at det b\u00f8r inkludere beslutninger til deltakelse i forskning. Det framg\u00e5r ikke om man i denne sammenheng har gjort en avveiing mot hensynene som ligger til grunn for regelen i dag om at p\u00e5r\u00f8rende kan gi denne st\u00f8tten. Departementet kan gjerne utdype dette i den videre saksbehandlingen. Gjeldende lov \u00a7 17, femte og sjette ledd er formulert slik at det ikke er rom for tvil om hvem som samtykker. Hvis man formulerer ny bestemmelse etter samme m\u00f8nster som i gjeldende lov blir det tydeligere, for det tilfelle at forslaget er ment \u00e5 inneb\u00e6re at vergen har forrang: For personer som mangler samtykkekompetanse etter f\u00f8rste ledd kan personens n\u00e6rmeste p\u00e5r\u00f8rende gi tillatelse til at personen inkluderes i forskningen. Hvem som er n\u00e6rmeste p\u00e5r\u00f8rende avgj\u00f8res etter pasient- og brukerrettighetsloven \u00a7 1-3 bokstav b. For personer som mangler samtykkekompetanse og som har vergem\u00e5l for personlige forhold knyttet til helse er det verge som kan gi tillatelse som over. For det tilfelle forslaget er ment \u00e5 inneb\u00e6re at n\u00e6rmeste p\u00e5r\u00f8rende og verge er likestilt blir det sp\u00f8rsm\u00e5l om hvem som skal ha det avgj\u00f8rende ordet dersom de ikke er enige om hva som er i brukers beste interesse. I teorien kan den som s\u00f8ker tillatelse opps\u00f8ke den ene representanten f\u00f8rst, og dersom de ikke f\u00e5r tillatelse hos den ene, kan de da opps\u00f8ke den andre. Dette kan bli en kilde til konflikt og sette v\u00e5re ansatte i vanskelige situasjoner. Bergen 2 kommune anbefaler ikke en slik l\u00f8sning. Ogs\u00e5 om dette er l\u00f8sningen b\u00f8r departementet synliggj\u00f8re hvordan man har avveid det man vinner med dette mot ulempene det kan skape. Vedtakskompetanse: Byr\u00e5dets fullmakter vedtatt av Bergen bystyre 27. november 2024 i sak 462/24, pkt. 2.10.1: H\u00f8ringsuttalelser: 2.10.1.Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 22.10.2024 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - Forslag til endringer i helseforskningsloven og tilh\u00f8rende regelverk\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abForslag til endringer i helseforskningsloven og tilh\u00f8rende regelverk\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 10. desember 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev - Forslag til endringer i helseforskningsloven og tilh\u00f8rende regelverk H\u00f8ringsnotat - forslag til endringer i helseforskningsloven m.v. 3 "
}