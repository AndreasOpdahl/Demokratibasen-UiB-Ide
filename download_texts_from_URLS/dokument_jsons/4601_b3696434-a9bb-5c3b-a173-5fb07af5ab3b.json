{
  "dokument_id": "b3696434-a9bb-5c3b-a173-5fb07af5ab3b",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 45 fra Reidar Staalesen (A) om r\u00f8mt oppdrettsfisk - UMBY",
  "url": "https://bergen.kommune.no/politikere-utvalg/api/fil/bk360/9912179/Svar-pa-skriftlig-sporsmal-nr-45-fra-Reidar-Staalesen-A-om-romt-oppdrettsfisk-UMBY",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/27726-3 Saksbehandler: Malene Nesse Gr\u00f8nningen Fra Dato: 20. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 45 fra Reidar Staalesen (A) om r\u00f8mt oppdrettsfisk - UMBY Representanten Reidar Staalesen har 8.2.2024 sendt inn f\u00f8lgende skriftlige sp\u00f8rsm\u00e5l: \u00abDe siste ukene har det igjen blitt fanget store mengder r\u00f8mt oppdrettsfisk i kommunen v\u00e5r. Denne gangen regnbue\u00f8rret, som er en svartelistet art i v\u00e5r fauna. Det er fritidsfiskere som gj\u00f8r dugnadsjobben med \u00e5 fiske opp denne fisken. Om denne fisken stammer fra r\u00f8mmingen ved Austevoll i h\u00f8st eller om det er ny r\u00f8mming, vites ikke. Men arten som har r\u00f8mt er en v\u00e5rgyter som kan grave opp gytegroper for r\u00f8dlistet laks og sj\u00f8aure i kommunens vassdrag. Det er fanget fisk i Store Lungeg\u00e5rdsvann, hetlevikstraumen, straume bro og i Alver slik jeg er bekjent. Sp\u00f8rsm\u00e5l til byr\u00e5den: Hvordan jobber byr\u00e5det for at svartelistet fisk som r\u00f8mmer ikke skal gj\u00f8re skade p\u00e5 stammene av r\u00f8dlistet villaks og sj\u00f8aure i kommunen v\u00e5r? Vil byr\u00e5den v\u00e6re en p\u00e5driver for at man f\u00e5r svartelistede arter over i r\u00f8mningssikre anlegg, slik at de ikke er en trussel mot v\u00e5r fauna? Svar fra byr\u00e5den: Jeg ser med stor bekymring p\u00e5 at det dukker opp svartelistede arter i sj\u00f8 og vassdrag, som i tillegg kan \u00f8delegge for r\u00f8dlistet vill laks og sj\u00f8\u00f8rret. Vi har b\u00e5de et nasjonalt og internasjonalt ansvar for \u00e5 ta vare p\u00e5 stammene av vill laks og sj\u00f8\u00f8rret. Jeg har videre lest og f\u00e5tt med meg det store engasjementet i media. Imidlertid har jeg f\u00e5tt informasjon fra Bymilj\u00f8etaten om at Bergen kommune ikke har myndighet i forhold til gjenfangst av den r\u00f8mte regnbue\u00f8rreten, og det foreligger derfor ingen planlagte tiltak. Fiskeridirektoratet har myndighet i forhold til hvordan gjenfangstfisket organiseres i sj\u00f8 og kan eventuelt p\u00e5legge oppdretter \u00e5 utf\u00f8re overv\u00e5king av vassdrag med tanke p\u00e5 mengde r\u00f8mt fisk som g\u00e5r opp i vassdragene. Jeg vil be Bymilj\u00f8etaten om \u00e5 ta kontakt med Statsforvalteren og Fiskeridirektoratet for \u00e5 h\u00f8re om mulig kartlegging av problemet og hvilke tiltak som kan v\u00e6re aktuelle \u00e5 gjennomf\u00f8re. I mellomtiden h\u00e5per jeg at frivillige tr\u00f8r til og fisker opp s\u00e5 mye som mulig av regnbue\u00f8rretene. Christine Kahrs \u2013 Byr\u00e5d for byutvikling Dokumentet er godkjent elektronisk. "
}