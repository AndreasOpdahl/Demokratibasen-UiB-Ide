{
  "dokument_id": "686ddabc-255d-595a-bdc8-4881d6123a15",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 197 fra Ingrid Nergaard Fjeldstad (V) til byutviklingsbyr\u00e5den om bybane til Laksev\u00e5g - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11720605/Svar-pa-skriftlig-sporsmal-nr-197-fra-Ingrid-Nergaard-Fjeldstad-V-til-byutviklingsbyraden-om-bybane-til-Laksevag-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/186776-3 Saksbehandler: Malene Nesse Gr\u00f8nningen Fra Dato: 20. desember 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 197 fra Ingrid Nergaard Fjeldstad (V) til byutviklingsbyr\u00e5den om bybane til Laksev\u00e5g - Utvalg for milj\u00f8 og byutvikling KPV vest og bybanen 1.Hva er status p\u00e5 prosessen med \u00e5 avklare bybanetrase p\u00e5 Laksev\u00e5g? 2.Finnes det en oppdatering av aktuelle trasealternativer for bybane til Laksev\u00e5g? 3.Vil det \u00e5 se p\u00e5 nye krysningspunkter for bybanen n\u00e6rt Puddefjorden p\u00e5virke fremdrift for HI/FDIR? Svar fra byr\u00e5den: 1. Det er startet opp arbeid med konsekvensutredning og arealdel til kommunedelplan for kollektivsystemet mot vest (KDP Vest). Konsekvensutredningen vil v\u00e6re klar h\u00f8sten 2025 og legge grunnlag for \u00e5 beslutte et alternativ for kollektivtras\u00e9 p\u00e5 Laksev\u00e5g. Byr\u00e5det vil dermed avklare tras\u00e9en h\u00f8sten 2025. Dette \u00e5pner for at arbeidet med reguleringsplaner i omr\u00e5det kan fortsette og at vi kommer i gang med utbyggingen. Basert p\u00e5 den valgte tras\u00e9en vil det utarbeides et planforslag, og selve kommunedelplanen kan legges fram for bystyret til vedtak f\u00f8rste halv\u00e5r 2027. 2. Trasealternativene som skal utredes er skissert i plan- og bygningsetatens utlysning av konsulentoppdrag for konsekvensutredningen. Det er tre hovedalternativer med ulike undervarianter som legges til grunn for KU: - A-alternativene: dagl\u00f8sning over Dokken eller tunnelalternativ under Nyg\u00e5rdsh\u00f8yden, med kryssing av Puddefjorden ved Damsg\u00e5rdsveien 143. P\u00e5 Laksev\u00e5gsiden skisseres varianter med dagl\u00f8sning i Damsg\u00e5rdsveien (A1), tras\u00e9 p\u00e5 fylling til Laksev\u00e5gneset (A2), og tunnel fra fjordkryssingen til Laksev\u00e5g verft. - B-alternativet: dagl\u00f8sning over Dokken eller tunnelalternativ under Nyg\u00e5rdsh\u00f8yden, kryssing av Puddefjorden ved Skj\u00f8ndal slipp og tunnel videre til Laksev\u00e5g verft. - C-alternativene: dagl\u00f8sning mot sentrum eller bruk av eksisterende veitunnel, og h\u00f8y bro p\u00e5 eller ved Puddefjordsbroen. 3. Alle alternativene for kollektivtras\u00e9 og krysning av Puddefjorden er lagt med minst 20 meter buffer mot tomtegrensen til HI/Fdir, og vil ikke p\u00e5virke framdriften i deres prosjekt. Christine Kahrs \u2013 Byr\u00e5d for byutvikling Dokumentet er godkjent elektronisk. "
}