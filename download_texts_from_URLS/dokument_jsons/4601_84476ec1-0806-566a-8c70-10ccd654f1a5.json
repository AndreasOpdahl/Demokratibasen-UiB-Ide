{
  "dokument_id": "84476ec1-0806-566a-8c70-10ccd654f1a5",
  "doc_type": "case_minutes",
  "kommune": 4601,
  "tittel": "Saksprotokoll UBSI, 17092024, Sak 89/24, Eventuelt utvalg for barnehage, skole og idrett 17.09.2024",
  "url": "https://bergen.kommune.no/politikere-utvalg/api/fil/bk360/11167553/Innstilling-vedtak-Eventuelt-utvalg-for-barnehage-skole-og-idrett-17-09-2024",
  "tekst": "Eventuelt utvalg for barnehage, skole og idrett 17.09.2024 Utvalg for barnehage, skole og idrett behandlet saken i m\u00f8tet 17.09.2024 sak 89/24: Utvalg for barnehage, skole og idretts behandling: F\u00f8lgende representanter tok ordet: Linn Kristin Eng\u00f8 (A), Vasan Singaravel (H), Mikkel Gr\u00fcner (SV), Thor Haakon Bakke (MDG), Joel Ysteb\u00f8 (KrF), Monika Nordland Yndestad (BL), Johannes Banggren (H), Eduardo Andersen (A), Camilla N\u00f8ttveit (H), Sunniva Andresdottir Vik (R), Martine Jordana Baarholm (FrP). Forslag fremsatt i utvalget: Linn Kristin Eng\u00f8 (A) fremsatte p\u00e5 vegne av A, SV, MDG, R og KrF, forslag til vedtak: Forslag om h\u00f8ring: Ansatte i barnehager og foreldre av barnehagebarn har i lengre tid meldt bekymringer knyttet til bemanningssituasjonen, sykefrav\u00e6r, tilgang p\u00e5 vikarer og den overordnede budsjettsituasjonen. 22. august vedtok byr\u00e5det fordeling av innsparingskrav knyttet til oppgavegjennomgangen. Byr\u00e5dsavdeling for barnehage og skole er p\u00e5lagt \u00e5 spare inn 20,4 millioner kroner i 2024. Barnehagene skal spare 4,3 millioner kroner. Utvalget vil gjennomf\u00f8re en h\u00f8ring for \u00e5 belyse situasjonen i barnehagene, f\u00e5 klarhet i hvordan byr\u00e5dsavdelingen har arbeidet med oppgavegjennomgangen og hvordan barnehagene g\u00e5r frem for \u00e5 redusere ressursbruken. Detaljer og opplegg for gjennomf\u00f8ring av h\u00f8ringen fastsettes i neste ordin\u00e6re utvalgsm\u00f8te. Opplegget forberedes av en arbeidsgruppe best\u00e5ende av AU og en representant for hvert av de \u00f8vrige partiene i utvalget. Vasan Singaravel (H) fremsatte p\u00e5 vegne av H, FrP og BL f\u00f8lgende alternative forslag til vedtak: Utvalget gjennomf\u00f8rer ikke h\u00f8ring vedr\u00f8rende bemannings- og budsjettsituasjonen i kommunale barnehager. Begrunnelse: Utvalget viser til at situasjonen om bemanning og \u00f8konomi i barnehagene er godt opplyst, og at det p\u00e5 n\u00e5v\u00e6rende tidspunkt jobbes grundig med \u00e5 utrede den \u00f8konomiske situasjonen i Bergen kommune. Utvalget kan ikke se at det har foreg\u00e5tt systematiske brudd innen bemanning eller \u00f8konomi i kommunens barnehager over tid. Skolebyr\u00e5den har ved tidligere anledninger bekreftet at bemanningsnormen i barnehagene er oppfylt, og utvalget viser til at denne er vedtatt p\u00e5 nasjonalt niv\u00e5. Vikarmangel og h\u00f8yt sykefrav\u00e6r er tidvis ikke uvanlig, slik flere tilfeller har vist det i b\u00e5de 2022 og 2023, der enkelte barnehager hadde midlertidig redusert \u00e5pningstid. Utvalget vil ogs\u00e5 understreke et \u00f8nske om sparsommelig bruk av offentlige midler, ettersom en h\u00f8ring vil kreve betydelige utgifter, og velger derfor \u00e5 prioritere \u00e5 ikke arrangere en ny h\u00f8ring p\u00e5 n\u00e5v\u00e6rende tidspunkt. Votering: Alternativt forslag til vedtak fra H, FrP og BL fremsatt av Vasan Singaravel (H) fikk 6 stemmer (H, FrP, BL). Forslag til vedtak fra A, SV, MDG, R og KrF fremsatt av Linn Kristin Eng\u00f8 (A) ble vedtatt med 9 stemmer (A, SV, MDG, R, KrF). 2 "
}