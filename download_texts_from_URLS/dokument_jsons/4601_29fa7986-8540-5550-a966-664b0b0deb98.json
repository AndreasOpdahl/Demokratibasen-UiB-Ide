{
  "dokument_id": "29fa7986-8540-5550-a966-664b0b0deb98",
  "doc_type": "case_presentation",
  "kommune": 4601,
  "tittel": "Bergenhus gnr 168 bnr 681 Heien 29. Klage p\u00e5 midlertidig rammetillatelse for bruksendring til skole",
  "url": "https://bergen.kommune.no/politikere-utvalg/api/fil/bk360/10913394/Framstilling-Bergenhus-gnr-168-bnr-681-Heien-29-Klage-pa-midlertidig-rammetillatelse-for-bruksendring-til-skole",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/113256-5 Bergenhus gnr 168 bnr 681 Heien 29. Klage p\u00e5 midlertidig rammetillatelse for bruksendring til skole Hva saken gjelder: Saken gjelder klage p\u00e5 midlertidig rammetillatelse for inntil to \u00e5r for bruksendring fra aldershjem til skole (ca. 841 m2 BRA). Saken ang\u00e5r Eventyrskogen skole som er kj\u00f8pt av Bergen kommune, jf. bystyresak 33/23. Det er s\u00f8kt om og gitt dispensasjoner/unntak fra en rekke planbestemmelser og tekniske krav, jf. pbl. \u00a7\u00a7 19-1, 19-2 og 31-4. Disse er listet opp i vedlagt rammetillatelse punkt 1. Vedtaket er p\u00e5klaget av naboeiendommen gbnr. 168/816, Ulv Tore Skaar og Pirjo Hannele Syrj\u00e6nen, ved e-post datert 12.07.2024. Tiltakshaver er Bergen kommune v/ Etat for bygg og eiendom og ansvarlig s\u00f8ker er Arkitektgruppen Cubus AS v/ Sofie Grieg. Eiendommen er uregulert. I kommunedelplan for Sandviken Fjellsiden Nord er eiendommen vist som Allmennyttig form\u00e5l \u2013 Sudmannske stiftelse. KPA 2018 viser eiendommen som byfortettingssone. Se vedtakets pkt. 2.1 for utfyllende planstatus. Alle n\u00f8dvendige dispensasjoner er oms\u00f8kt og innvilget, jf. pbl. \u00a7\u00a7 19-1 og 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknader fra gbnr. 168/816 (klager) og gbnr. 168/817 (Erik Rogstad og Annette Thuen Hansen). Merknadene gjelder i all hovedsak st\u00f8yproblematikk relatert til skoleaktivitet. Det vises til rammetillatelsens pkt. 3.2 for oppsummerte merknader, s\u00f8kers tilsvar og Plan- og bygningsetatens kommentarer. Etat for helsetjenester v/ Milj\u00f8rettet helsevern redegj\u00f8r i uttalelse datert 20.03.2024 for tidligere klage p\u00e5 st\u00f8y fra naboeiendom. Milj\u00f8rettet helsevern avsluttet klagesaken den 31.01.2024 grunnet Plan- og bygningsetatens tilsynssak ved skolebruken. Ved en kort befaring p\u00e5 uteomr\u00e5det til skolen den 14.03.2024, ble det ikke observert elever p\u00e5 uteplassen n\u00e6rmest naboeiendommen. Elevene har tilgang til uteareal i skogen i tillegg til uteplassen n\u00e6rmest bygget. Barn og unges representant har uttalt seg per e-post datert 21.03.2024. Det fremg\u00e5r her at det er viktig at omr\u00e5det har tilstrekkelig skolekapasitet, noe som vurderes som sv\u00e6rt utfordrende om eksisterende skoledrift ikke videref\u00f8res. Det vurderes dit at konsekvensen av \u00e5 ikke innvilge en bruksendring til skole er negativt for barn og unge. Videre drift har stor samfunnsmessig betydning, og eventuelle konfliktfylte forhold b\u00f8r fors\u00f8kes l\u00f8st gjennom dialog og eventuelt avb\u00f8tende tiltak. Bymilj\u00f8etaten uttalte seg til saken den 05.03.2024 og har ingen merknader til bruksendringen. 1 Saken har for \u00f8vrig v\u00e6rt sendt til uttalte til Vestland fylkeskommune og Statens vegvesen, som ikke har uttalt seg i saken. Statsforvalteren har ikke f\u00e5tt saken til uttale, men f\u00e5tt kopi av vedtaket og har hatt anledning til \u00e5 benytte seg av klageadgangen. Klage: Klagen er delt opp i fem ulike punkter. Punkt 1 og 2 ber\u00f8rer Plan- og bygningsetatens tilsynssak. Klager p\u00e5peker at det ble meldt inn om mulig ulovlig tiltak i desember 2021 eller 2022, og det etterlyses hvilke f\u00f8lger den ulovlige bruken har f\u00e5tt for Sudmannske Stiftelse. Videre i punkt 3 og 4, ber klager om at det foretas n\u00e6rmere vurderinger om plassering av skoleg\u00e5rd som b\u00e5de tilfredsstiller forskrifter og som i st\u00f8rre grad tar hensyn til nabolaget. Klager ber f\u00f8lgelig om at rammetillatelsen oppheves og at igangsettingstillatelsen trekkes tilbake. Avslutningsvis i punkt 5 er det bedt om at den midlertidige tillatelsen reduseres til maks. tre \u00e5r, og at en ytterligere forlengelse ikke blir gitt. Det vises til klagen i sin helhet. Ansvarlig s\u00f8ker har den 08.08.2024 inngitt tilsvar til klagen. Det redegj\u00f8res i all hovedsak for at det er gjort tiltak p\u00e5 omr\u00e5det mellom skolebygg og naboeiendom for \u00e5 hindre aktivitet som genererer st\u00f8y over anbefalte grenseverdier. Det vises til tilsvaret i sin helhet. Fagetatens vurdering og anbefaling: Plan- og bygningsetaten som fagetat opprettholder den midlertidige rammetillatelsen. Klagers enkelte punkter er vurdert hver for seg. Til punkt 1 i klagen Utgangspunktet for byggesaksbehandlingen er at s\u00f8knad skal behandles som om tiltaket ikke er utf\u00f8rt. At det er tale om en s\u00f8knad om legalisering, er derfor verken til gunst eller ugunst for s\u00f8ker. Til punkt 2 i klagen Forhold knyttet til fagetatens tilsynssak inng\u00e5r ikke i byggesaken. Videre p\u00e5peker fagetaten at st\u00f8y er tema for helsevernenhetens godkjenning. Skolen forutsettes for \u00f8vrig oppf\u00f8rt etter gjeldende tekniske krav med unntak av gitte unntak fra byggteknisk forskrift. Til punkt 3 i klagen Fagetaten anser innholdet i klagen som en anmodning om utsatt iverksetting. Dette er vurdert i forbindelse med bekreftelse p\u00e5 mottatt klage, og det er besluttet \u00e5 ikke gi utsatt iverksetting. Fagetaten viser for \u00f8vrig til at relevant etat m\u00e5 vurdere i hvilken grad det er behov for \u00e5 stenge av areal for \u00e5 begrense st\u00f8y etter skoletid. Til punkt 4 og 5 Det er gitt midlertidig rammetillatelse p\u00e5 to \u00e5r, og fagetaten antar at klagers \u00f8nske om midlertidig tillatelse p\u00e5 maks. tre \u00e5r beror p\u00e5 en misforst\u00e5else. Forhold som ang\u00e5r igangsettingstillatelse behandles i egen klagesak. Det vises til fagetatens notat datert 05.08.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Innstilling om omgj\u00f8ringsvedtak, jf. forvaltningsloven (fvl.) \u00a7 35 Byr\u00e5det har gjennomg\u00e5tt saken med bakgrunn i mottatt klage og sakens dokumenter for \u00f8vrig, og har funnet at det er knyttet usikkerhet til rammetillatelsens varighet. Det er i utgangspunktet s\u00f8kt om tidsbestemt bruksendring fra aldershjem til skole med varighet inntil fem \u00e5r. Fagetaten har redusert varigheten til to \u00e5r uten at det er knyttet en n\u00e6rmere begrunnelse til denne beslutningen, jf. krav til begrunnelse i fvl. \u00a7 25. Selv om forholdet ikke 2 er p\u00e5klaget, finner byr\u00e5det likevel grunnlag for \u00e5 foreta en ny og selvstendig vurdering etter fvl. \u00a7 35. Det er i s\u00f8knaden redegjort for at ny tidsbestemt bruksendring skal sikre videre bruk av skolebygget i p\u00e5vente av en fremtidig, helhetlig opprusting av eiendommen. Fagetaten har ikke n\u00e6rmere begrunnet \u00e5rsaken til en reduksjon til to \u00e5r, men det antas \u00e5 v\u00e6re knyttet til omfanget av dispensasjoner og unntak i saken. Byr\u00e5det mener p\u00e5 sin side at en varighet p\u00e5 to \u00e5r kan skape en risiko for en tidsperiode uten n\u00f8dvendige skoletilbud i bydelen. Det vises i denne sammenheng til s\u00f8kers redegj\u00f8re om at det \u00abmed bakgrunn i tiltakets tidsbegrensede art, [er \u00f8nskelig] \u00e5 begrense arbeider av hensyn til \u00f8konomisk og milj\u00f8messig ressursbruk, samt gjennomf\u00f8ringsfasen av hensyn til elever og l\u00e6rere ved skolen\u00bb. De s\u00e6rlige hensyn til privatpersoner og offentlige interesser knyttet til bruk av bygget til oppl\u00e6ringsform\u00e5l og dets driftstid b\u00f8r ogs\u00e5 tillegges vekt i vurderingen. Byr\u00e5det er f\u00f8lgelig av den oppfatning at det er rettslig grunnlag for \u00e5 foreta en form\u00e5lstjenlig endring av fagetatens vedtak. Byr\u00e5det innstiller f\u00f8lgelig for utvalget \u00e5 fatte omgj\u00f8ringsvedtak p\u00e5 bakgrunn av manglende begrunnelse, slik at den midlertidige rammetillatelsen gis med en varighet p\u00e5 oms\u00f8kte fem \u00e5r, jf. fvl. \u00a7 35 f\u00f8rste ledd bokstav c. Til klagens punkt 5 Innholdet i klagens punkt 5 antas i utgangspunktet \u00e5 bero p\u00e5 en misforst\u00e5else om at rammetillatelsen er gitt med en varighet p\u00e5 fem \u00e5r. Klager \u00f8nsker da at den \u00abreduseres til maksimum 3 \u00e5r\u00bb. Med hensyn til at byr\u00e5det innstiller for utvalget om \u00e5 fatte vedtak om varighet p\u00e5 fem \u00e5r, tar byr\u00e5det innholdet til vurdering. Slik byr\u00e5det vurderer problemstillingene i klagen, er de i hovedsak knyttet til skolens st\u00f8yp\u00e5virkning p\u00e5 klagers naboeiendom. Byr\u00e5det har forst\u00e5else for klagers situasjon, men er av den oppfatning at det er foretatt gode grep for \u00e5 begrense st\u00f8y som kan overskride anbefalte grenseverdier, se s\u00f8kers tilsvar. Byr\u00e5det er videre av den oppfatning at forhold knyttet til st\u00f8yproblematikken ivaretas i annet relevant regelverk. Samlet sett finner en da ikke grunnlag for \u00e5 redusere s\u00f8kers \u00f8nske om en tidsbestemt bruksendring p\u00e5 fem \u00e5r. Byr\u00e5det viser for \u00f8vrig til fagetatens vurderinger om ulemper knyttet til oms\u00f8kte bruksendring. Byr\u00e5det presiserer at dersom utvalget tar innstillingen til f\u00f8lge i sin helhet, inneb\u00e6rer omgj\u00f8ringsvedtaket ny klageadgang for nabo hva gjelder rammetillatelsens varighet. Til \u00f8vrige punkter i klagen Byr\u00e5det har vurdert saken for \u00f8vrig, og har intet \u00e5 tilf\u00f8ye fagetatens vurderinger. Byr\u00e5det legger herunder til grunn at eventuell st\u00f8y fra aktivitet p\u00e5 skolearealene h\u00e5ndteres etter relevant regelverk, se fagetatens kommentarer til punkt 2. Byr\u00e5det tiltrer med dette fagetatens vurderinger i fagnotatet og vedlagt rammetillatelse, og innstiller for at klagen ikke tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Prinsipal innstilling 1. Fagetatens vedtak datert 25.06.2024 endres i medhold av fvl. \u00a7 35, slik at den midlertidige rammetillatelsen gis en tidsbestemt varighet p\u00e5 fem \u00e5r fra vedtaksdato. Fagetaten underretter partene om vedtaket og deres klagerett. 3 2. Fagetatens vedtak datert 25.06.2024 opprettholdes for \u00f8vrig. Klagen tas ikke til f\u00f8lge, og klagesaken (inkludert endringene i vedtakspunkt 1) oversendes Statsforvalteren i Vestland slik at den kan bli forvaltningsmessig avgjort. Subsidi\u00e6rt Fagetatens vedtak datert 25.06.2024 opprettholdes. Klagen tas ikke til f\u00f8lge. Dato: 27. august 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagetatens notat datert 05.08.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 12.07.2024 5. Byr\u00e5d for byutvikling sitt vedtak datert 25.06.2024 6. Midlertidig rammetillatelse datert 25.06.2024 7. Uttale fra Barn og unges representant, datert 21.03.2024 8. Helsevernuttalelse datert 20.03.2024 9. Uttale fra Bymilj\u00f8etaten, datert 05.03.2024 10. Varsel om opph\u00f8r av bruk, datert 20.12.2023 11. Kommentar til nabomerknader og nabomerknader 12. S\u00f8knad 13. Tegninger 14. 240808 \u2013 Eventyrskogen skole \u2013 Kommentar til klage p\u00e5 vedtak [S\u00f8kers tilsvar] 4 "
}