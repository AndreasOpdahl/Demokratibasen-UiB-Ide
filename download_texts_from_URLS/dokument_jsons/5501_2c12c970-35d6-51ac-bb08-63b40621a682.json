{
  "dokument_id": "2c12c970-35d6-51ac-bb08-63b40621a682",
  "doc_type": "case_attachment",
  "kommune": 5501,
  "tittel": "H\u00f8ringsbrev - Forskrift om skole- og feriedager, Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001677665",
  "tekst": "H\u00f8ringsbrev \u2013 Forskrift om skole- og feriedager, Troms\u00f8 kommune Ny oppl\u00e6ringslov trer i kraft 01.08.2024 og inneholder flere bestemmelser om at kommunen skal fastsette lokale forskrifter. Troms\u00f8 kommune m\u00e5 derfor innen 01.08.2024 ha h\u00f8rt, vedtatt og kunngjort nye forskrifter i samsvar med den nye oppl\u00e6ringsloven. If\u00f8lge ny oppl\u00e6ringslov \u00a7 14-1 andre ledd skal kommunen utarbeide forskrift om skole- og feriedager for elevene (skolerute). N\u00e5v\u00e6rende regelverk Det f\u00f8lger av n\u00e5v\u00e6rende oppl\u00e6ringslov (1998) \u00a7 2-2 fjerde ledd at kommunen skal gi forskrift om skole- og feriedager i skole\u00e5ret for elevene. Kommunen har i dag forskrift for ferie og fridager, og skoleruten for 2024 til 2025 er utarbeidet i samr\u00e5d med Troms fylkeskommune. If\u00f8lge oppl\u00e6ringsloven (1998) \u00a7 2-2 fjerde ledd gjelder ikke kravet i forvaltningsloven \u00a7 38 f\u00f8rste ledd bokstav c om kunngj\u00f8ring i Norsk Lovtidende. Ny oppl\u00e6ringslov og forslag til forskrift Ny oppl\u00e6ringslov (2023) \u00a7 14-1 gir kommunen plikt til \u00e5 vedta forskrift om skole- og feriedager for elevene (skolerute). Troms\u00f8 kommune m\u00e5 derfor vedta slik forskrift ved ikrafttredelse av ny lov. Ny oppl\u00e6ringslov stiller videre krav om at forskriften skal kunngj\u00f8res i Norsk Lovtidende. P\u00e5 denne bakgrunn foresl\u00e5s det at skoleruten for 2024-2025 fastsettes i ny forskrift om skole- og feriedager for elevene. Hvis det skal gjennomf\u00f8res oppl\u00e6ring p\u00e5 andre dager enn det som er fastsatt i skoleruten, m\u00e5 forskriften endres, eller det m\u00e5 inntas en unntaksbestemmelse i forskriften. Se forarbeidene til loven for n\u00e6rmere om dette: \u00abDersom det skal gjennomf\u00f8rast oppl\u00e6ring p\u00e5 andre dagar enn det som er fastsett i skoleruta, m\u00e5 forskrifta bli endra, eller det m\u00e5 gjerast unntak i enkeltvedtak. For at det skal kunne gjerast unntak fr\u00e5 skoleruta i enkeltvedtak, m\u00e5 forskrifta om skoleruta gi heimel til det\u00bb Det foresl\u00e5s at en slik unntaksbestemmelse inntas i forskriften. Vedlagt ligger forslag til forskrift om skole- og feriedager i Troms\u00f8 kommune. H\u00f8ringsinnspill sendes til postmottak@tromso.kommune.no eller til Troms\u00f8 kommune, postboks 6900, 9299 Troms\u00f8. Innspill merkes: 24/05678 - H\u00f8ringsuttalelse forskrift om skole og feriedager, Troms\u00f8 kommune. H\u00f8ringsfrist 07. 05.2024 "
}