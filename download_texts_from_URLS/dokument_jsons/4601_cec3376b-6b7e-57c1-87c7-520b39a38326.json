{
  "dokument_id": "cec3376b-6b7e-57c1-87c7-520b39a38326",
  "doc_type": "case_attachment",
  "kommune": 4601,
  "tittel": "Fagnotat - Salg av tomt til Havforskningsinstituttet og Fiskeridirektoratet",
  "url": "https://bergen.kommune.no/politikere-utvalg/api/fil/bk360/12620690/Fagnotat-Salg-av-tomt-til-Havforskningsinstituttet-og-Fiskeridirektoratet",
  "tekst": " Etat for bygg og eiendom Til Fagnotat Seksjon for strategisk eiendomsforvaltning V\u00e5r referanse: 2020/90633-336 Saksbehandler: Andreas Lussand Mordt Fra Dato: 8. mai 2025 Etat for bygg og eiendom Fagnotat - Salg av tomt til Havforskningsinstituttet og Fiskeridirektoratet 1. Hva saken gjelder Saken gjelder fremforhandlet avtale om salg av kommunal eiendom til Statsbygg for oppf\u00f8ring av nye lokaler til Havforskningsinstituttet og Fiskeridirektoratet p\u00e5 Dokken. 2. Historikk og bakgrunn 2.1. Historikk fram til byr\u00e5dets vedtak av 11.01.2024 Bystyret vedtok i m\u00f8tet den 19.06.2019 i sak 209/09 at det skal avsettes en tomt til Statsbygg med sikte p\u00e5 \u00e5 bygge nye lokaler for Havforskningsinstituttet og Fiskeridirektoratet. I forlengelsen av dette ble tre tomtealternativer utredet, benevnt tomt A, B og C. Forhandlinger med Statsbygg om salg av tomt ble innledet med et m\u00f8te mellom Statsbygg og kommunen ved eiendomsavdelingen i etat for bygg og eiendom 15.10.2020. I l\u00f8pet av h\u00f8sten 2021 stoppet forhandlingen opp, i p\u00e5vente av en avklaring av hvilket av de tre tomtealternativene det skulle forhandles videre om. Bystyret vedtok i m\u00f8tet den 22.06.2022 i sak 187/22 at kommunen skulle g\u00e5 videre med forhandlinger om tomtealternativ A. Forhandlingene mellom eiendomsavdelingen og Statsbygg ble s\u00e5 gjenopptatt. Hovedsakelig som f\u00f8lge av stor avstand mellom partene i synet p\u00e5 eiendommens verdi, stanset forhandlingene opp utover v\u00e5ren 2023. Dette var ogs\u00e5 bakgrunnen for at Statsbygg den 15.09.2023 ga et bud p\u00e5 eiendommen p\u00e5 MNOK 235. Budet ble behandlet av byr\u00e5det i m\u00f8tet den 11.01.2024 i sak 1005/24. Byr\u00e5det vedtok der at Statsbyggs bud ikke ble akseptert. Historikken fram til byr\u00e5dets m\u00f8te den 11.01.2024 er gjennomg\u00e5tt i st\u00f8rre detalj i eiendomsavdelingens fagnotat av 22.03.2023 og byr\u00e5dsavdeling for finans sin saksframstilling av 09.01.2024 i sak 1005/24. 2.2. Historikk fra og med byr\u00e5dets vedtak av 11.01.2024 Som ledd i forhandlingene fram til vedtaket av 11.01.2024 hadde hver av forhandlingspartene innhentet uavhengige verdivurderinger som var gjort p\u00e5 bakgrunn av et takseringsmandat utarbeidet av eiendomsavdelingen og Statsbygg i fellesskap. Eiendomsavdelingen hadde innhentet verdsettelser fra Newsec AS (Newsec), mens Statsbygg hadde engasjert OPAK AS (OPAK) og Malling & Co Research and Valuation AS (Malling) til oppdraget. Verdsettelsene ble innhentet i 2021, og i 2023 ble verdsettelsene oppdatert. Utfallet av verdsettelsene framg\u00e5r av tabellen nedenfor: Verdsettelsesfirma og tidspunkt Tomteverdi MNOK OPAK 2021 438 Newsec 2021 543 Malling 2021 507 Newsec 2023 566 Malling 2023 205 Etter byr\u00e5dets vedtak av 11.01.2024 ble forhandlingene gjenopptatt. Dokken Utvikling AS (DUAS) tiltr\u00e5dte forhandlingene, slik at DUAS og eiendomsavdelingen i fellesskap deltok i forhandlingene fra selgers side. B\u00e5de Statsbygg og kommunen innhentet s\u00e5 nye verdsettelser p\u00e5 bakgrunn av et justert takseringsmandat datert 20.06.2024. Dette takseringsmandatet ligger vedlagt. Utfallet av de nye verdivurderingene framg\u00e5r av tabellen nedenfor: Verdsettelsesfirma og tidspunkt Tomteverdi MNOK OPAK august 2024 272,5 Newsec juli 2024 353 Malling 2024 98,6 De tre verdsettelsesrapportene ligger vedlagt. Verdivurderingene blir n\u00e6rmere omtalt i pkt. 4 nedenfor. Underveis i de videre forhandlingene gikk partene over fra \u00e5 utarbeide en opsjonsavtale til en betinget kj\u00f8pekontrakt. Som ledd i forhandlingene ble det ogs\u00e5 utarbeidet estimater over kostnadene ved h\u00e5ndtering av forurensede masser p\u00e5 tomten. Disse ble gjort p\u00e5 bakgrunn av grunnunders\u00f8kelser utf\u00f8rt av Multiconsult p\u00e5 vegne av kommunen og Statsbygg h\u00f8sten 2023. I tillegg til at Statsbygg og eiendomsavdelingen har st\u00e5tt langt fra hverandre i synet p\u00e5 eiendommens verdi, har behovet for samordning med plan- og bygningsetaten om fremtidig arealbruk p\u00e5 og i tilknytning til eiendommen medf\u00f8rt utfordringer i forhandlingene. Det samme gjelder behovet for avklaringer av sambruk av kaiarealene i n\u00e6rheten av tomten i byggefasen og i perioden fram til flyttingen av havnevirksomheten er fullf\u00f8rt. 3. Byggeprosjektet, eiendommen og reguleringsarbeider Eiendommen ligger p\u00e5 Dokken og omfatter gnr. 164 bnr. 3 og deler av gnr. 164 bnr. 1. Lokaliseringen er vist p\u00e5 oversiktsbildet nedenfor: Form\u00e5let med byggeprosjektet er \u00e5 samlokalisere Havforskningsinstituttet og Fiskeridirektoratet. Prosjektet skal v\u00e6re det f\u00f8rste steget i transformasjonen av Dokken fra godshavn til en ny bydel. Nybygget omfatter hovedsakelig kontor- og forskningslokaler for Havforskningsinstituttet og Fiskeridirektoratet. Disse funksjonene er pr. n\u00e5 prosjektert i et hovedbygg p\u00e5 den nordlige delen av eiendommen. I tillegg omfatter prosjektet et hangarbygg til bruk som verksted og logistikkfunksjoner for etatenes sj\u00f8baserte virksomhet. Eiendommen skal gi rom for et bygningsvolum med et bruksareal (BRA) p\u00e5 ca. 40 000 m2. Bygningene omtales i avtalen samlet som \u00abNybygget\u00bb. Nybygget er ikke ferdig prosjektert, og omfanget av dette avhenger av st\u00f8rrelsen p\u00e5 den bevilgningen prosjektet f\u00e5r. Det kan bli aktuelt med to byggetrinn, og det er usikkert om den nevnte hangaren vil inng\u00e5 i byggeprosjektet. Eiendommen har en grunnflate mellom 12 000 og 13 000 m2. At avtalen ikke omfatter et n\u00f8yaktig fastsatt areal, skyldes at Statsbygg i l\u00f8pet av forhandlingene s\u00e5 et behov for et st\u00f8rre areal enn f\u00f8rst antatt. Utgangspunktet for forhandlingene var et arealbehov p\u00e5 12 000 m2. Avtalen gir i tillegg en mulighet for \u00e5 kj\u00f8pe et tilleggsareal p\u00e5 opptil 1 000 m2 mellom det planlagte hangarbygget og kaifronten mot Puddefjorden. Prosjektet er vist p\u00e5 f\u00f8lgende skisse1: Parallelt med forhandlingene har det p\u00e5g\u00e5tt reguleringsarbeid for eiendommen og omkringliggende omr\u00e5der. Forslag til planprogram for detaljregulering av eiendommen, framsatt av Statsbygg, ble vedtatt av byr\u00e5det 30.05.2024. Parallelt med detaljreguleringen p\u00e5g\u00e5r det arbeid med omr\u00e5deregulering for Dokken S\u00f8r. Planprogram for denne reguleringsplanen ble vedtatt av byr\u00e5det 19.06.2024. Reguleringsplanene er planlagt behandlet i bystyret i l\u00f8pet av mars til mai 2027. 4. Verdsettingen av eiendommen Salg av kommunal eiendom til akt\u00f8rer som driver \u00f8konomisk virksomhet skal skje til markedspris. Dette f\u00f8lger av det s\u00e5kalte statsst\u00f8tteregelverket som er forankret i E\u00d8S- avtalen artikkel 61 (1). Salg til under markedspris vil inneb\u00e6re en form for statsst\u00f8tte og er som hovedregel forbudt etter dette regelverket. Selv om kj\u00f8per i denne saken er staten, m\u00e5 Statsbygg anses som en akt\u00f8r som driver \u00f8konomisk virksomhet i konkurranse med andre eiendomsutviklere. Dette salget er derfor omfattet av regelverket. Salg etter budrunde p\u00e5 det \u00e5pne markedet vil sikre at salg skjer til markedspris. Ved direktesalg som i saken her, m\u00e5 det p\u00e5 annen m\u00e5te sikres at salget skjer til markedspris. Dette kan sikres ved at salget skjer med forankring i ekstern, uavhengig verdivurdering av eiendommen. Parallelt med forhandlingene om kj\u00f8psavtalen har derfor Statsbygg og eiendomsavdelingen innhentet verdivurderinger fra Newsec, OPAK og Malling. Forhandlingene har p\u00e5g\u00e5tt over lang tid, og eiendomsverdiene har gjennomg\u00e5tt store endringer i denne perioden. I tillegg til 1 Hentet fra arkitektonisk konsept utarbeidet av Henning Larsen november 2024, og er et forel\u00f8pig konsept. endringer i leiepriser for kontorlokaler og byggekostnader, har s\u00e6rlig det generelle renteniv\u00e5et gitt store utslag i eiendomsverdiene. Det har derfor v\u00e6rt n\u00f8dvendig \u00e5 f\u00e5 utarbeidet flere verdsettelser fra de nevnte verdsettelsesforetakene. Verdsettelsene framg\u00e5r i tabellene ovenfor i pkt. 2.2, og viser et stort sprik mellom de forskjellige verdsettelsesforetakene sine vurderinger av eiendomsverdien. Dette gjelder ogs\u00e5 de verdsettelsesrapportene som ble innhentet etter at forhandlingene ble tatt opp igjen etter at byr\u00e5det avslo Statsbyggs bud den 11.01.2004. Newsec verdsatte eiendommen for eiendomsavdelingen, og konkluderte med at eiendommen var verdt MNOK 353. Lavest i verdi l\u00e5 Malling p\u00e5 MNOK 98,6, mens OPAK verdsatte eiendommen til MNOK 272,5. De to siste verdsettelsene var innhentet av Statsbygg. Differansen mellom h\u00f8yeste og laveste verdivurdering er p\u00e5 MNOK 254,4 MNOK. Forskjellene i verdivurderingene skyldes hovedsakelig en ulik vurdering av hva markedsmessig leie for kontorlokaler i nybygget ville v\u00e6re. 5. Avtalens innhold 5.1. Kj\u00f8pesum, overtagelse og oppgj\u00f8r Den fremforhandlede avtalen inneb\u00e6rer at Statsbygg kj\u00f8per eiendommen for MNOK 328. I tillegg skal Statsbygg betale et vederlag p\u00e5 kr. 10 000 for hver kvadratmeter tilleggsareal Statsbygg gjennom detaljreguleringsplanen kan f\u00e5 eksklusiv bruksrett til og velger \u00e5 kj\u00f8pe. Videre forplikter Statsbygg seg til \u00e5 betale et bidrag til etablering av felles infrastruktur p\u00e5 Dokken S\u00f8r p\u00e5 MNOK 160. Statsbygg skal ogs\u00e5 betale et infrastrukturbidrag p\u00e5 kr. 4 000,- for hver kvadratmeter tilleggsareal Statsbygg eventuelt kj\u00f8per. Kj\u00f8pesummen og infrastrukturbidraget skal justeres i takt med relevante indekser fra august 2024. Statsbygg kan tidligst overta eiendommen 01.01.2028 og senest 31.12.2029. Avtalen inneholder mekanismer for forlenging av denne perioden fram til 30.06.2031. Disse mekanismene tar h\u00f8yde for forsinkelser i planarbeidet og flyttingen av havnen. Oppgj\u00f8r skal skje p\u00e5 tidspunktet for overtagelse. 5.2. Betingelser for gjennomf\u00f8ring av avtalen Avtalen inneholder flere betingelser som m\u00e5 v\u00e6re oppfylt b\u00e5de p\u00e5 kj\u00f8pers og selgers side f\u00f8r avtalen gjennomf\u00f8res. De viktigste betingelsene er at: - Statsbygg f\u00e5r godkjennelse fra overordnet myndighet og finansieringsvedtak for kj\u00f8p av eiendommen og oppf\u00f8ring av nybygget, - det foreligger vedtatt reguleringsplan som avsetter eiendommen til arealform\u00e5l tilpasset Havforskningsinstituttet og Fiskeridirektoratet sin virksomhet, - framtidig bybanetras\u00e9 sin senterlinje ikke plasseres n\u00e6rmere eiendomsgrensen til tomten enn 75 meter, og at - det er funnet en l\u00f8sning for flytting av eksisterende havneaktivitet slik at eiendommen kan brukes som forutsatt. Dersom betingelsene ikke er oppfylt, kan kj\u00f8per, eventuelt selger velge \u00e5 ikke tiltre avtalen. Dette inneb\u00e6rer imidlertid ikke n\u00f8dvendigvis at det ikke blir noe salg. Hvis betingelsene viser seg \u00e5 kunne bli oppfylt p\u00e5 et senere tidspunkt, eller nybygget lar seg prosjektere slik at betingelsene ikke er til hinder for gjennomf\u00f8ring av prosjektet, kan det fremforhandles en ny avtale. 5.3. Andre elementer i avtalen Avtalen gir Havforskningsinstituttet og Fiskeridirektoratet en rett til \u00e5 inng\u00e5 leieavtaler for bruk av n\u00f8dvendige kaiarealer p\u00e5 markedsmessige vilk\u00e5r. Avtalen regulerer videre Havforskningsinstituttet og Fiskeridirektoratets behov for tilgang til en sm\u00e5b\u00e5thavn for fort\u00f8yning av mindre b\u00e5ter til bruk i deres virksomhet. Ansvaret for forurensning i grunnen har ogs\u00e5 v\u00e6rt diskutert i omfattende grad i forhandlingene. Utf\u00f8rte grunnunders\u00f8kelser viser at det er til dels betydelige forekomster av forurensning som f\u00f8lge av tidligere bruk av eiendommen. Dette er l\u00f8st i avtalen ved at kj\u00f8pesummen tar h\u00f8yde for slike kostnader, slik at Statsbygg har det fulle ansvaret for h\u00e5ndteringen av de forurensede massene og kostnadene med dette. 6. Fagetatens vurdering av avtalen Som det framg\u00e5r ovenfor under pkt. 2.2 har Statsbygg og eiendomsavdelingen st\u00e5tt langt fra hverandre i synet p\u00e5 eiendommens verdi. Mot denne bakgrunnen er det eiendomsavdelingens vurdering at den framforhandlede kj\u00f8pesummen p\u00e5 MNOK 328 er et godt resultat. Bel\u00f8pet ligger betydelig n\u00e6rmere den verdivurderingen eiendomsavdelingen innhentet enn de verdivurderingene Statsbygg har hentet inn. Kj\u00f8pesummen er dessuten betydelig h\u00f8yere enn det budet p\u00e5 MNOK 235 som Statsbygg framsatte den 15.09.2023. Etter v\u00e5r vurdering er det ogs\u00e5 en god l\u00f8sning at kj\u00f8pesummen inkluderer framtidige kostnader til h\u00e5ndtering av forurensede masser p\u00e5 eiendommen. Kostnadene er ukjente, men er stipulert av Statsbygg. Statsbyggs anslag er kvalitetssikret av Norconsult p\u00e5 vegne av kommunen. Det fradraget i kj\u00f8pesummen som er gjort som f\u00f8lge av forekomsten av forurensede masser utgj\u00f8r et akseptabelt kompromiss mellom de ulike vurderingene av kostnadene med h\u00e5ndteringen av massene. Underveis i forhandlingene har det v\u00e6rt diskutert ulike l\u00f8sninger for \u00e5 h\u00e5ndtere dette elementet i avtalen, blant annet en modell med etteroppgj\u00f8r n\u00e5r kostnadene blir avklart. For kommunens del er det er fordel at disse kostnadene er avklart allerede ved inng\u00e5elsen av avtalen. Det er beklagelig at Statsbygg har satt som betingelse for \u00e5 gjennomf\u00f8re avtalen at framtidig bybanetras\u00e9 legges minst 75 meter fra eiendommens grense. Betingelsen er begrunnet i behovet for sikkerhet for at vibrasjoner fra bybanen ikke vil p\u00e5virke Havforskningsinstituttet sine laboratorier. Bybanetras\u00e9en gjennom Dokken S\u00f8r legger store f\u00f8ringer p\u00e5 utviklingen av omr\u00e5det, og er dermed et sentralt punkt i arbeidet med omr\u00e5dereguleringsplanen. Det er ikke usannsynlig at bybanetras\u00e9en av hensyn til god byutvikling vil bli plassert n\u00e6rmere enn 75 meter fra eiendomsgrensen, og Statsbygg vil dermed kunne g\u00e5 fra avtalen. Basert p\u00e5 de diskusjonene Statsbygg har hatt med plan- og bygningsetaten om dette sp\u00f8rsm\u00e5let og det prosjekteringsmaterialet som er utarbeidet av Statsbygg, er det likevel v\u00e5r vurdering at nybygget b\u00f8r kunne prosjekteres p\u00e5 en slik m\u00e5te at Havforskningsinstituttets behov blir ivaretatt selv om bybanetras\u00e9en skulle bli vedtatt n\u00e6rmere eiendomsgrensen enn 75 meter. 7. Fagetatens anbefaling Fagetaten anbefaler at bystyret vedtar den fremforhandlede avtalen. Med hilsen Etat for bygg og eiendom Randi Hansen V\u00e5ge Andreas Lussand Mordt avdelingsleder seniorr\u00e5dgiver/jurist Dokumentet er godkjent elektronisk. Vedlegg: Utkast til avtale av 07.05.2025 med vedlegg. Enkelte vedlegg er ikke ferdig utarbeidet, men disse har ingen betydning for forst\u00e5elsen av avtalens innhold Takseringsmandat av 20.06.2024 Verdivurderingene fra Newsec, OPAK og Malling "
}