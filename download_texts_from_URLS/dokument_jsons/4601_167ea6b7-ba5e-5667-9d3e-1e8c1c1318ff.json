{
  "dokument_id": "167ea6b7-ba5e-5667-9d3e-1e8c1c1318ff",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 4 fra Christian Haugen (FRP) om manglende ressurser hos barnevernet - Utvalg for helse og sosial",
  "url": "https://bergen.kommune.no/politikere-utvalg/api/fil/bk360/11815630/Svar-pa-skriftlig-sporsmal-nr-4-fra-Christian-Haugen-FRP-om-manglende-ressurser-hos-barnevernet-Utvalg-for-helse-og-sosial",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/193782-3 Saksbehandler: Silje Myklebust Fra Dato: 15. januar 2025 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 4 fra Christian Haugen (FRP) om manglende ressurser hos barnevernet - Utvalg for helse og sosial Representanten Christian Haugen (FRP) har den 27.12.2024 sendt inn f\u00f8lgende skriftlige sp\u00f8rsm\u00e5l: I BT 27. desember kan vi lese om at statsforvalter Navarsete i Vestland fylkeskommune sl\u00e5r alarm om at ressursene til statlig del av barnevern i Vestland ikke strekker til. Seksjonssjef for sosial- og barnevernsseksjonen hos statsforvalteren, Breirem Jacobsen, advarer om at mangel p\u00e5 tilsyn kan ha livstruende konsekvenser for barna. Til tross for manglende ressurser er det varslet \u00e5 kutte i flere stillinger i fylkeskommunen innen barnevern. Seksjonssjef Breirem Jacobsen som erkjenner at de bryter loven forteller at dette er spesielt alvorlig da barnevernet st\u00e5r i en krise med blant annet mangel p\u00e5 akuttplasser, brudd p\u00e5 bistandsplikten og store vansker med \u00e5 beholde og rekruttere kvalifiserte ansatte. Statsforvalteren i Vestland sl\u00e5r alarm om manglende tilsyn i barnevernet. Sp\u00f8rsm\u00e5l til byr\u00e5den: 1. Hvordan p\u00e5virker dette barnevernet i Bergen kommune? 2. F\u00e5r barn i Bergen den hjelpen de har krav p\u00e5 fra det statlige barnevernet? Svar fra byr\u00e5den: 1. Statsforvalteren har avdekket alvorlige mangler i tilbud til s\u00e5rbare barn i flere tilfeller p\u00e5 landsbasis. Derfor er det sv\u00e6rt alvorlig at det er manglende ressurser til \u00e5 f\u00f8re tilsyn med barn i statlige tiltak. Kapasitetsutfordringene hos Statsforvalteren p\u00e5virker barnevernet i Bergen kommune ved at det er risiko for manglende tilsyn og kontroll p\u00e5 kvaliteten p\u00e5 tilbudet til barn vi har omsorg for i statlige barneverninstitusjoner. F\u00e6rre ressurser til dette arbeidet bidrar til en risiko for at mangler ved omsorgstilbudene ikke blir avdekket, og dette kan potensielt p\u00e5virke barnevernet i Bergen ved at barn og unge vi har omsorg for ikke f\u00e5r forsvarlige tjenester i statlige institusjonstiltak. Dette er spesielt alvorlig i en tid hvor barnevernet har store utfordringer med blant annet mangel p\u00e5 akuttplasser, brudd p\u00e5 bistandsplikten og problemer med \u00e5 beholde og rekruttere kvalifiserte ansatte. Det er en trygghet for barn, p\u00e5r\u00f8rende og kommunalt barnevern at en ekstern akt\u00f8r f\u00f8rer tilsyn og kontroll med statlige barnevernsinstitusjoner og kommunalt barnevern. Statsforvalterens tilsyns- og kontrollvirksomhet bidrar positivt til at barn f\u00e5r den hjelpen de har behov for fra flere akt\u00f8rer, og byr\u00e5den legger til grunn at statsforvalterens varsel om manglende ressurser blir fulgt opp av ansvarlige departement. 2. Som byr\u00e5d har jeg bekymret meg for hjelpen barn i Bergen f\u00e5r fra det statlige barnevernet, spesielt p\u00e5 grunn av mangelen p\u00e5 institusjonsplasser og brudd p\u00e5 bistandsplikt, og har hatt m\u00f8te med statsr\u00e5den om dette. Byr\u00e5den er kjent med at det er en bedring fra tidligere n\u00e5r det gjelder brudd i bistandsplikten, og f\u00f8lgelig har flere barn f\u00e5tt tiltak de har krav p\u00e5 fra statlig barnevern. Bergen kommune f\u00f8lger tett opp utviklingen i tilbud om tiltak opp mot statlig barneverns bistandsplikt, b\u00e5de n\u00e5r det gjelder institusjon og beredskaps- og fosterhjem. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}