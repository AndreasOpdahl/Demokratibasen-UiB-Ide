{
  "dokument_id": "ec8ffe06-9261-595a-a98a-1bee5f1d2560",
  "doc_type": "case_presentation",
  "kommune": 4601,
  "tittel": "Omdisponering av tilskudd til publikumsbygg i Gamle Bergen",
  "url": "https://bergen.kommune.no/politikere-utvalg/api/fil/bk360/11686102/Framstilling-Omdisponering-av-tilskudd-til-publikumsbygg-i-Gamle-Bergen",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/09104-6 Omdisponering av tilskudd til publikumsbygg i Gamle Bergen Hva saken gjelder: Bymuseet i Bergen har mottatt tilskudd gjennom flere \u00e5r fra Bergen kommune til et nytt publikumsbygg i Gamle Bergen. I tillegg har de mottatt st\u00f8tte fra Kulturdepartementet og Vestland fylkeskommune. Gamle Bergen Museum har behov for \u00e5 f\u00e5 l\u00f8st kritiske basis publikumsfunksjoner som resepsjon, kafe, butikk, toalett og garderobe for ordin\u00e6r drift og disse var tenkt l\u00f8st i et nytt publikumsbygg. I nybygget var det ogs\u00e5 tenkt inn noen tilleggsfunksjoner, som utstillingsarealer og formidlingsrom. Arbeidet med finansiering har p\u00e5g\u00e5tt i 10 \u00e5r uten at Bymuseet har kommet i m\u00e5l med \u00e5 f\u00e5 finansiert et bygg med tilfredsstillende publikumsfunksjoner. Gamle Bergen kan ta imot skoleklasser, grupper og bes\u00f8kende til teatervandringer hele \u00e5ret dersom museet kan tilby oppdaterte toalettforhold, garderober og funksjonelt mottaks-/formidlingsrom. Den opprinnelige kostnadsrammen for \u00e5 sette opp et nytt publikumsbygg var i 2014 p\u00e5 63,9 MNOK. Bymuseet har jobbet med \u00e5 f\u00e5 finansieringen p\u00e5 plass gjennom de siste ti \u00e5rene, og summen av offentlig og noe privat st\u00f8tte er n\u00e5 kommet opp i ca. 56 MNOK. Siden det f\u00f8rste prisoverslaget har kostnadene \u00f8kt betraktelig, og det samme bygget vil i dag kunne koste opp mot 104 MNOK. Derfor ser Bymuseet n\u00e5 at de m\u00e5 tenke annerledes, for \u00e5 l\u00f8se i hvert fall noen av utfordringene de har med tanke p\u00e5 publikum. Bymuseet i Bergen s\u00f8ker om omdisponering av tilskuddet som er tildelt finansiering av et nytt publikumsbygg i Gamle Bergen. Museet \u00f8nsker \u00e5 bruke tilskuddet til \u00e5 l\u00f8se behovet i eksisterende bygningsmasse. De legger ved en forstudie som illustrerer hvordan de oms\u00f8kte publikumsfunksjonene kan realiseres i de n\u00e5v\u00e6rende bygningene, for en mer b\u00e6rekraftig l\u00f8sning og bedre utnyttelse av ressursene. Bymuseet i Bergen har ansvaret for driften av Gamle Bergen Museum, og har store ambisjoner for museet b\u00e5de som m\u00f8teplass for byens egne borgere, og som sentral attraksjon for over to millioner turister i Bergen \u00e5rlig. I dag bes\u00f8kes museet \u00e5rlig av ca. 25.000 bes\u00f8kende, men ambisjonen for museet er i f\u00f8rste omgang \u00e5 l\u00f8fte dette tallet opp mot 100.000 bes\u00f8kende. Omlegging av formidlingstilbudet, utvidet \u00e5pningstid og hel\u00e5rstilbud, samt forbedret infrastruktur er n\u00f8dvendig forutsetninger for \u00e5 lykkes. Bymuseet s\u00f8kte Kulturdepartementet og Bergen kommune om investeringstilskudd til et nytt publikumsbygg i Gamle Bergen i 2014. Tilskudd ble vedtatt i budsjettet for 2016 som en del av driftstilskuddet for Bymuseet i Bergen, og det var satt av en sum \u00e5rlig \u00f8remerket dette form\u00e5let til og med 2019. I 2024 ble det ogs\u00e5 gitt et ekstratilskudd p\u00e5 2 MNOK. Bakgrunnen for investeringss\u00f8knaden var et \u00f8nske om \u00e5 samle publikumsfunksjoner som resepsjon, kafe, butikk, toalett og garderobe i ett nytt bygg. I bygget var det ogs\u00e5 tiltenkt utstillingsareal. 1 Bygget var tenkt finansiert gjennom et spleiselag mellom offentlige tilskudd, egenfinansiering og private gaver. De kommunale tildelingene ble betalt ut slik: \u00d8remerket del av driftstilskudd p\u00e5 egen linje 2016 1 mill \u00d8remerket del av driftstilskudd p\u00e5 egen linje 2017 3,2 mill \u00d8remerket del av driftstilskudd p\u00e5 egen linje 2018 3,264 mill \u00d8remerket del av driftstilskudd p\u00e5 egen linje 2019 3,41296 mill Egen tildeling p\u00e5 egen linje 2024 2 mill Til sammen 12,87696 mill Til sammen har Bymuseet mottatt f\u00f8lgende tilskudd til form\u00e5let: \u00c5r Tilskuddsgiver Totalt bel\u00f8p 2014/15 Kulturdepartementet 21,3 mill 2016/17/18/19/24 Bergen kommune 12,877 mill 2016/17 Hordaland fylkeskommune 5,55 mill 2019/20/21 Westfal-Larsen 2,5 mill 2021 Gamle Bergen Jubileumsfond 4 mill 2022 Vestland fylkeskommune 10 mill SUM 56,227 mill Av disse er ca. 38,6 mill utbetalt, og ca 7,5 mill er brukt. Tildelte midler st\u00e5r i dag p\u00e5 en h\u00f8yrentekonto, hvor midlene er bundet i 30 dager. Tilskuddene som enn\u00e5 ikke er utbetalt er tilsagnene fra Westfal-Larsen Fond og jubileumsfondet samt deler av tilsagnet fra Vestland fylkeskommune. Stiftelsen Gamle Bergen, som forvalter jubileumsfondet, oppgis \u00e5 v\u00e6re sv\u00e6rt positiv til nytt prosjekt og vil st\u00f8tte prosjektet. Bymuseet er i dialog med Westfal-Larsen Fond om omdisponering. Tilskudd Mottatte tilsagn tilskudd 56 226 960 Ikke utbetalte tilskudd 17 587 000 Sum utbetalinger 38 639 960 P\u00e5l\u00f8pte kostnader Aktiverte kostnader 3 982 747 Aktiverte driftsmidler 18 400 Resultatf\u00f8rte kostnader 3 573 368 Sum p\u00e5l\u00f8pte kostnader per 11.2024 7 574 515 Ubenyttede midler/beholdning bank 31 065 445 Ubenyttede midler/mottatte tilsagn 48 652 445 Bymuseets n\u00e5v\u00e6rende kompetanse p\u00e5 bygningsvern viser at de best kan ivareta Gamle Bergen Museum gjennom bruk av den eksisterende bygningsmasse, noe som gj\u00f8r at de ikke lenger ser behovet for et nybygg for \u00e5 l\u00f8se utfordringen med bedre publikumsfasiliteter. Selve attraksjonsverdien til Gamle Bergen ligger ogs\u00e5 i den gamle bygningsmassen. De legger frem en forstudie for en mer b\u00e6rekraftig framtid for Gamle Bergen Museum ved \u00e5 bruke tildelte midler til \u00e5 utvikle og aktivere den eksisterende bygningsmassen. Denne l\u00f8sningen har flere fordeler: 1. \u00d8kt bevaring, tilgjengeliggj\u00f8ring og bruk av lokal kulturarv. 2 2. Stort potensiale til \u00e5 tiltrekke seg flere kulturinteresserte turister. 3. Lavere driftskostnader (eksisterende bygningsmasse m\u00e5 ivaretas uansett). Forslaget er ogs\u00e5 i tr\u00e5d med Bergen kommunes Plan for museer og frivillig kulturvern: \u00abBergensmuseene m\u00e5 utvikle tematiske spydspisser relatert til det enkelte museums fagkompetanse, samfunnsoppdrag og institusjonelle lasteevne. Byhistorie og bygningsvern kan peke ut retning for Bymuseet\u00bb. Forstudien legger vekt p\u00e5 trygg ivaretakelse av kulturminner, universell utforming og b\u00e6rekraftige l\u00f8sninger. Den inneb\u00e6rer ombygging av underetasjen p\u00e5 Torvsalen til \u00e5 romme toalett/garderobefasiliteter med direkte inngang utenfra, og en mulig heis opp til f\u00f8rste etasje, ominnredning/ombygging av Pakterg\u00e5rden til publikumstjenester som resepsjon, museumsbutikk, kaf\u00e9 og mulig utstillingsrom, samt et mindre nybygg med toaletter like ved. Torvsalen skal brukes til formidling til st\u00f8rre grupper som skoleklasser og lignende. En innvendig oppgradering av Torvsalen vil ivareta museets behov for et funksjonelt sted \u00e5 ta imot publikum, samle grupper for omvisning, foredrag, kunnskapsformidling, bespisning, sm\u00e5 konserter og teaterforestillinger. I kjelleretasjen vil det komme toaletter og garderobefasiliteter. Deler av disse vil ogs\u00e5 v\u00e6re direkte tilgjengelig fra utsiden. Kjelleren var tidligere gjenstandsmagasin, men dette rommet er n\u00e5 tomt da det ikke egner seg for oppbevaring av museumsgjenstander. Mellom etasjene blir det installert heis. Utenfor blir det UU-tilpasset. Bymuseet har omfattende planer for bygningsmassen i Gamle Bergen. F\u00f8rste fase vil v\u00e6re \u00e5 f\u00e5 tilrettelagt de kritiske publikumsfunksjonene for museet. Den neste fasen m\u00e5 vente til f\u00f8rste fase er finansiert og gjennomf\u00f8rt, men de \u00f8nsker blant annet en oppgradering av restaurantbygningen Elsesro. Den er i dag ikke i bruk fordi bygget er i d\u00e5rlig forfatning. Tilst\u00f8tende til restauranten er det et hus som kan kobles til hovedbygningen. Dette vil gi bedre kapasitet for grupper som \u00f8nsker m\u00f8teplasser og bespisning. Restauranten vil ogs\u00e5 kunne v\u00e6re en fin m\u00f8teplass for lokalbefolkningen. Videre har museet en m\u00f8lle, som ved \u00e5 legge inn vann og toaletter vil kunne bli et sted der museet kan ta imot grupper, skoleklasser og lignende. Det er ogs\u00e5 planer om \u00e5 f\u00e5 vist mer av gjenstandssamlingen i de eksisterende bygningene (mindre utstillinger), men det inneb\u00e6rer tiltak i bygningsmassen for at dette skal v\u00e6re forsvarlig. Bymuseet \u00f8nsker \u00e5 videref\u00f8re resten av midlene som er gitt i tilskudd til en fase 2. Skisse for utviklingskonsept for Elsesro Hovedbygning er vedlagt i forstudien. M\u00e5let er \u00e5 gj\u00f8re mest mulig av Gamle Bergen tilgjengelig for alle. Oppsummering av endringer: Ombygging av Torvsalen (fase 1) 29,8 mill Ombygging av Pakterboligen (fase 1) 5,9 mill Nytt toalettbygg (fase 1) 5 mill Totalt 39,7 mill I tillegg er kr 7,5 mill av de tildelte midlene allerede brukt. De resterende midlene \u00f8nskes videref\u00f8rt til ombygging/tilrettelegging av Elsesro og M\u00f8llen (fase 2). Bymuseet har orientert Kulturdepartementet om \u00f8nsket omdisponering, og museet melder at KUD hele tiden har v\u00e6rt klar p\u00e5 at det som er viktigst for dem er at de oms\u00f8kte publikumsfunksjonene blir ivaretatt. Bymuseet har ogs\u00e5 s\u00f8kt Vestland fylkeskommune om omdisponering av tilskuddet fra fylket. 3 I m\u00f8tet 30/9-2/10 vedtok fylket dette: 1. Fylkestinget st\u00f8ttar intensjonen i s\u00f8knaden fr\u00e5 Bymuseet i Bergen om omdisponering av tidlegare l\u00f8yvd tilskot fr\u00e5 fylkeskommunen til nytt publikumsbygg ved Gamle Bergen Museum. 2. Fylkestinget ber Bymuseet i Bergen legge fram ny s\u00f8knad om omdisponering av tilskot saman med utviklingsplan, budsjett og funksjons- og romprogram f\u00f8r endeleg vedtak om omdisponering. I 2. tertialrapport er f\u00f8lgende skrevet om status p\u00e5 merknad om publikumsbygget i budsjettet: Bymuseet har informert kommunen om at de \u00f8nsker \u00e5 omdisponere tildelte midler til \u00e5 etablere publikumsbygg i eksisterende bygningsmasse. Kommunen st\u00f8tter intensjonen til Bymuseet og vil be museet sende en s\u00f8knad med utviklingsplan, budsjett og funksjons- og romprogram. Offisiell s\u00f8knad er n\u00e5 sendt b\u00e5de til Vestland fylkeskommune og til Bergen kommune. \u00d8konomiske konsekvenser: Bymuseet vil ikke lenger ha behov for tilskudd til publikumsbygg, og heller ikke \u00f8kt driftsst\u00f8tte p\u00e5 grunn av driftskostnader p\u00e5 enda et bygg. Byr\u00e5dets vurdering og anbefaling/konklusjon: Byr\u00e5det anser forslaget med realisering av publikumsfunksjoner i den eksisterende bygningsmassen i Gamle Bergen som en mer b\u00e6rekraftig l\u00f8sning enn et nytt bygg. Forstudien som Bymuseet leverer viser at det vil kreve mindre ressurser \u00e5 l\u00f8se utfordringene med publikumsrettede funksjoner i de eksisterende bygningene, samt at hele prosjektet kan ferdigstilles p\u00e5 kortere tid. L\u00f8sningen vil gi lavere driftskostnader, bedre ivaretakelse av byggene, st\u00f8rre grad av universell utforming i eksisterende bygg, samt vern gjennom bruk. Byr\u00e5det st\u00f8tter \u00f8nsket om omdisponering, og forutsetter at de oms\u00f8kte publikumsfunksjonene blir ivaretatt i den nye l\u00f8sningen. Byr\u00e5det er positiv til b\u00e5de fase 1 og fase 2 av utviklingen av Gamle Bergen for \u00e5 gj\u00f8re st\u00f8rre deler av museet tilgjengelig for alle. Begrunnelse for framleggelse til bystyret: Bystyret har bevilget midler til nytt publikumsbygg som \u00f8remerket del av driftstilskudd til Bymuseet i 2016, 2017, 2018, 2019 og som egen tildeling i 2024. Bystyret m\u00e5 derfor behandle s\u00f8knaden om omdisponering av tilskuddet, jamf\u00f8r: Reglement for bystyret og utvalgene 2023 - 2027: oppdatert versjon etter bystyrets vedtak i B-sak 287-24 den 04.09.2024: 5.7 Oppgaver som bystyret ikke kan delegere: 5.7.1 Budsjett og \u00f8konomistyring iht. kommuneloven \u00a7 14-2 a. Budsjett og \u00f8konomiplan samt budsjettendringer iht. bystyrets budsjettfullmakter og Bergen kommunes \u00f8konomireglement. Byr\u00e5det innstiller til bystyret \u00e5 fatte f\u00f8lgende vedtak: Bystyret innvilger s\u00f8knaden fra Bymuseet i Bergen om omdisponering av tilskudd til nytt publikumsbygg i Gamle Bergen. Tilskuddet benyttes til realisering av form\u00e5let i eksisterende bygningsmasse. Dato: 11. februar 2025 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. 4 Vedlegg: S\u00f8knad. Omdisponering. BK. Des 2024 Forstudie Gamle Bergen Museum: Revitalisering og ny bruk av bygninger. 5 "
}