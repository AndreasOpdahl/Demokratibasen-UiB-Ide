{
  "dokument_id": "454cee62-fada-5769-b0fb-53ba22c32b2e",
  "doc_type": "case_presentation",
  "kommune": 4601,
  "tittel": "H\u00f8ringsuttalelse: Forslag til retningslinjer om beregning av kommunenes boligreserve",
  "url": "https://bergen.kommune.no/politikere-utvalg/api/fil/bk360/9531377/Framstilling-Horingsuttalelse-Forslag-til-retningslinjer-om-beregning-av-kommunenes-boligreserve",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/269536-4 H\u00f8ringsuttalelse: Forslag til retningslinjer om beregning av kommunenes boligreserve Hva saken gjelder: Kommunal- og distriktsdepartementet (KDD) har utarbeidet forslag til retningslinjer om beregning av kommunenes boligreserve, og har sendt forslaget til kommuner og ber\u00f8rte organisasjoner for innspill. Bergen kommune mottok forslaget 16.11.2023, se vedlegg. Bakgrunnen er at plan- og bygningsloven krever at kommunen legger til rette for \u00abtilstrekkelig boligbygging\u00bb i sine planer, jf. \u00a7 3-1 f\u00f8rste ledd bokstav d. KDD viser til at det kan ta lang tid \u00e5 utarbeide en reguleringsplan som \u00e5pner for boligbygging. I praksis m\u00e5 derfor kommuner operere med en viss boligreserve i sitt planverk for \u00e5 tilfredsstille kravet i loven om \u00e5 legge til rette for tilstrekkelig boligbygging. Kommunene benytter i dag ulike beregningsmetoder for \u00e5 ansl\u00e5 gjenst\u00e5ende boligreserve i reguleringsplanene. KDD mener det vil v\u00e6re en fordel om kommunene gj\u00f8r dette p\u00e5 en mest mulig lik m\u00e5te. Det kan bidra til \u00e5 forenkle arbeidet ved at en bruker samme beregningsverkt\u00f8y, og det skaper ogs\u00e5 et grunnlag for \u00e5 kunne sammenlikne niv\u00e5et p\u00e5 boligreserven mellom kommunene. KDD viser til at de har blitt oppfordret fra flere hold om \u00e5 gi retningslinjer om hvordan kommunene b\u00f8r beregne sin boligreserve. Boligpotensialet i en kommune kan synliggj\u00f8res p\u00e5 tre niv\u00e5er: Niv\u00e5 A er kommuneplan, niv\u00e5 B er omr\u00e5deregulering, og niv\u00e5 C er detaljregulering. Departementet anbefaler at kommunene tar utgangspunkt f\u00f8lgende metoder for \u00e5 beregne boligreserven: \u2022 Ingen planlagte boliger skal telles mer enn \u00e9n gang. \u2022 Boligreserven skal vise antall boliger i vedtatte detaljreguleringer. Andre planer som gir grunnlag for byggerett, kan ogs\u00e5 medtas. \u2022 Dersom planen ikke angir antall boliger, kan kommunen gj\u00f8re egne beregninger basert p\u00e5 utnyttingsgrad og skissert utforming, som for eksempel: gjennomsnittlig boligst\u00f8rrelse / totalt vedtatt utnyttelse/BRA i planen. \u2022 Kommunen kan be utbygger oppgi antall boliger som de planlegger \u00e5 bygge ut innenfor reguleringsplanen. \u2022 Kommunen kan gj\u00f8re egne vurderinger av om eldre reguleringsplaner skal tas med i beregningen, for eksempel basert p\u00e5 om planen er ferdig utbygd selv om det gjenst\u00e5r et teoretisk boligpotensial. \u2022 N\u00e5r det er satt i gang en ny planprosess p\u00e5 samme areal som en eksisterende plan, b\u00f8r det vurderes om eksisterende plan skal tas ut av reserven. \u2022 Kommunen m\u00e5 synliggj\u00f8re reserver for studentboliger og omsorgsboliger s\u00e6rskilt. \u2022 Departementet anbefaler at tidspunktet for n\u00e5r en bolig \u00abtrekkes ut\u00bb av reserven, er ved gitt igangsettingstillatelse. 1 H\u00f8ringsfrist: Departementet ber om innspill innen 18. desember 2023. Bergen kommune har f\u00e5tt forlenget frist til etter bystyrets m\u00f8te i januar 2024. Innspill fra fagetat: Plan- og bygningsetaten (PBE) har f\u00e5tt saken til uttale, og er positiv til forslaget om felles retningslinjer. Dagens situasjon er at kommuner og bransjen beregner boligreserven med ulike metoder. Dette gir diskusjoner om metodebruk og rett niv\u00e5 p\u00e5 boligreserven. PBE vurderer at det vil sv\u00e6rt nyttig med sentralt gitte retningslinjer. Dette gir en felles metode og mulighet for \u00e5 sammenligne kommuner. En oversiktlig boligreserve er et godt verkt\u00f8y i arbeidet med \u00e5 sikre b\u00e6rekraftig boligforsyning. PBE etterlyser en klarere definisjon p\u00e5 hva som ligger i \u201ctilstrekkelig boligbygging\u201d i \u00a7 3-1 i pbl. En klar definisjon vil gj\u00f8re det lettere \u00e5 vurdere hva som er \u201criktig\u201d boligreserve i forhold til kommunens forventede befolkningsvekst. PBE mener inndelingen av boligpotensialet i tre niv\u00e5er er hensiktsmessig for kommuner med utbyggingspress, men vurderer det som nyttig om retningslinjen endrer ordlyden fra \u00abkan\u00bb til \u00abb\u00f8r\u00bb Bergen bruker i dag byggetillatelse (ramme- og/eller igangsetting) som grunnlag for \u00e5 ta boligen ut av boligreserven, men PBE er enig med Trondheim kommunes innspill om at boligen i stedet kan tas ut av boligreserven ved midlertidig brukstillatelse / ferdigattest. I de tilfeller der hele eller deler av omr\u00e5deplaner ikke har krav om detaljreguleringsplan, b\u00f8r disse kunne telles p\u00e5 lik linje med detaljreguleringer (niv\u00e5 C). PBE er enig i at omsorgs- og studentboliger b\u00f8r synliggj\u00f8res s\u00e6rskilt. Disse boligene er i liten grad er en del av det \u00e5pne boligmarkedet, og derfor h\u00f8rer hjemme i andre boligregnskap. PBE vurderer at departementets anbefalinger i stor grad samsvarer med Bergen kommunes n\u00e5v\u00e6rende praksis p\u00e5 \u00e5 beregne boligreserven. Byr\u00e5dets vurdering og forslag til h\u00f8ringsuttalelse: Bergen kommune er positiv til forslaget om retningslinjer for beregning av kommunen sin boligreserve. Det er sv\u00e6rt positivt at kommuner og bransjen f\u00e5r en felles beregningsm\u00e5te. Dette gj\u00f8r det mulig \u00e5 sammenligne boligreserver hos kommunene, bidrar til forenkling av arbeidet og gir et omforent kunnskapsgrunnlag for b\u00e5de kommunen og bransjen. Plan- og bygningsetaten har utarbeidet innspill til h\u00f8ringen som er gjengitt over. Bergen kommune viser til Plan- og bygningsetaten sine vurderinger og innspill til h\u00f8ringsforslaget, og inkluderer disse i sin helhet i kommunens uttalelse. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 21.11.2023 sak 26/23 fattet f\u00f8lgende vedtak: 5. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring \u2013 Forslag til retningslinjer om beregning av kommunenes boligreserve\u00bb p\u00e5 vegne av Bergen kommune. 2 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abForslag til retningslinjer om beregning av kommunenes boligreserve\u00bb slik den fremkommer av byr\u00e5dets forslag. Dato: 20. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: H\u00f8ring - Forslag til retningslinjer om beregning av kommunenes boligreserve, datert 16.11.2023. Innspill fra plan- og bygningsetaten, datert 11.12.2023. 3 "
}