{
  "dokument_id": "f4274831-435c-5ad7-b1df-b891e0e51d23",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 55 fra Geir Steinar Dale (A) om bompenger og bybanetunnel - Utvalg for milj\u00f8 og byutvikling ",
  "url": "https://bergen.kommune.no/politikere-utvalg/api/fil/bk360/9732093/Svar-pa-skriftlig-sporsmal-nr-55-fra-Geir-Steinar-Dale-A-om-bompenger-og-bybanetunnel-Utvalg-for-miljo-og-byutvikling-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/285817-3 Saksbehandler: Malene Nesse Gr\u00f8nningen Fra Dato: 18. januar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 55 fra Geir Steinar Dale (A) om bompenger og bybanetunnel - Utvalg for milj\u00f8 og byutvikling Under budsjettdebatten i bystyrem\u00f8tet 19.12. svarte byr\u00e5d Kahrs f\u00f8lgende p\u00e5 sp\u00f8rsm\u00e5l om Vegdirektoratets nei til \u00e5 bruke bompenger til \u00e5 finansiere en ny tunnelutredning for Bybanen: \u00abVi oppdaget under arbeidet at den \u2013 har ikke helt sikkert datoen, jeg tror det var midten av forrige uke \u2013 at vi ikke hadde mulighet til \u00e5 se p\u00e5 \u2013 nei, det var n\u00e5 p\u00e5 fredag, unnskyld, det var n\u00e5 p\u00e5 torsdag, kom svaret fra Vegdirektoratet. Da fikk vi vite at vi sannsynligvis ikke kunne bruke, ikke hadde hjemmel til \u00e5 bruke bompenger da vi hadde en ferdig regulert veistrekning allerede, og dette ante vi kanskje p\u00e5 forh\u00e5nd at vi m\u00e5tte sette av littegranne for \u00e5 gj\u00f8re et stykke arbeid p\u00e5 den utredningen. Vi tar videre budsjettutredning i prosessen senere.\u00bb Sp\u00f8rsm\u00e5l til byr\u00e5den: N\u00e5r og hvordan ble behovet for \u00e5 sette av penger til tunnelutredning kommunisert fra byr\u00e5den til flertallspartiene p\u00e5 bystyresiden som forhandlet om budsjettet, og hvorfor ble ikke hele bystyret informert om dette samtidig? Svar fra byr\u00e5den: Etter grundige diskusjoner internt, s\u00e5 BBU at det kunne herske usikkerhet om finansiering av tunellutredning med bompenger. I forbindelse med budsjettutarbeidelsen ble det derfor gjort en sikkerhetsavsetning. Parallelt tok administrasjonen kontakt med Vegdirektoratet, og BBU mottok svar fra Vegdirektoratet den 14.12.2023 p\u00e5 kvelden. Svaret m\u00e5 tolkes slik at det er lite sannsynlig at bompenger kan brukes til tunellutredningen. Budsjettavtalen ble fremlagt i pressekonferanse kl 12 neste dag. Muligheten for at Vegdirektoratet ville falle p\u00e5 en slik konklusjon, var s\u00e5ledes diskutert i budsjettforhandlingene. Hva som var tema i budsjettforhandlingene, b\u00e5de innhold og omfang, vil for \u00f8vrig v\u00e6re del av forhandlingene mellom byr\u00e5dspartiene og de partiene som man forhandler med. Innholdet i selve budsjettforhandlingene var ikke naturlig \u00e5 dele med hele bystyret f\u00f8r budsjettavtalen var klar. Bystyret ble gjort kjent med Vegdirektoratets tiln\u00e6rming under bystyrem\u00f8tet den 19.12.23. Christine Kahrs - Byr\u00e5d for byutvikling Dokumentet er godkjent elektronisk. "
}