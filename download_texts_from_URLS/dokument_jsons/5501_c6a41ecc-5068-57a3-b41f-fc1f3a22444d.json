{
  "dokument_id": "c6a41ecc-5068-57a3-b41f-fc1f3a22444d",
  "doc_type": "case_presentation",
  "kommune": 5501,
  "tittel": "H\u00f8ringsinnspill - forslag til lov om bes\u00f8ksbidrag",
  "url": "https://innsyn.tromso.kommune.no/application/getMoteDokument?dokid=2001917112",
  "tekst": "Arkivsaksnr. 24/19820-2 Saksbehandler Helga B\u00e5rdsdatter Kristiansen Saksgang M\u00f8tedato Kommunestyret 18.12.2024 H\u00f8ringsinnspill - forslag til lov om bes\u00f8ksbidrag Kommunedirekt\u00f8rens innstilling til vedtak: 1. Troms\u00f8 kommune st\u00f8tter forslaget om frivillig innf\u00f8ring for kommunalt bes\u00f8ksbidrag p\u00e5 overnattinger i Norge. 2. Troms\u00f8 kommune st\u00f8tter lokal forvaltning av bes\u00f8ksbidrag, men presiserer at innkreving b\u00f8r koples p\u00e5 allerede eksisterende statlig infrastruktur som for eksempel skatteinnkreving etc. 3. Troms\u00f8 kommune st\u00f8tter at kommunene skal kunne tilpasse bes\u00f8ksbidraget, samt forvaltningen av inntekten etter lokale forhold. 4. Troms\u00f8 kommune st\u00f8tter at bes\u00f8ksbidraget legges p\u00e5 overnatting. Samtidig st\u00f8tter Troms\u00f8 kommune at sykehushotell, leirskoler, internatskoler og sesongleie p\u00e5 campingplass, unntas fra krav om bes\u00f8ksbidrag. 5. Troms\u00f8 kommune mener at bes\u00f8ksbidrag fra cruisetrafikk og bobilturisme m\u00e5 utredes og vurderes innf\u00f8rt. 6. Troms\u00f8 kommune understreker at en effektiv utredning og innf\u00f8ring av et bes\u00f8ksbidrag fra cruiseturisme i fase to er avgj\u00f8rende, og b\u00f8r prioriteres for \u00e5 unng\u00e5 un\u00f8dige forsinkelser. 7. Troms\u00f8 kommune st\u00f8tter at avgiftsplikten etter loven blir tillagt tredjepart (formidlingsselskapene), alts\u00e5 alternativ B skissert av departementet. Stig Tore Johnsen Mette Moh\u00e5g Kommunedirekt\u00f8r Direkt\u00f8r avdeling for bymilj\u00f8 1 Hva saken gjelder I brev fra N\u00e6rings- og fiskeridepartementet av 19.11.2024 (se vedlagt) sendes lovforslag om bes\u00f8ksbidrag ut p\u00e5 h\u00f8ring. Form\u00e5let med lovforslaget er \u00e5 gi kommunene mulighet til \u00e5 innf\u00f8re en overnattingsavgift for \u00e5 finansiere reiselivsrelaterte fellesgoder. Dette f\u00f8lger opp regjeringens ambisjon om \u00e5 gi kommuner mulighet til \u00e5 innf\u00f8re bes\u00f8ksbidrag, som nevnt i Hurdalsplattformen og anmodningsvedtak nr. 83 fra Stortinget. Videre hensyntar saksutredning h\u00f8ringsinnspillet til NOU 2023:10 Leve og oppleve som ble politisk vedtatt i Milj\u00f8-, klima- og samferdselsutvalget den 06.06.2023 med saksnummer 28/23, Kultur-, idretts- og friluftsutvalget den 07.06.2023 med saksnummer 50/23 og i formannskapet den 13.06.2023 med saksnummer 74/23. Merk at i h\u00f8ringsinnspillet til NOU 2023:10 Leve og oppleve \u00f8nsket Troms\u00f8 kommune at kommunene skulle innkreve avgiften. I h\u00f8ringsinnspillet til lovforslaget understreker vi at Troms\u00f8 kommune st\u00f8tter lokal forvaltning av bes\u00f8ksbidrag, men presiserer at innkreving b\u00f8r koples p\u00e5 allerede eksisterende statlig infrastruktur som for eksempel skatteinnkreving etc. H\u00f8ringsfrist er 03.01.2025. Saksutredning Lovforslaget kort oppsummert: Begreper \u2022 Overnattingsavgift er en avgift som kommunen p\u00e5legger de som tilbyr overnatting mot betaling, eller tredjepart som samler inn betaling for dette. \u2022 Med reiselivsrelaterte fellesgoder forst\u00e5s natur og kulturmilj\u00f8er, infrastruktur, bygninger, med mer og tjenester der bruk av eller behov for disse i vesentlig grad \u00f8ker med antall bes\u00f8kende til kommunen. \u2022 Utleie utenom n\u00e6ring skal ha samme avgrensning som det skattereglene sier om hvor mye man kan leie ut bolig og fritidsbolig uten \u00e5 regnes som n\u00e6ringsvirksomhet. \u2022 Overnatting betyr at kunden kan bruke utleieobjektet mellom kl. 24.00 og 06.00. \u2022 Tredjepartsakt\u00f8r: Airbnb, Hotels.com og Booking.com etc. er plattformselskaper, som formidler tjenestene til private og kommersielle utleiere mot provisjon. Lovforslaget gir kommuner mulighet til \u00e5 utvikle et b\u00e6rekraftig reiseliv ved \u00e5 tilrettelegge for sosialt, milj\u00f8messig og \u00f8konomisk b\u00e6rekraftig n\u00e6ringsaktivitet. Bes\u00f8ksbidraget er utformet for \u00e5 finansiere reiselivsrelaterte fellesgoder, som natur- og kulturattraksjoner, infrastruktur og tjenester som er viktige for b\u00e5de bes\u00f8kende og lokalsamfunn. Med forslaget f\u00e5r kommunene et verkt\u00f8y til \u00e5 h\u00e5ndtere belastninger og skader p\u00e5 natur og milj\u00f8 som f\u00f8lge av turisme, inkludert slitasje p\u00e5 infrastruktur og naturomr\u00e5der, ved \u00e5 finansiere n\u00f8dvendige vedlikeholds- og utviklingstiltak. Innf\u00f8ringen av bes\u00f8ksbidraget kan forbedre forholdet mellom reiselivsn\u00e6ringen og lokalsamfunnene ved \u00e5 sikre at inntektene fra turisme brukes til \u00e5 ivareta lokale interesser. Kommunene vil f\u00e5 fleksibilitet til \u00e5 tilpasse avgiften og forvaltningen av inntektene etter lokale forhold, noe som kan f\u00f8re til mer effektive og m\u00e5lrettede tiltak for b\u00e6rekraftig reiseliv. Lovforslaget skal kun v\u00e6re f\u00f8rste fase av regjeringens bes\u00f8ksbidragsprosjekt. I dette lovforslaget vurderer departementet et lovforslag som gir kommunene rett til \u00e5 kreve avgift fra overnattingstjenester. I h\u00f8ringsnotatet har departementet ogs\u00e5 belyst de mulighetene kommunene har til \u00e5 innkreve inntekter fra parkering og bes\u00f8kende cruiseskip innenfor n\u00e5v\u00e6rende lovverk. I videre arbeid med bes\u00f8ksbidrag vil departementet utrede et bes\u00f8ksbidrag fra cruisevirksomhet med m\u00e5l om \u00e5 innf\u00f8re det. Departementet foresl\u00e5r at overnattingsavgiften skal v\u00e6re frivillig for kommunene med et \u00f8vre tak p\u00e5 fem prosent av overnattingsprisen eksklusive merverdiavgift. Kommunene kan velge \u00e5 sette en lavere sats. Inntektene fra avgiften skal brukes til fellesgoder knyttet til reiselivet, der 2 kommunene selv bestemmer bruken innenfor Stortingets rammer. Departementet avviser et nasjonalt system for bes\u00f8ksavgift over landegrenser begrunnet av E\u00d8S-rettslige utfordringer og fremhever viktigheten av lokale behov. I tillegg er det ikke obligatorisk \u00e5 knytte avgiften til en bes\u00f8ksstrategi. Innspill fra Troms\u00f8 kommune: Troms\u00f8 kommune st\u00f8tter forslaget om frivillig innf\u00f8ring av bes\u00f8ksbidrag p\u00e5 overnattinger i kommuner, samt m\u00e5let om \u00e5 finansiere reiselivsrelaterte fellesgoder gjennom en overnattingsavgift. Dette er en positiv utvikling som st\u00f8tter opp om Troms\u00f8 kommunes reiselivsstrategi, som blant annet fokuserer p\u00e5 \u00e5 \"planlegge for de lokale og dimensjonere for de bes\u00f8kende.\" Lokal forvaltning av bes\u00f8ksbidrag er fornuftig. I tidligere faser av denne saken har vi v\u00e6rt positive til at innkrevingsrollen skal v\u00e6re lokalt, men innkrevingsrollen b\u00f8r absolutt vurderes \u00e5 legges til allerede statlige mekaniser slik som skatteetaten eller med lik innkrevingsmetode som grunnrenteskatten. Innkreving fra kommunen vil p\u00e5legge kommunen ekstra administrativt arbeid, mens staten allerede har etablerte og gode systemer som kan benyttes. I lovforslaget foresl\u00e5s handlingsrom for interkommunalt samarbeid for \u00e5 fordele midlene der behovet er st\u00f8rst, noe som vil bidra til en b\u00e6rekraftig forvaltning av ressurser, men det er ingen konkrete rammer knyttet til dette. Forslaget legger for stor vekt p\u00e5 individuell kommunal handling. Erfaring viser at b\u00e6rekraftig utvikling krever sterkere samarbeid p\u00e5 tvers av kommunegrenser. Bes\u00f8kende beveger seg ofte mellom kommuner innenfor et st\u00f8rre reiselivsomr\u00e5de. En effektiv fordeling av inntekter og ansvar for fellesgoder krever en mer helhetlig regional tiln\u00e6rming. Vi foresl\u00e5r derfor at loven tydeliggj\u00f8r mulighetene og behovet for regional planlegging og samarbeid. Departementet ber om innspill til avgrensinger i hvilke typer overnatting som ikke skal inng\u00e5 i ordningen. De foresl\u00e5r sykehushotell, leirskoler, internatskoler og sesongleie p\u00e5 campingplass. Dette er fornuftige avgrensninger og det st\u00f8ttes. Troms\u00f8 kommune foresl\u00e5r ogs\u00e5 at unntaket b\u00f8r gjelde DNT-hytter og utleie fra frivillige organisasjoner. Selv om departement redegj\u00f8r for mulighetsrommet til kommunene er buss og bobilturisme lite omtalt i lovforslaget. Buss og bobilturisme ut\u00f8ver et stort press p\u00e5 lokal infrastruktur og andre fellesgoder, og vi ber departementet om \u00e5 utrede st\u00f8rre mulighetsrom en foresl\u00e5tt i lovforslaget for \u00e5 innkreve bes\u00f8ksavgift p\u00e5 buss- og bobilturisme. Cruise er en voksende n\u00e6ring som medf\u00f8rer betydelige utslipp. Flere kystkommuner i Norge opplever et stort antall cruisebes\u00f8k i l\u00f8pet av \u00e5ret. For \u00e5 h\u00e5ndtere dette er det n\u00f8dvendig for kommunene \u00e5 planlegge og tilpasse kommunal infrastruktur, inkludert skilting, informasjon og f.eks t\u00f8mming av s\u00f8ppeldunker, for \u00e5 sikre effektiv avfallsh\u00e5ndtering. I f\u00f8lge NOU 2023:10 Leve og oppleve beskrives cruisepassasjeravgift fra flere europeiske byer som en avgift innf\u00f8rt av havner for \u00e5 finansiere infrastruktur eller som respons p\u00e5 \u00f8kt bes\u00f8k fra cruiseturister. Eksemplene inkluderer Catalonia, Balearene, Venezia og Amsterdam. I Amsterdam er det beskrevet innf\u00f8rt et bes\u00f8ksbidrag for cruisepassasjerer som legger til kai i kommunen, og bel\u00f8pet er 8 euro per person per natt. Besetningen p\u00e5 cruiseskipene er unntatt fra denne avgiften. Amsterdam havn krever inn avgiften p\u00e5 vegne av byen, og avgiften skiller seg fra andre havneavgifter. Havnen verifiserer ogs\u00e5 hvor mange passasjerer som cruiseselskapet rapporterer. Avgiften m\u00e5 betales innen en m\u00e5ned etter at skipet har reist. Det er viktig \u00e5 understreke at en effektiv utredning og innf\u00f8ring av et bes\u00f8ksbidrag fra cruiseturisme i fase to er avgj\u00f8rende for helheten av loven og b\u00f8r prioriteres for \u00e5 unng\u00e5 un\u00f8dige forsinkelser. Departementet ber om innspill om tredjepartsansvaret b\u00f8r reguleres s\u00e6rskilt i lov (alternativ A) eller om tredjepartsansvaret ikke b\u00f8r reguleres utover det som f\u00f8lger av 3 Privatretten (alternativ B). De ber ogs\u00e5 om forslag til hvordan et slikt tredjepartsansvar ev. b\u00f8r reguleres og om innspill til h\u00e5ndhevingsmekanismer overfor utenlandske selskaper. Hvor langt b\u00f8r utleiers ansvar strekke seg dersom tredjepart ikke overholder betalingsplikten? Alternativ A foresl\u00e5r at det ikke skal v\u00e6re spesifikke lover som regulerer ansvaret til tredjepartsakt\u00f8rer, som for eksempel plattformselskaper, for \u00e5 h\u00e5ndtere avgiften for overnattingsutleie. I stedet blir dette regulert av privatretten, og hovedansvaret forblir hos den som er p\u00e5lagt avgiften, if\u00f8lge loven. Dette betyr at selv om utleier kan gi en tredjepart, som et plattformselskap, i oppgave \u00e5 h\u00e5ndtere beregning og innbetaling av avgiften gjennom avtaler, kan de ikke overf\u00f8re selve ansvaret. Fremgangsm\u00e5ten gir mer frihet til \u00e5 lage fleksible avtaler, men medf\u00f8rer at kommunen kan f\u00e5 en st\u00f8rre oppgave, spesielt hvis mange privatpersoner gj\u00f8r dette direkte. Det kan ogs\u00e5 f\u00f8re til risiko for at avgiften ikke blir betalt korrekt, eller at den blir betalt dobbelt, hvis systemene for betaling ikke er effektive. Plattformselskapers vilje til \u00e5 h\u00e5ndtere avgiften avhenger av hva som er i deres interesse, noe som kan f\u00f8re til usikkerhet for de som skal betale avgiften. Alternativ B foresl\u00e5r \u00e5 gi profesjonelle selskaper, som for eksempel Booking.com, ansvaret for \u00e5 beregne, innkreve og betale avgiften for overnattingstjenester, i stedet for at hver enkelt utleier m\u00e5 gj\u00f8re det. Dette betyr at n\u00e5r en overnatting betales gjennom slike selskaper, skal de h\u00e5ndtere avgiften, mens hotellene selv har ansvaret n\u00e5r betaling skjer direkte til dem. Det er ikke tillatt \u00e5 avtale at noen andre enn de som mottar betalingen skal h\u00e5ndtere avgiften. Forslaget vil kunne forenkle prosessen og sikre at avgiften blir betalt, samtidig som det reduserer ressursbruk for kommunen ved \u00e5 forholde seg til f\u00e6rre akt\u00f8rer enn enkeltutleiere. Selv om selskapene vil oppleve \u00f8kte administrative kostnader for \u00e5 tilpasse sine systemer, har mange allerede slike systemer i andre land. Forslaget understreker at tilbyderne skal samarbeide med tredjepart om avgiftsh\u00e5ndteringen for \u00e5 sikre etterlevelse, med en henvisning til lovforslagets bestemmelse. Troms\u00f8 kommune anser det som viktig \u00e5 f\u00f8lge alternativ B som skissert av departementet, i tr\u00e5d med kommunens tidligere innspill p\u00e5 NOU 2023:10 Leve og oppleve. Mange kommuner har i dag manglende oversikt over utleie via tredjepartsakt\u00f8rer som Airbnb, noe som skaper bekymring for \u00f8kende antall utleieenheter og deres p\u00e5virkning p\u00e5 lokale boligmarkeder. Ved \u00e5 legge ansvaret p\u00e5 tredjepart kan kommunene oppn\u00e5 bedre oversikt og redusere det administrative arbeidet knyttet til h\u00e5ndteringen av bes\u00f8ksavgifter. Vi \u00f8nsker ogs\u00e5 \u00e5 fremheve betydningen av \u00e5 l\u00e6re av eksisterende systemer i Europa, snarere enn \u00e5 utvikle helt nye l\u00f8sninger. Erfaringer fra disse landene b\u00f8r v\u00e6re ledende i utformingen videre. Konklusjon Troms\u00f8 kommune jobber for \u00e5 legge til rette for b\u00e6rekraftig n\u00e6rings- og samfunnsutvikling, og st\u00f8tter derfor den frivillige innf\u00f8ringen av bes\u00f8ksbidrag for overnattinger. Dette virkemidlet gir kommunene en mulighet til \u00e5 finansiere viktige reiselivsrelaterte fellesgoder, noe som vil bidra til \u00e5 h\u00e5ndtere belastninger p\u00e5 natur, infrastruktur og lokalbefolkningen. Bes\u00f8ksbidraget vil gi bedre forutsetninger for sameksistens mellom lokalsamfunn og reiselivsn\u00e6ringen. Kommunen vektlegger behovet for \u00e5 l\u00e6re av eksisterende internasjonale modeller, og ser frem til \u00e5 utvikle en l\u00f8sning som gagner b\u00e5de bes\u00f8kende og lokalbefolkning. Basert p\u00e5 vurderingen over foresl\u00e5r Troms\u00f8 kommune f\u00f8lgende punkter som innspill til h\u00f8ringen om lovforslaget om bes\u00f8ksbidrag: 4 1. Troms\u00f8 kommune st\u00f8tter forslaget om frivillig innf\u00f8ring for kommunalt bes\u00f8ksbidrag p\u00e5 overnattinger i Norge. 2. Troms\u00f8 kommune st\u00f8tter lokal forvaltning av bes\u00f8ksbidrag, men presiserer at innkreving b\u00f8r koples p\u00e5 allerede eksisterende statlig infrastruktur som for eksempel skatteinnkreving etc. 3. Troms\u00f8 kommune st\u00f8tter at kommunene skal kunne tilpasse bes\u00f8ksbidraget, samt forvaltningen av inntekten etter lokale forhold. 4. Troms\u00f8 kommune st\u00f8tter at bes\u00f8ksbidraget legges p\u00e5 overnatting. Samtidig st\u00f8tter Troms\u00f8 kommune at sykehushotell, leirskoler, internatskoler og sesongleie p\u00e5 campingplass, unntas fra krav om bes\u00f8ksbidrag. 5. Troms\u00f8 kommune mener at bes\u00f8ksbidrag fra og bobilturisme m\u00e5 utredes og vurderes innf\u00f8rt. 6. Troms\u00f8 kommune understreker at en effektiv utredning og innf\u00f8ring av et bes\u00f8ksbidrag fra cruiseturisme i fase to er avgj\u00f8rende, og b\u00f8r prioriteres for \u00e5 unng\u00e5 un\u00f8dige forsinkelser. 7. Troms\u00f8 kommune st\u00f8tter at avgiftsplikten etter loven blir tillagt tredjepart (formidlingsselskapene), alts\u00e5 alternativ B skissert av departementet. Vedtakskompetanse Kommunestyret Vedlegg Meldingstekst fra fiskeri- og n\u00e6ringsdepartementet H\u00f8ringsinnspill NOU 2023_10 Leve og oppleve H\u00f8ringsnotat - offentlig h\u00f8ring om forslag til lov om bes\u00f8ksbidrag 5 "
}