{
  "dokument_id": "b0b57b3d-ba52-5bed-9bfc-9e3c4557b592",
  "doc_type": "case_presentation",
  "kommune": 4601,
  "tittel": "Oppf\u00f8lging av Bystyresak 5/24 - ferietilbud for personer med utviklingshemming og etablering av tilskuddsordning",
  "url": "https://bergen.kommune.no/politikere-utvalg/api/fil/bk360/10613363/Framstilling-Oppfolging-av-Bystyresak-5-24-ferietilbud-for-personer-med-utviklingshemming-og-etablering-av-tilskuddsordning",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/96530-1 Oppf\u00f8lging av Bystyresak 5/24 - ferietilbud for personer med utviklingshemming og etablering av tilskuddsordning Hva saken gjelder: Byr\u00e5det innstilte i sak 5/24 til Bergen bystyre, p\u00e5 at bystyret skulle fatte f\u00f8lgende vedtak: 1. Kommunens ferietilbud for voksne personer med utviklingshemming endres til en individuell ordning hvor den enkelte kan s\u00f8ke tilskudd til feriereise. 2. Byr\u00e5det utarbeider retningslinjer for tilskuddsordningen. Innstillingen falt, og f\u00f8lgende vedtak ble gjort: 1. Bystyret ber byr\u00e5det om videref\u00f8ring av eksisterende tilbud. 2. Bystyret ber byr\u00e5det om \u00e5 evaluere ordningen, og g\u00e5 i dialog med aktuelle brukerorganisasjoner med m\u00e5l om \u00e5 finne en varig ordning som ivaretar hele brukergruppen. Sak om dette fremmes tidlig i Bystyrets h\u00f8stsemesteret 2024. 3. Bystyret ber i den forbindelse byr\u00e5det ogs\u00e5 se p\u00e5 muligheten til \u00e5 etablere et organisasjonsbasert ferietilbud for voksne personer med utviklingshemming hvor organisasjoner kan s\u00f8ke tilskudd for \u00e5 organisere og arrangere feriereiser. 4. Bystyret ber byr\u00e5det sikre videref\u00f8ring av sommerleir for skoleelever uten utviklingshemming som befinner seg i en vanskelig sosio\u00f8konomisk livssituasjon. 5. Bystyret ber byr\u00e5det om \u00e5 vurdere mulige tiltak for at tilbudet kan ivareta flere brukere. I denne saken svarer byr\u00e5det ut punkt 1, 4 og 5. Det har v\u00e6rt h\u00f8yt prioritert av byr\u00e5det \u00e5 sikre at bystyrets vedtak gjennomf\u00f8res s\u00e5 raskt som mulig, og en har med sv\u00e6rt korte frister klart \u00e5 gjennomf\u00f8re konkurranse og inng\u00e5tt avtaler med to akt\u00f8rer: B\u00f8mlo folkeh\u00f8gskole og Aktivt Pusterom AS. B\u00e5de sommerleir for skoleelever og feriereiser for personer med utviklingshemming over 18 \u00e5r gjennomf\u00f8res i 2024. N\u00e5r det gjelder tilbudet til voksne med utviklingshemming er rammene som tidligere: Dette er tilbud til personer uten behov for helsepersonell, v\u00e5ken nattevakt, familie, kjente eller fagutdannede ledsagere til stede under oppholdet. Vurdering av hvem som kan delta gj\u00f8res av helsepersonell. Som oppf\u00f8lging av bystyrets vedtakspunkt 5 foresl\u00e5s det \u00e5 opprette en tilskuddsordning som ivaretar dem som ikke kan nyttiggj\u00f8re seg av kommunens organiserte ferietilbud for voksne med utviklingshemming. \u00c5 organisere feriereiser eksklusivt for en diagnosegruppe som ekskluderer personer med bestemte tilstander, kan v\u00e6re problematisk. Dette kan inneb\u00e6re brudd p\u00e5 likestillings- og diskrimineringsloven \u00a7 6. 1 Diskrimineringsnemnda behandlet sp\u00f8rsm\u00e5let i klagesak 19/171. Saken gjaldt sp\u00f8rsm\u00e5let om en kommune hadde handlet i strid med forbudet mot diskriminering p\u00e5 grunn av funksjonsnedsettelse ved \u00e5 nekte brukere med diabetes \u00e5 delta p\u00e5 kommunens sommerferietilbud for voksne utviklingshemmede. Nemnda konkluderte med at nektelsen ikke var i strid med forbudet mot diskriminering p\u00e5 grunn av funksjonsnedsettelse overfor brukere med diabetes. Nemnda godkjente kommunens praksis, men det er viktig \u00e5 v\u00e6re oppmerksom p\u00e5 grunnlaget for dette. De skriver \u00abI denne vurderingen er det ogs\u00e5 lagt vekt p\u00e5 at ferietilbudet ikke er en del av det lovfestede helsetilbudet. Det er videre lagt vekt p\u00e5 at kommunen tilb\u00f8d A en alternativ l\u00f8sning i en annen kommune, og at hun ogs\u00e5 er omfattet av kommunens generelle ordning med \u00f8konomisk tilskudd til ledsager til ferie, som det kunne s\u00f8kes p\u00e5.\u00bb Byr\u00e5det innstilte i sak 5/24 p\u00e5 at bystyret skulle vedta innf\u00f8ring av en tilskuddsordning og ba om bystyrets fullmakt til \u00e5 utarbeide retningslinjer for ordningen. Bystyret ga ikke denne fullmakten til byr\u00e5det. For \u00e5 sikre at flere f\u00e5r gode ferieopplevelser og samtidig sikre at kommunen ikke bryter likestillings- og diskrimineringsloven, er det byr\u00e5dets vurdering at det for innev\u00e6rende \u00e5r m\u00e5 etableres en tilskuddsordning som er diagnosen\u00f8ytral. Byr\u00e5det ber derfor n\u00e5 bystyret om \u00e5 vedta vedlagte retningslinjer for en tilskuddsordning som kommer i tillegg til feriereisene som gjennomf\u00f8res i \u00e5r. \u00d8konomiske konsekvenser: Det er usikkert hvor mange s\u00f8knader om tilskudd kommunen vil motta. Erfaringstall fra 2018 da kommunen hadde en tilsvarende ordning, er lagt til grunn for beregning av kostnader. Totalrammen til ferietiltak for voksne er 4,1 mill. i 2024, n\u00e5r det tas hensyn til oppdaterte egenandeler. Kostnaden knyttet til det organiserte tiltaket p\u00e5 B\u00f8mlo inklusive ekstrakostnader til helsepersonell utgj\u00f8r ca 3,6 mill. Det gjenst\u00e5r dermed om lag 0,5 mill. til en tilskuddsordning, av den ordin\u00e6re budsjettrammen til form\u00e5let. Kostnadene til tilskuddsordningen er usikker og avhenger bl.a. av antall s\u00f8kere. Det ansl\u00e5s likevel at tilskuddsordningen vil ha en kostnad p\u00e5 1,5 \u2013 2 mill., dvs. merutgifter p\u00e5 ca 1 \u2013 1,5 mill. utover det som er avsatt til ferietiltak for voksne i \u00e5r. Det vil bli fremmet forslag om n\u00f8dvendig endring av budsjettet i forbindelse med Tertialrapport 2-2024. Byr\u00e5dets vurdering og anbefaling/konklusjon: For \u00e5 im\u00f8tekomme bystyrets \u00f8nske om at flere skal f\u00e5 muligheter til gode ferieopplevelser foresl\u00e5r byr\u00e5det \u00e5 etablere en tilskuddsordning for innev\u00e6rende \u00e5r. Denne kommer i tillegg til de organiserte feriereisene for voksne med utviklingshemming og vil s\u00f8rge for at vi ogs\u00e5 ivaretar brukere som ikke kan nyttiggj\u00f8re seg av disse reisene. Dette sikrer ogs\u00e5 at kommunen ikke bryter regler i likestillings- og diskrimineringsloven. Begrunnelse for framleggelse til bystyret: Reglement for bystyret og utvalgene 2023-2027, 5.8.5 Retningslinjer og kriterier for tilskuddsordninger. Bystyret vedtar i f\u00f8rste kvartal \u00e5ret etter kommunevalg retningslinjer og kriterier for tilskuddsordninger til lag, organisasjoner og privatpersoner. Retningslinjer og kriterier for nyopprettede tilskuddsordninger fremlegges bystyret senest 1\u20442 \u00e5r etter opprettelse. 2 Byr\u00e5det innstiller til bystyret \u00e5 fatte f\u00f8lgende vedtak: 1. Det innf\u00f8res en tilskuddsordning i 2024 der personer med store og sammensatte bistandsbehov som f\u00f8lge av medf\u00f8dt funksjonsnedsettelse eller tidlig ervervet skade (f\u00f8r 18 \u00e5r) kan s\u00f8ke om tilskudd til ferie. 2. Bystyret vedtar vedlagte retningslinjer med kriterier for ordningen. 3. Bystyret ber byr\u00e5det fremme forslag om eventuelle budsjettmessige endringer i forbindelse med Tertialrapport 2-2024. Dato: 13. juni 2024 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: Retningslinje for tilskudd til feriereise for personer med store og sammensatte bistandsbehov. 3 "
}