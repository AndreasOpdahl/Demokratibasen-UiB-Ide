{
  "dokument_id": "6b08b347-b35e-5927-a4bf-e8e608bc98d9",
  "doc_type": "case_presentation",
  "kommune": 4601,
  "tittel": "Overf\u00f8ring av ansvaret for Fisketorget i Bergen",
  "url": "https://bergen.kommune.no/politikere-utvalg/api/fil/bk360/10629411/Framstilling-Overforing-av-ansvaret-for-Fisketorget-i-Bergen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/79784-2 Overf\u00f8ring av ansvaret for Fisketorget i Bergen Hva saken gjelder: Saken gjelder overf\u00f8ring av n\u00e6ringsansvaret for Fisketorget i Bergen, inkludert Mathallen, fra Byr\u00e5dsavdeling for byutvikling v/Bymilj\u00f8etaten til Byr\u00e5dsavdeling for n\u00e6ring, kultur og idrett v/Seksjon for n\u00e6ring og landbruk. Med n\u00e6ringsansvaret f\u00f8lger i denne sammenheng forvaltnings- og driftsansvar, budsjettansvar og personalansvar for kommunens ansatte som har hatt dette som oppgave i Bymilj\u00f8etaten. Bymilj\u00f8etatens vurdering og anbefaling: Bymilj\u00f8etaten har siden 2016 hatt ansvaret for forvaltning, drift og utvikling av Fisketorget (inkl. Mathallen). Fisketorget er et viktig, kommunalt byrom, men er ogs\u00e5 et viktig n\u00e6ringsareal, hvor kommunen leier ut areal til n\u00e6ringsdrivende p\u00e5 n\u00e6rmere bestemte vilk\u00e5r. Bymilj\u00f8etaten er i dag ansvarlig for forvaltning, drift og utvikling av Fisketorget (inkl. Mathallen). Fisketorget er det eneste n\u00e6ringsarealet som Bymilj\u00f8etaten forvalter p\u00e5 denne m\u00e5ten. Bymilj\u00f8etaten har gjort en vurdering av hva som er en hensiktsmessig ansvarsfordeling med tanke p\u00e5 tilrettelegging og oppf\u00f8lging av n\u00e6ringsvirksomheten p\u00e5 torgflaten og i Mathallen. Fisketorget, og kanskje spesielt Mathallen, er et utstillingsvindu for lokal sj\u00f8mat med h\u00f8y kvalitet. Dette er spesielt viktig for turistn\u00e6ringen, som ogs\u00e5 er tett knyttet mot Seksjon for n\u00e6ring og landbruk. Bruken av selve bygget har ogs\u00e5 en tilknytning til turistn\u00e6ringen, ved at Visit Bergen har turistinformasjon og kontorer i andre etasje. Bergen kommune har flere strategier og satsinger knyttet til byens n\u00e6ringsutvikling. Dette inkluderer ogs\u00e5 strategier med fokus p\u00e5 (lokal) mat, gastronomibyen Bergen og store arrangementer, som alle er sv\u00e6rt relevante for Fisketorget. En ansvarsoverf\u00f8ring vil knytte Fisketorget enda n\u00e6rmere flere relevante samarbeidspartnere i n\u00e6ringslivet, som kan bidra til enda bedre utvikling av Fisketorget som konsept og destinasjon i fremtiden. Ved revisjon av dagens strategi for Fisketorget, kan den ogs\u00e5 knyttes tettere opp mot de ovennevnte strategiene og f\u00f8ringene. Det er Bymilj\u00f8etatens oppfatning at en overf\u00f8ring av n\u00e6ringsansvaret for Fisketorget til Seksjon for n\u00e6ring og landbruk vil gi st\u00f8rre muligheter for videreutvikling av forvaltning og drift av Fisketorget. Den daglige disponeringen av arealet vil da v\u00e6re opp til Seksjon for n\u00e6ring og landbruk, noe som vil skille dette byrommet fra kommunens andre byrom i sentrum. Samtidig vil det fremdeles v\u00e6re Bymilj\u00f8etaten som ut\u00f8ver forvaltningsmyndigheten for byrommet, og som f.eks. vil uttale seg i plan- og byggesaker som areal- og fagansvarlig for selve arealet. Forenklet sagt vil Bymilj\u00f8etaten fremdeles ha den overordnede forvaltningen av selve byrommet, mens Seksjon for n\u00e6ring og landbruk vil ha den daglige forvaltningen og driften. 1 Det betyr at det m\u00e5 trekkes opp tydelige grensesnitt for ansvar og handlingsrom, slik at dette ikke blir en utfordring i det videre. Bymilj\u00f8etaten ivaretar i dag ogs\u00e5 en del driftsoppgaver i byrommet Fisketorget, f.eks. knyttet til renhold. Dette er ogs\u00e5 grensesnitt som m\u00e5 avklares ved en eventuell overf\u00f8ring. Med et \u00f8nske om \u00e5 f\u00e5 et best mulig utgangspunkt for videre forvaltning og n\u00e6ringsutvikling p\u00e5 Fisketorget, mener Bymilj\u00f8etaten at f\u00f8lgende premisser b\u00f8r legges til grunn ved en overf\u00f8ring av ansvaret for Fisketorget: \u2022 Hele ansvaret for Fisketorget og Mathallen overf\u00f8res, inkludert forvaltning og drift av n\u00e6ringsareal og fellesareal, samt daglig utvikling av n\u00e6ringskonsept og arrangementer i regi av utleier. \u2022 Hele budsjettet, og budsjettansvaret, for Fisketorget overf\u00f8res til Seksjon for n\u00e6ring \u2022 og landbruk. \u2022 Ansatte som er tilknyttet Fisketorget overf\u00f8res til Seksjon for n\u00e6ring og landbruk. \u2022 Seksjon for n\u00e6ring og landbruk f\u00e5r ansvaret for \u00e5 lede en prosess, som skal sikre en smidig overf\u00f8ring av ansatte og arbeidsoppgaver, i tett dialog med Bymilj\u00f8etaten og Byr\u00e5dsavdeling for byutvikling. Tidspunktet for en eventuell overf\u00f8ring b\u00f8r etter etatens syn legges til oktober 2024, for \u00e5 unng\u00e5 en overf\u00f8ring tett p\u00e5 sommerferie og h\u00f8ysesong p\u00e5 Fisketorget. Det vises for \u00f8vrig til Bymilj\u00f8etatens fagnotat datert 13. mai 2024. \u00d8konomiske konsekvenser: Drift og forvaltning av Fisketorget og Mathallen har i dag et eget budsjett, frakoblet fra Bymilj\u00f8etatens driftsbudsjett. \u00abTorgbudsjettet\u00bb legger til grunn selvkostprinsippet, hvor inntekter fra leie g\u00e5r direkte til \u00e5 l\u00f8nne medarbeidere og betale for n\u00f8dvendige tjenester p\u00e5 Fisketorget. Budsjettansvaret vil ved en overf\u00f8ring flyttes til Seksjon for n\u00e6ring og landbruk, men selve overf\u00f8ringen vil ikke ha \u00f8konomiske konsekvenser for kommunen. Byr\u00e5dets vurdering og anbefaling/konklusjon: Byr\u00e5det viser til Bymilj\u00f8etatens fagnotat, og slutter seg til de vurderinger og konklusjon som st\u00e5r der. Byr\u00e5det vil p\u00e5peke at forvaltningen av Fisketorget skiller seg fra de \u00f8vrige byrommene Bymilj\u00f8etaten har ansvaret for. Fisketorget er ikke bare et viktig byrom og \u00abutstillingsvindu\u00bb for bergensk kultur og historie, det er ogs\u00e5 et viktig n\u00e6ringsareal. Bymilj\u00f8etaten har gjort en god jobb med \u00e5 profesjonalisere utleievirksomheten fra kommunens side. Strategiutvikling og annen utvikling av konseptet Fisketorget er imidlertid arbeidsoppgaver som mer naturlig ligger under Byr\u00e5dsavdeling for n\u00e6ring, kultur og idrett (BKNI) sine ansvarsomr\u00e5der. Prosessen med \u00e5 overf\u00f8re n\u00e6ringsansvaret forventes gjennomf\u00f8rt s\u00e5 snart som mulig, senest i l\u00f8pet av oktober 2024. Byr\u00e5det er opptatt av at de arbeidsrettslige spilleregler f\u00f8lges ved overf\u00f8ring av personell fra Bymilj\u00f8etaten til Seksjon for n\u00e6ring og landbruk i BKNI. Hvordan prosessen skal gjennomf\u00f8res, med hensyn til grensesnitt for ansvar og handlingsrom, overlates til dedikerte ressurspersoner i de respektive byr\u00e5dsavdelingene og/eller etatene. Byr\u00e5det anbefaler p\u00e5 denne bakgrunn en overf\u00f8ring av n\u00e6ringsansvaret for Fisketorget fra byr\u00e5dsavdeling for byutvikling v/Bymilj\u00f8etaten til byr\u00e5dsavdeling for n\u00e6ring, kultur og idrett. 2 Begrunnelse for framleggelse til bystyret: Reglement for Bergen bystyre og utvalgene 2023-2027, B-sak 368-23, punkt 5.7.4, bokstav c: \u00abNedleggelse av fagetat for overf\u00f8ring av oppgaver og fullmakter til byr\u00e5det som politisk organ, skal fremlegges for bystyret til avgj\u00f8relse.\u00bb Det presiseres for ordens skyld at det her ikke er tale om nedleggelse av en hel fagetat for overf\u00f8ring av oppgaver og fullmakter til byr\u00e5det som politisk organ. Det er tale om overf\u00f8ring av n\u00e6ringsansvaret for Fisketorget i Bergen, som er en liten del av arbeidsoppgavene til Bymilj\u00f8etaten, til Byr\u00e5dsavdeling for n\u00e6ring, kultur og landbruk. Ved overf\u00f8ring av oppgaver og fullmakter fra etat (niv\u00e5 2) til byr\u00e5dsavdeling (niv\u00e5 1) har imidlertid praksis v\u00e6rt at saken fremlegges for bystyret til avgj\u00f8relse. Byr\u00e5det innstiller til bystyret \u00e5 fatte f\u00f8lgende vedtak: N\u00e6ringsansvaret, personal-, fag- og budsjettansvar, for Fisketorget inkl. Mathallen, overf\u00f8res til Byr\u00e5dsavdeling for n\u00e6ring, kultur og idrett v/Seksjon for n\u00e6ring og landbruk i l\u00f8pet av oktober 2024. Dato: 25. juni 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat fra Bymilj\u00f8etaten: Intern overf\u00f8ring av ansvaret for Fisketorget i Bergen kommune, datert 13.mai 2024 3 "
}