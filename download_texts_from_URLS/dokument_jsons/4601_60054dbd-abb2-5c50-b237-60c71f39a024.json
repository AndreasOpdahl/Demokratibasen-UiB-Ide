{
  "dokument_id": "60054dbd-abb2-5c50-b237-60c71f39a024",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag til reviderte, statlige planretningslinjer for klima og energi",
  "url": "https://bergen.kommune.no/politikere-utvalg/api/fil/bk360/10291098/Framstilling-Horingsuttalelse-til-forslag-til-reviderte-statlige-planretningslinjer-for-klima-og-energi",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/47339-7 H\u00f8ringsuttalelse til forslag til reviderte, statlige planretningslinjer for klima og energi Hva saken gjelder: Kommunal- og disktriksdepartementet (KDD) har sendt p\u00e5 h\u00f8ring forslag til reviderte, statlige planretningslinjer for klima og energi. Form\u00e5let med revisjonen er \u00e5 tydeliggj\u00f8re statens forventning til kommunenes ambisjoner og resultater i energi- og utslippsarbeidet. Gjeldende planretningslinjer for klima- og energiplanlegging og klimatilpasning ble fastsatt i 2009, mens kapitlet om klimatilpassing ble lagt til i 2018. Det er ikke vurdert behov for endringer i klimatilpassings-delen av planretningslinjene, da de er av nyere dato. KDD har sendt forslag til nye, statlige planretningslinjer for areal og mobilitet p\u00e5 h\u00f8ring parallelt med disse og med samme h\u00f8ringsfrist. Planretningslinjene overlapper til dels tematisk og saksforberedelsen er derfor samkj\u00f8rt. H\u00f8ringsfrist: Fristen for \u00e5 uttale seg til forslaget er 12. juni 2024. Bergen kommune har bedt om og f\u00e5tt innvilget utsatt frist til 20. juni, slik at bystyret kan ta stilling til forslaget. Innspill fra fagetater: Plan- og bygningsetaten, Bymilj\u00f8etaten og Klimaetaten har vurdert og gitt sine innspill til forslaget. Under er en kort oppsummering av etatenes innspill, som f\u00f8lger saken i sin helhet som vedlegg. Relevante deler av etatenes innspill er tatt inn i forslaget til h\u00f8ringsuttalelse. Bymilj\u00f8etaten peker i sitt innspill p\u00e5 behovet for \u00e5 tydeliggj\u00f8re behovet for ivaretakelse av \u00f8kosystemer og arealbruk med betydning for klimatilpasning, og fremme naturbaserte l\u00f8sninger. Etaten mener det er behov for tydelige krav til planprosess og beslutningsgrunnlag, og en sterkere forventning om at kommunene vurderer og velger slike l\u00f8sninger b\u00e5de i egne prosjekter og som planmyndighet. Klimaetatens hovedmomenter er at - de foresl\u00e5tte statlige planretningslinjer for klima og energi generelt er en forbedring over n\u00e5gjeldende planretningslinjer, men at retningslinjer for hvordan klima- og energihensyn skal ivaretas i arealplanleggingen kan v\u00e6re mer konkrete. - dersom retningslinjen ogs\u00e5 skal omfatte natur og naturmangfold, som beskrevet i form\u00e5let, b\u00f8r det gjenspeiles i tittelen, og noen av punktene videreutvikles. - det er positivt at effektiv og fleksibel energibruk og sirkul\u00e6r \u00f8konomi er innarbeidet i forslaget til statlige planretningslinjer. - det er naturlig at begge de foresl\u00e5tte statlige planretningslinjene har et mer enhetlig oppsett. Det er ikke tilfellet n\u00e5. I disse statlige planretningslinjene for klima og energi er f.eks. oppsettet under pkt. 4 og 5 ulikt fra de foresl\u00e5tte statlige planretningslinjene for arealbruk og mobilitet. 1 - det er viktig at det er samsvar mellom f\u00f8ringer i retningslinjene og de hjemler kommunen har i plan- og bygningsloven til \u00e5 stille krav. - retningslinjenes krav til kunnskapsgrunnlag og de vurderinger som skal gj\u00f8res i kommunal planlegging, forutsetter \u00f8kt ressursbruk i kommunene, s\u00e6rlig n\u00e5r det gjelder samarbeid om, og planlegging av, energil\u00f8sninger. Plan- og bygningsetatens hovedmomenter er at - kommunene har behov for hjemmel i lovverk til \u00e5 gjennomf\u00f8re noen av forventningene i planretningslinjene. Dette er en oppgave statlig niv\u00e5 m\u00e5 h\u00e5ndtere. - spr\u00e5ket i planretningslinjene med fordel kan ha mer konkrete formuleringer. - retningslinjene b\u00f8r inkludere kunnskap om og anvendelse av data for indirekte utslipp fordelt p\u00e5 kommuner. - Energi b\u00f8r sees p\u00e5 enda mer helhetlig, og inkludere alle energikonsesjon\u00e6rer, ikke kun knyttet til fjernvarme. Byr\u00e5dets vurdering og forslag til h\u00f8ringsuttalelse: Tiltak for \u00e5 redusere Bergens klimautslipp m\u00e5 v\u00e6re en prioritert oppgave de neste \u00e5rene. Summen av alle sm\u00e5 og store tiltak monner og kommunen vil prioritere kunnskapsbaserte tiltak som gir innbyggere og n\u00e6ringslivet insentiver til \u00e5 ta gr\u00f8nne valg. Form\u00e5let med statlige planretningslinjer for klima og energi er \u00e5 sikre at klima og energi vektlegges i planleggingen og i myndighetsut\u00f8velse, og tydeliggj\u00f8re statens forventninger til hvordan dette skal gj\u00f8res. Bergen kommune mener den reviderte form\u00e5lsbestemmelsen er god og at det er positivt at den knyttes tydelig til overordnede klimam\u00e5l. Utviklingen av Bergen er ikke resultat av sterk sentralstyring, men et samfunn bygget nedenfra med \u00e5penhet for ideer og sterke, engasjerte innbyggere som brenner for byen sin. Bergen kommune stiller seg bak virkelighetsforst\u00e5elsen planretningslinjene bygger p\u00e5, hvor klimaendringer er en av v\u00e5r tids st\u00f8rste utfordringer. P\u00e5 den andre siden er kommunen avhengig av handlingsrom til \u00e5 l\u00f8se utfordringene p\u00e5 en m\u00e5te som er tilpasset v\u00e5r lokale kontekst. Bergen kommune mener de reviderte planretningslinjene g\u00e5r langt i \u00e5 detaljere hvordan kommunen skal arbeide. Bergen kommune har f\u00e5tt gjennomf\u00f8rt forvaltningsrevisjon for klima- og milj\u00f8tiltak, hvor dagens \u00abplanretningslinjer for klima- og energiplanlegging og klimatilpassing\u00bb ble benyttet som kriterier. I etterkant av revisjonen har kommunen oppdatert sitt arbeid med klima i tr\u00e5d med tilr\u00e5dinger fra revisjonen. V\u00e5rt inntrykk er at kommunens arbeid med overordnet kommunal klimaplanlegging i stor grad er i tr\u00e5d ogs\u00e5 med de foresl\u00e5tte, reviderte planretningslinjene i 4.2. Det er likevel sp\u00f8rsm\u00e5l om det er hensiktsmessig \u00e5 detaljere forventningene i den grad som er foresl\u00e5tt. Bergen kommune mener det er hensiktsmessig \u00e5 se disse retningslinjene i sammenheng med relevant lovverk. N\u00e5r det kommer til kommunens planlegging og myndighetsut\u00f8velse p\u00e5 disse feltene er dette i stor grad underlagt prosesskrav fra plan- og bygningsloven, kommuneloven og forvaltningsloven. Bergen kommune mener det er en fordel om planretningslinjene er i tr\u00e5d med og p\u00e5 samme detaljeringsniv\u00e5 som disse. Konkret vil vi peke p\u00e5 forslag til 4.2 c: c. M\u00e5lene skal knyttes til konkrete tiltak og virkemidler, og innarbeides i styringsdokumenter som revideres regelmessig, minst hvert fjerde \u00e5r. Denne retningslinjen b\u00f8r tilpasses kommunens arbeid med planstrategi, slik det fremg\u00e5r av med plan- og bygningsloven kapittel 10. Kommunenes virkemidler for \u00e5 planlegge og legge til rette for energiproduksjon er ganske begrenset, da dette i all hovedsak behandles etter sektorlovverk og ikke etter plan- og bygningsloven. Forslag til reviderte planretningslinjer for klima og energi \u00f8ker forventningene til at kommunene skal innhente og ta i bruk kunnskap n\u00e5r det kommer til energi, som i 4.1 q. og r og 4.2 l.-n.: 2 4.1. Kommunene skal ta oppdatert kunnskap i bruk i egen samfunns- og arealplanlegging, annen myndighetsut\u00f8velse og i kommunens \u00f8vrige virksomhet, herunder: q. innhente informasjon fra lokale nettkonsesjon\u00e6rer om kraftnett og s\u00f8ke \u00e5 innhente informasjon fra fjernvarmeakt\u00f8rer om fjernvarmenett. r. samarbeide med nettselskapene i deres utredningsprosesser, herunder i \u00e5 avdekke behov for utvidelser i kraftnettkapasitet og alternativer til dette. 4.2. Retningslinjer for klima- og energiarbeidet: l. Kommunene b\u00f8r legge til rette for mer fornybar energiproduksjon og avklare behovet for areal til vindkraft og solkraft. m. Kommunene skal samarbeide med fjernvarmekonsesjon\u00e6rer for \u00e5 utnytte lokale varmeressurser p\u00e5 en god m\u00e5te. n. Kommunene skal samarbeide med nettselskapene i deres utredningsprosesser, herunder i \u00e5 avdekke behov for utvidelser i kraftnettkapasitet og alternativer til dette. Dette er oppgaver hvor kommunen i liten grad har virkemidler og Bergen kommune stiller sp\u00f8rsm\u00e5l ved om det er hensiktsmessig \u00e5 inkludere disse punktene i forslaget. Dersom de skal inkluderes b\u00f8r en utvide til \u00e5 gjelde alle former for energi. Det forutsetter at kommunen har dedikerte ressurser for \u00e5 kartlegge og kunne anvende slik kunnskap innen energiplanlegging. Det forutsetter ogs\u00e5 et tettere samarbeid med, og en st\u00f8rre \u00e5penhet fra, energileverand\u00f8rer og nettkonsesjon\u00e6rer. Plikt til \u00e5 dele informasjon m\u00e5 derfor forankres i egnet regelverk, som forskrifter til energiloven. Bergen kommune foresl\u00e5r en mer overordnet tiln\u00e6rming: Forslag til nytt punkt: Energiplanleggingen b\u00f8r sees i sammenheng med areal- og transportplanleggingen. Det er Bergen kommunes \u00f8nske at s\u00f8knadsprosesser og kommunal saksbehandling skal gj\u00f8res enklere og mer effektivt. Gjennom et godt samarbeid med byens utbyggere og n\u00e6ringsliv \u00f8nsker vi en storstilt satsning p\u00e5 regulering av flere boliger og p\u00e5 \u00e5 skape flere arbeidsplasser - i hele byen. Samtidig m\u00e5 byutviklingen skje p\u00e5 en m\u00e5te som ivaretar hensyn til natur, gr\u00f8ntomr\u00e5der og matjord. Det er viktig med forutsigbarhet for \u00e5 f\u00e5 til god samfunnsutvikling. I forslag til reviderte planretningslinjer er det lagt inn formuleringer som ikke vil v\u00e6re mulig for kommunen \u00e5 h\u00e5ndheve innenfor dagens lovverk. Det er videre lagt inn at planer som er i strid med retningslinjene kan gi grunnlag for innsigelse eller innvending. Bergen kommune mener det vil v\u00e6re skape en \u00f8kt uforutsigbarhet i kommunens myndighetsut\u00f8velse og planprosesser, n\u00e5r det er uklart hvordan planretningslinjene skal forst\u00e5s eller anvendes. Konkret vil vi peke p\u00e5 forslag til 4.3.f: For \u00e5 n\u00e5 nasjonale klimam\u00e5l, m\u00e5 arealplanleggingen legge til rette for utslippsfrie, arealeffektive, energieffektive og ressurseffektive l\u00f8sninger. f) Kommunene skal vurdere om rehabilitering og gjenbruk av bygninger samlet sett er en mer b\u00e6rekraftig l\u00f8sning for \u00e5 redusere klimagassutslipp enn regulering til riving. Bergen kommune vil etablere et mer sirkul\u00e6rt bysamfunn, der det er l\u00f8nnsomt og lett \u00e5 ta milj\u00f8vennlige valg. Det er n\u00f8dvendig \u00e5 lage et kretsl\u00f8p for ressursene vi henter ut av naturen, slik at materialer kan gjenbrukes istedenfor \u00e5 ende opp som avfall. Kommunen st\u00f8tter intensjonen i retningslinjen, men det er behov for en omforent metodikk og et sett vurderingspunkter som skal inng\u00e5 i vektingen mellom bevaring/riving. Per i dag regulerer vi ikke til riving, men vi har begrensede virkemidler/lovhjemmel for \u00e5 forhindre riving. Kommunen ettersp\u00f8r en tydelig hjemmel for \u00e5 kunne nekte riving. h) Bergen kommune ettersp\u00f8r ogs\u00e5 hjemmelsgrunnlag for forslag til 4.3.h: Kommunene skal legge til rette for utnyttelse av lokale varme- og kj\u00f8lekilder, herunder overskuddsvarme. Kommunene skal ogs\u00e5 legge til rette for fjernvarme eller andre felles l\u00f8sninger for varme- og kj\u00f8leforsyning der det er hensiktsmessig. I forslag til reviderte planretningslinjer p\u00e5tar Staten seg \u00e5 levere oppdatert kunnskapsgrunnlag om regnskap for direkte utslipp og energiregnskap p\u00e5 kommuneniv\u00e5. Dette er positivt og kunne med fordel utvides til \u00e5 gjelde ogs\u00e5 indirekte utslipp. Dette 3 forutsetter at Staten ligger foran kommunene i arbeidet og at kunnskapsgrunnlaget har en skala som er relevant for kommunal virksomhet. Bergen kommune opplever i dag at Staten ikke f\u00f8lger kommunenes tempo n\u00e5r det kommer til oppdatering av kunnskapsgrunnlag. Bergen kommune er positive til tiltak som bedrer energitilgangen i Bergen. Byens befolkning og n\u00e6ringsliv skal oppleve at det er enkelt \u00e5 utf\u00f8re energieffektiviseringer og utslippsreduserende tiltak. Bergen kommune opplever at kommunen i liten grad har virkemidler for \u00e5 legge til for at n\u00e6ringslivet og innbyggerne kutter sin energibruk. Kommunen oppfordrer til \u00e5 utvikle Enova eller andre tilsvarende ordninger slik at vi fremover i st\u00f8rre grad kan lykkes med energieffektivisering i Bergen. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 16.04.2024 i sak 132/24 fattet f\u00f8lgende vedtak: 2. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring \u2013 forslag til reviderte statlige planretningslinjer for klima og energi\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abforslag til reviderte, statlige planretningslinjer for klima og energi\u00bb slik den fremkommer av byr\u00e5dets forslag. Dato: 7. mai 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: H\u00f8ring \u2013 forslag til reviderte statlige planretningslinjer Utkast til statlige planretningslinjer for klima og energi Klimaetatens innspill til offentlig h\u00f8ring av nye statlige planretningslinjer for klima og energi Bymilj\u00f8etatens innspill \u2013 h\u00f8ring av nye statlige planretningslinjer for klima og energi Innspill PBE \u2013 offentlig h\u00f8ring av nye statlige planretningslinjer for klima og energi 4 "
}