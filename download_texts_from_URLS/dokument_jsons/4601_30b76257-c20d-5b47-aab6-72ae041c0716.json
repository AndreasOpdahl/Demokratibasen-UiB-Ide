{
  "dokument_id": "30b76257-c20d-5b47-aab6-72ae041c0716",
  "doc_type": "case_presentation",
  "kommune": 4601,
  "tittel": "Settebyr\u00e5dsordningen",
  "url": "https://bergen.kommune.no/politikere-utvalg/api/fil/bk360/9417030/Framstilling-Settebyradsordningen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/249452-39 Settebyr\u00e5dsordningen Hva saken gjelder: I vedtaket om byr\u00e5d Meyers konstituering, byr\u00e5dets m\u00f8te 30.10.2023 sak 1282/23 og den 01.11.2023 sak 1286/23, fremg\u00e5r det at en settebyr\u00e5d trer inn med de n\u00f8dvendige fullmakter n\u00e5r byr\u00e5den har frav\u00e6r eller er inhabil. Denne saken tar sikte p\u00e5 \u00e5 tydeliggj\u00f8re grunnlaget for, og innholdet i settebyr\u00e5dsordningen. Sp\u00f8rsm\u00e5let fra Even Oleson S\u00f8rland (Ap) i forretningsutvalget den 07.11.2023, sak 9/23, om lovhenvisningen i de over nevnte konstitueringsvedtakene n\u00e5r det gjelder inhabilitet, vil ogs\u00e5 bli svart ut i denne saken. Det bemerkes at ordlyden er korrigert i konstitueringsvedtaket som ble gjort i byr\u00e5dets m\u00f8te 02.01.2024 sak 1001/24. Settebyr\u00e5dsordningen i Bergen kommune er utformet etter Grunnlovens system ved statsr\u00e5ders frav\u00e6r, jf. grunnloven \u00a7\u00a7 29. Praksis er slik (if\u00f8lge Karnovs lovkommentarer) at regjeringsmedlemmene fungerer som vikar for statsministeren etter rang, etter en rangordning bestemt av hver regjering p\u00e5 det f\u00f8rste statsr\u00e5det regjeringen holder. For de andre regjeringsmedlemmene utformer hver regjering en uformell vikarordning der statsr\u00e5dene blir fordelt i par som gjensidig vikarierer for hverandre. Selve saksforberedelsen skjer i det departementet saken h\u00f8rer under ved bruk av settebyr\u00e5dsordningen. Byr\u00e5dsleders fullmakter, sist revidert 10.11.2023, punkt 2.2, sier at byr\u00e5dsleder selv har myndighet i henhold til settebyr\u00e5dsordningen. Dette inneb\u00e6rer b\u00e5de \u00e5 bestemme hvem som skal v\u00e6re settebyr\u00e5d for hvem, og hvilke vilk\u00e5r og prosedyrer som gjelder n\u00e5r settebyr\u00e5dsordningen brukes. N\u00e5r det gjelder oppsett av byr\u00e5der som vikarierer for hverandre, legger byr\u00e5dsleder vekt p\u00e5 at settebyr\u00e5dsordningen tilpasses byr\u00e5denes ansvarsomr\u00e5der og kompetanse. \u00d8vrige momenter i byr\u00e5dsleders vurdering vil v\u00e6re kjennskap til eller naboskap til feltet. Byr\u00e5dets nestleder er settebyr\u00e5d for byr\u00e5dsleder. En settebyr\u00e5d trer inn med de n\u00f8dvendige fullmakter n\u00e5r byr\u00e5den har frav\u00e6r p\u00e5 grunn av sykdom, reise eller lignende, eller er inhabil. Det var nytt ved konstitueringen av byr\u00e5det Meyer at inhabilitet var eksplisitt nevnt som et grunnlag for at settebyr\u00e5dsordningen skal brukes. Det har imidlertid over lang tid v\u00e6rt praksis at settebyr\u00e5dsordningen ogs\u00e5 brukes ved inhabilitet. Det anses hensiktsmessig at den etablerte praksisen er nedtegnet, slik at det ogs\u00e5 er kjent for omgivelsene. Som p\u00e5pekt i forretningsutvalget den 07.11.2023, var lovhenvisningen i siste avsnitt i konstitueringssakens kapittel om settebyr\u00e5dsordningen imidlertid misvisende. I denne saken foresl\u00e5s det derfor en ny ordlyd, uten realitetsendring av konstitueringssaken. Den nye 1 ordlyden er, som nevnt innledningsvis, brukt i konstitueringsvedtaket som ble gjort i byr\u00e5dets m\u00f8te 02.01.2024 sak 1001/24. Byr\u00e5dsleder legger til grunn at f\u00f8lgende rutine f\u00f8lges: 1. Den aktuelle byr\u00e5den vurderer selv n\u00e5r og i hvilket omfang det er behov for settebyr\u00e5d p\u00e5 grunn av eget frav\u00e6r eller inhabilitet. 2. Den aktuelle byr\u00e5den orienterer sin administrasjon og sin settebyr\u00e5d om frav\u00e6r eller inhabilitet som utl\u00f8ser behov for settebyr\u00e5d, s\u00e5 snart det er praktisk mulig. 3. Dersom den aktuelle byr\u00e5den er indisponibel, for eksempel p\u00e5 grunn av alvorlig sykdom, beslutter byr\u00e5dsleder behovet for settebyr\u00e5d, samt orienterer den aktuelle settebyr\u00e5den og administrasjonen. 4. I brev, saksfremstilling og vedtak skal det synliggj\u00f8res i signaturfeltet dersom saken har v\u00e6rt behandlet av settebyr\u00e5d. 5. N\u00e5r settebyr\u00e5d trer inn p\u00e5 grunn av inhabilitet, skal habilitetsvurderingen ogs\u00e5 fremg\u00e5 av sakens dokumenter. \u00d8konomiske konsekvenser: Ingen \u00f8konomiske konsekvenser. Byr\u00e5dsleders vurdering og anbefaling/konklusjon: Byr\u00e5dsleder vurderer at redegj\u00f8relsen i denne saken gir tilstrekkelig informasjon om settebyr\u00e5dsordningen, herunder om byr\u00e5dsleders myndighet og byr\u00e5denes handlingsrom. Siden saken ogs\u00e5 svarer ut et sp\u00f8rsm\u00e5l fra Even Oleson S\u00f8rland (Ap) i forretningsutvalget den 07.11.2023, sak 9/23, om lovhenvisningen i konstitueringsvedtaket n\u00e5r det gjelder inhabilitet, foresl\u00e5r byr\u00e5dsleder at det sendes melding om vedtak til Bystyrets kontor. Vedtakskompetanse: Byr\u00e5dets fullmakter \u00a7 3.2 vedtatt av bystyret 16.12.2020 i sak 378/20. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. En settebyr\u00e5d trer inn med de n\u00f8dvendige fullmakter n\u00e5r byr\u00e5den eller byr\u00e5dsleder beslutter dette, begrunnet i at byr\u00e5den er inhabil eller har frav\u00e6r p\u00e5 grunn av sykdom, reise eller lignende. 2. Melding om vedtak sendes Bystyrets kontor. Dato: 9. januar 2024 Christine B. Meyer Byr\u00e5dsleder Dokumentet er godkjent elektronisk. 2 "
}