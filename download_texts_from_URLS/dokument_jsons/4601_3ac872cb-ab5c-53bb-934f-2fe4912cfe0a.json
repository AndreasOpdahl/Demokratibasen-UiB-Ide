{
  "dokument_id": "3ac872cb-ab5c-53bb-934f-2fe4912cfe0a",
  "doc_type": "case_attachment",
  "kommune": 4601,
  "tittel": "Klage p\u00e5 vedtak av 22.03.2024",
  "url": "https://bergen.kommune.no/politikere-utvalg/api/fil/bk360/10637070/Klage-pa-vedtak-av-22-03-2024",
  "tekst": "Bergen kommune v/ seksjon for n\u00e6ring og landbruk Att. Svanhild Kambestad Sendt per e-post til: Byr.kultur.frivillighet.inkludering@bergen.kommune.no Kopi: Svanhild.Kambestad@bergen.kommune.no Bergen den 09.04.2024 Saksnr. 2023/278513-8 Klage p\u00e5 vedtak av 22.03.2024 Innledning Vi viser til vedtak av 22.03.2024 som med dette p\u00e5klages. Bakgrunnen for at saken ble brakt inn for seksjon for N\u00e6ring og landbruk er at det er s\u00f8kt om fradeling av eiendommen etter plan- og bygningsloven. Som ledd i plan- og bygningsetatens behandling ble det inngitt uttalelse fra tidligere Etat for landbruk v/Svanhild Kambestad hvor etaten stilte seg negativ til fradeling med den begrunnelse at fradelingen ville forringe mulighetene for landbruksdrift p\u00e5 eiendommen. Plan og bygningsetaten fattet etter dette vedtak om avslag hvilket ble p\u00e5klaget og tatt til politisk behandling i Utvalg for milj\u00f8 og byutvikling (UMBY). Klagen ble tatt til behandling i UMBY hvor klagesaken ble stilt i bero med henvisning til at eiendommen ligger i omr\u00e5de regulert til LNF i kommuneplanens arealdel og at det dermed ikke var hensiktsmessig \u00e5 avgj\u00f8re klagesaken f\u00f8r det var s\u00f8kt om fradeling etter jordlova. Tiltakshaver er ikke enig i at det er krav om delingstillatelse etter jordlova for deling av den aktuelle eiendommen. Til dette er eiendommen for liten og den mangler de n\u00f8dvendige forutsetninger for selvstendig landbruksdrift med noen form for l\u00f8nnsomhet. Den omstendighet at eiendommen ligger i et omr\u00e5de avsatt til LNF i kommuneplanens arealdel er ikke i seg selv ensbetydende med at jordlova kommer til anvendelse ved s\u00f8knad om deling av eiendommen. Det henvises til s\u00f8kers brev til Seksjon for N\u00e6ring og Landbruk av 22.01.2024 for redegj\u00f8relse om hvorfor man ber seksjon for N\u00e6ring og landbruk om avklaring av behovet for delingstillatelse etter jordlova. Det er i samme brev framsatt s\u00f8knad om delingstillatelse etter jordlova \u00a7 12 for det tilfelle at kommunen mente at loven kom til anvendelse. Det henvises ogs\u00e5 til begrunnelsen som her er gitt og \u00f8vrig dokumentasjon inntatt i saken, herunder fylkeslandbruksstyrets vedtak om fradeling av gjeldende eiendom av 14.08.1996. Jordlova kommer ikke til anvendelse og vedtaket mangler hjemmel i lov S\u00f8kers prim\u00e6re standpunkt om at delingssaken ligger utenfor jordlovas anvendelsesomr\u00e5de er ikke vurdert i foreliggende vedtak. Vedtakets rettslige og faktiske begrunnelse er p\u00e5 dette punkt frav\u00e6rende i sin helhet hvilket er en vesentlig mangel ved vedtakets begrunnelse jf. fvl. ADVOKATFIRMA M\u00c6LAND & CO AS \u00a7 25. N\u00e5r det er fremsatt en begrunnet anf\u00f8rsel om hvorfor jordlova ikke kommer til anvendelse s\u00e5 kan det ikke fattes vedtak etter jordlova uten at forvaltningsmyndigheten f\u00f8rst tar stilling til om loven kommer til anvendelse. Dersom jordlovas anvendelsesomr\u00e5de hadde v\u00e6rt vurdert skulle det v\u00e6rt sl\u00e5tt fast at gjeldende eiendom etter sin karakter ikke kan defineres som \u00abeigedom som er nytta eller kan nyttast til jordbruk eller skogbruk\u00bb jf. jordlova \u00a7 12. Som det er redegjort for i tiltakshavers brev av 22.01.2024 s\u00e5 f\u00f8lger det av vilk\u00e5ret \u00abkan nyttast til landbruk\u00bb forutsetter at \u00abarealet m\u00e5 difor ha slike ressursar at det gir moglegheit for drift med noko l\u00f8nnsemd\u00bb. Det er alts\u00e5 et inngangsvilk\u00e5r for krav om delingstillatelse at eiendommen har ressurser til \u00e5 drives som en selvstendig landbrukseiendom. Det er ikke tilstrekkelig at en vil \u00abkunne drive landbruksdrift av en begrenset karakter p\u00e5 eiendommen\u00bb slik det fremkommer av vedtakets side 3, 5. avsnitt. Hva kommunen legger i uttrykket \u00abbegrenset karakter\u00bb er ikke n\u00e6rmere presisert. Det er imidlertid klart at eiendommen ikke gir forutsetninger for noen form for l\u00f8nnsom g\u00e5rdsdrift. Den mest \u00e5penbare \u00e5rsaken er eiendommens st\u00f8rrelse p\u00e5 under fem m\u00e5l. I tillegg er den i stor grad bebygget og det er et naturlig behov for parkeringsplass og uteoppholdsarealer i tilknytning til bolighuset. Eiendommen er ogs\u00e5 bratt hvilket medf\u00f8rer at areal som kan utnyttes til landbruksdrift er sv\u00e6rt sm\u00e5. Det vises til tiltakshavers brev av 22.01.2024 for en n\u00e6rmere redegj\u00f8relse av forarbeidene og eiendommens karakter. Det fremheves imidlertid som et sentralt moment at Fylkeslandbruksstyret la til grunn at gnr. 48 bnr. 2 ved utskillelsen av gjeldende eiendom i 1996, at hovedeiendommen p\u00e5 181 m\u00e5l ikke hadde forutsetninger for selvstendig landbruksdrift i fremtiden. Dette p\u00e5 bakgrunn av terrengets beskaffenhet og de begrensede ressursene p\u00e5 eiendommen. Eiendommen er ikke og kan heller ikke brukes som landbrukseiendom og jordlova \u00a7 12 kommer f\u00f8lgelig ikke til anvendelse. Vedtaket mangler s\u00e5ledes hjemmel og m\u00e5 av denne grunn oppheves. Utsnitt av gjeldende eiendom hvor oms\u00f8kt fradeling er tegnet inn med lyser\u00f8d strek. ADVOKATFIRMA M\u00c6LAND & CO AS Utsnitt hentet fra kartverkets innsynstjensete som viser topografien p\u00e5 eindommen. Koteh\u00f8den er \u00e9n meter. Fradeling vil ikke medf\u00f8re drifts- og milj\u00f8messige ulemper Dersom man i klagebehandlingen mot formodning skulle legge til grunn at eiendommen utgj\u00f8r en \u00ablandbrukseiendom\u00bb i jordlovas forstand og at det gjelder et krav om delingstillatelse etter jordlovas \u00a7 12, s\u00e5 er vedtaket om avslag i alle tilfeller fattet p\u00e5 feilaktig grunnlag. Dette ved at kommunen uriktig legger til grunn at eiendommen har ressursmessige forutsetninger for \u00e5 eies og drives som g\u00e5rdsbruk og at det dermed vil medf\u00f8re drifts- og milj\u00f8messige ulemper \u00e5 skille boligen fra \u00f8vrig areal. Det uttales f\u00f8lgende i begrunnelsen for vedtaket: \u00abEiendommen som er p\u00e5 5 dekar, er tidligere skilt ut fra en landbrukseiendom i forbindelse med et arveoppgj\u00f8r. Ved en tilbakef\u00f8ring av jorden til dyrket mark, vil en kunne drive landbruksdrift av en begrenset karakter p\u00e5 eiendommen. Det er i dag viktig \u00e5 kunne benytte alle arealer som er mulig, til landbruksdrift og matproduksjon. ADVOKATFIRMA M\u00c6LAND & CO AS Dette er ogs\u00e5 i samsvar med f\u00f8ringer fra Storting og Regjering, jordloven og veiledning til denne. Ved en videre oppstykking av eiendommen vil det etter Seksjon for n\u00e6ring og landbruk sin vurdering, ikke v\u00e6re mulig \u00e5 drive landbruk i fremtiden. Ved \u00e5 beholde eiendommen som \u00e9n enhet, vil en verne arealressursene til landbruksdrift, slik kravene er i jordloven.\u00bb I fremstillingen av dette nevnes det ikke at det ved utskillelsen av eiendommen i 1996 ble vurdert om det med hjemmel i jordlova \u00a7 12 kunne tillates at man skilte ut boligtunet og driftsbygningen fra landbruksarealet. Sp\u00f8rsm\u00e5let ble den gang l\u00f8ftet fra kommunalt niv\u00e5 til fylkeslandbruksstyret som p\u00e5 side 5 i vedtaket uttalte f\u00f8lgende \u00abS\u00f8knad om fr\u00e5deling av det einaste bustadhuset p\u00e5 ein landbrukseigedom vert vurdert etter ein relativt streng praksis\u00bb Det er alts\u00e5 nettopp den samme vurderingen som ble gjort av fylkeslandbruksstyret hvor man til tross for utgangspunktet om at slik fradeling skal vurderes strengt, besluttet \u00e5 tillate fradeling av en parsell rundt boligen og den nedlagte driftsbygningen p\u00e5 inntil 5 dekar. Dagens eiendom med sin utforming er alts\u00e5 tillatt fradelt med sin n\u00e5v\u00e6rende grense p\u00e5 bakgrunn av en vurdering om at det var tilr\u00e5delig \u00e5 utskille boligtunet slik at landbrukseiendom og boligtun ikke lenger var en driftsenhet. Vedtaket bygger p\u00e5 en utf\u00f8rlig dr\u00f8ftelse av hensynene som gjorde seg gjeldende hvor det er lagt s\u00e6rlig vekt p\u00e5 at det heller ikke den gang var forutsetninger for selvstendig g\u00e5rdsdrift p\u00e5 en langt st\u00f8rre eiendom som eiendommen gnr. 48 bnr. 296 er utskilt fra. Som det fremg\u00e5r av vedtaket s\u00e5 var denne eiendommen ca. 181 m\u00e5l. I foreliggende vedtak legger kommunen derimot til grunn at den utskilte parsellen p\u00e5 5 m\u00e5l har forutsetninger for landbruksdrift som en egen driftsenhet og at bolighuset dermed ikke kan skilles fra \u00f8vrig areal. Landbruksdrift som ikke var ansett som p\u00e5regnelig som selvstendig g\u00e5rdsdrift p\u00e5 den 181 m\u00e5l store eiendommen i 1996 er alts\u00e5 n\u00e5 ansett \u00e5 kunne drives p\u00e5 den 5 m\u00e5l store parsellen som tidligere er tillatt fradelt fra denne. Hvorfor kommunen mener at det er grunnlag for et s\u00e5 avvikende standpunkt fremkommer ikke av vedtaket da fylkeslandbruksstyrets begrunnelse for vedtak om \u00e5 tillate fradeling etter jordlova i 1996 ikke er nevnt. Det understrekes at fylkeslandbruksstyret var et overordnet organ for kommunens forvaltning av landbruksareal i kommunen og hvor organets form\u00e5l var \u00e5 ivareta landbruksressursene i fylket. N\u00e5r kommunen tar utgangspunkt i det motsatte, uten begrunnelse for hvorfor man mener at eiendommen i dag skulle ha forutsetninger for \u00e5 drives som g\u00e5rdsbruk, er dette en mangel ved vedtaket som har virket bestemmende p\u00e5 vedtakets resultat og vedtaket er dermed ugyldig og m\u00e5 oppheves, alternativt omgj\u00f8res. Fradeling vil tvert imot virke positivt for utnyttelsen av arealressursene som ber\u00f8res Det er heller ikke riktig at delingen ikke f\u00f8rer til en driftsmessig god l\u00f8sning. Som det fremg\u00e5r av oversiktsbildet hvor oms\u00f8kt grense er inntegnet s\u00e5 er det bolighuset med et areal av adekvat st\u00f8rrelse til bruk for parkering og hage som er s\u00f8kt fradelt. Da det ikke er ADVOKATFIRMA M\u00c6LAND & CO AS p\u00e5regnelig at eiendommen p\u00e5 grunn av sin st\u00f8rrelse og beskaffenhet vil bli tatt til bruk som g\u00e5rdsbruk s\u00e5 vil en fradeling \u00e5pne for at \u00f8vrig areal med den gamle driftsbygningen kan utnyttes til landbruksform\u00e5l uavhengig av hvem som eier og bor i bolighuset. Det er ogs\u00e5 det som er hensikten med tiltaket da tiltakshaver \u00f8nsker \u00e5 bruke driftsbygningen og \u00f8vrig areal i forbindelse med skogbruk p\u00e5 gnr. 48 bnr. 2. Kommunen har s\u00e5ledes uriktig lagt til grunn at fradeling vil f\u00f8re til drifts- og milj\u00f8messige ulemper for resteiendommen og naboeiendommene. Ogs\u00e5 dette er en mangel ved vedtaket som m\u00e5 lede til omgj\u00f8ring. Virkningen av eiendommens planstatus Det er p\u00e5 vedtakets side 3, 6 avsnitt fremholdt at eiendommens planstatus som LNF taler mot fradeling. Det utales i denne sammenheng f\u00f8lgende: \u00abLNF-form\u00e5let er satt i KPA2018, for \u00e5 beskytte alle eiendommer som det kan drives en form for landbruk p\u00e5. Denne eiendommen er 100 % i LNF-omr\u00e5det. Med dette har bystyret i Bergen bestemt at eiendommen fortsatt skal brukes som en landbrukseiendom, med landbruksdrift.\u00bb Eiendommen har historisk sett v\u00e6rt LNF. Dette fremg\u00e5r av Fylkeslandbruksstyrets vedtak fra 1996. Det er ikke grunnlag for \u00e5 hevde at politikerne har vurdert om den fradelte parsellen med gnr. 48 bnr. 296 fortsatt var en landbrukseiendom etter fradelingen i 1996 eller ved etterf\u00f8lgende rulleringer av arealplanen. Arealets planmessige status som LNF er heller ikke et argument mot deling i seg selv. Det er ikke s\u00f8kt om omregulering av arealform\u00e5let og arealet vil fortsatt v\u00e6re regulert som LNF etter en eventuell fradeling av bolighuset. Gjenst\u00e5ende areal er ogs\u00e5 planlagt utnyttet til landbruksform\u00e5l etter fradelingen. Virkningen m\u00e5 s\u00e5ledes vurderes konkret og det er ikke holdepunkter for at politikerne har vurdert dette i forbindelse med at arealform\u00e5let er videref\u00f8rt etter at eiendommen fikk sin n\u00e5v\u00e6rende utforming. Oppsummert Tiltakshaver anf\u00f8rer prinsipalt at vedtak av 22.03.2024 m\u00e5 oppheves som f\u00f8lge av mangler ved hjemmelsgrunnlaget som vedtaket bygger p\u00e5. Subsidi\u00e6rt anf\u00f8res det at avslag p\u00e5 s\u00f8knad om delingstillatelse etter jordlova \u00a7 12 er gitt p\u00e5 uriktig grunnlag og at det hefter mangler ved kommunens begrunnelse for vedtaket som m\u00e5 antas \u00e5 ha ledet til at det er gitt avslag p\u00e5 uriktig grunnlag slik det f\u00f8lger av ovenst\u00e5ende redegj\u00f8relse. Vedtaket m\u00e5 derfor subsidiert omgj\u00f8res til at den oms\u00f8kte fradelingen tillates. Atter atter subsidi\u00e6rt m\u00e5 vedtaket oppheves som f\u00f8lge av ovennevnte mangler ved vedtakets begrunnelse. Med vennlig hilsen \u00d8yvind H. Lerring Advokatfullmektig "
}