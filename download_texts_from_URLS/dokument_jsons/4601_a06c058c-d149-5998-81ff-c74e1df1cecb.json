{
  "dokument_id": "a06c058c-d149-5998-81ff-c74e1df1cecb",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mailiss Solheim-\u00c5kerblom (R) vedr\u00f8rende fritak for bompenger",
  "url": "https://bergen.kommune.no/politikere-utvalg/api/fil/bk360/10882596/Svar-pa-representantforslag-fra-Mailiss-Solheim-Akerblom-R-vedrorende-fritak-for-bompenger",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/100846-7 Saksbehandler: Christian J. Alstad Fra Dato: 13. november 2024 Byr\u00e5d for byutvikling Svar p\u00e5 representantforslag fra Mailiss Solheim-\u00c5kerblom (R) vedr\u00f8rende fritak for bompenger Forretningsutvalget har i m\u00f8te 25.06.2024, sak 246/24, fattet f\u00f8lgende vedtak: 1. Representantforslag fra Mailiss Solheim-\u00c5kerblom (R) om fritak for bompenger, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.2024. 3. Utvalg for milj\u00f8 og byutvikling avgir innstilling i saken. Representanten Mailiss Solheim-\u00c5kerblom (R) har fremmet f\u00f8lgende representantforslag: \u00abI dag finansieres nye infrastrukturprosjekter med bompenger. Bompenger er en flat og usosial avgift, der alle betaler like mye, uavhengig av st\u00f8rrelsen p\u00e5 lommeboken, bosted eller andre faktorer. Representanten mener derfor at n\u00f8dvendig infrastruktur m\u00e5 finansieres over skatteseddelen. De siste \u00e5rene har samfunnet st\u00e5tt i en priskrise, og stadig flere m\u00e5 velge mellom mat p\u00e5 bordet eller varme i huset. Selv om folks \u00f8konomiske handlingsrom har blitt kraftig strammet inn, har folk flest likevel behov for \u00e5 forflytte seg. I m\u00f8te med klima- og naturkrisene er det avgj\u00f8rende at vi legger til rette for at flest mulig kan gj\u00f8re sine reiser med gange, sykkel og kollektiv, men det vil fremdeles v\u00e6re noen som har behov for \u00e5 bruke bil. Derfor m\u00e5 vi s\u00f8rge for at s\u00e5 lenge bompenger brukes som avgift for \u00e5 finansiere ny infrastruktur, m\u00e5 de som rammes hardest av denne avgiften sk\u00e5nes. P\u00e5 denne m\u00e5ten kan vi forhindre at bompengene forsterker forskjellene i byen v\u00e5r enda mer. En sosialt utjevnende innretning p\u00e5 bompengene kan legge til rette for fritak for f.eks. lavinntektsfamilier og innbyggere som bor i enkelte omr\u00e5der. Det er faktisk mulig \u00e5 s\u00f8ke Samferdselsdepartementet om fritak for bompenger for geografiske omr\u00e5der. Departementet har gitt slike fritak f\u00f8r. Omr\u00e5der i Bergen kommune der nabolag blir splittet av bomstasjoner, slik som f.eks. Klauvaneset, og bygder som blir omringet av bomstasjoner med nye veiprosjekter slik som f.eks. Trengereid, b\u00f8r v\u00e6re aktuelle for fritak. Forslag til vedtak: 1. Bystyret ber byr\u00e5det legge frem en sak som belyser mulig innretning p\u00e5 en ordning med refusjon av bompengeutgifter til barnefamilier i lavinntektshusstander. 2. Bystyret ber byr\u00e5det legge frem en sak som viser hvilke geografiske omr\u00e5der som det kan v\u00e6re aktuelt \u00e5 s\u00f8ke fritak for bompenger for.\u00bb Byr\u00e5dets vurdering av representantforslaget: Byr\u00e5det er enig i at bompenger er en stor \u00f8konomisk belastning for innbyggere og n\u00e6ringsliv, som s\u00e5 langt det lar seg gj\u00f8re, b\u00f8r begrenses. Byr\u00e5det er ogs\u00e5 enig med representanten i at Staten b\u00f8r \u00f8ke sine investeringer til n\u00f8dvendig vei- og kollektivutbygginger i Bergen, slik at bompengeniv\u00e5et p\u00e5 sikt kan reduseres. Behovet for videre utbygging av samferdselsprosjekter i \u00e5rene fremover er imidlertid stort, og man er derfor avhengig av bompengeinntekter for \u00e5 sikre Bergensregionen et verdig kollektiv- og veisystem. Om fritak for barnefamilier i lavinntektshusstander Bysamfunnet, og s\u00e6rlig bydelene utenfor Bergensdalen, er i en omstillingsprosess som ledd i kommunens arbeid med \u00e5 skape en st\u00f8rre bo- og arbeidsmarkedsregion, og fremme gange, sykling og bruk av kollektivtransport. \u00c5 realisere ny infrastruktur og nye transportformer er likevel tidkrevende, og omstillingen er ikke enkel. De lavest rangerte levek\u00e5rssonene, for eksempel Slettebakken, Solheim nord og Solheim s\u00f8r, har imidlertid relativt god tilgang til byens best utbygde infrastruktur og kollektivnett, og ber\u00f8res i liten grad av ytre bomring. Prop. 11 S (2017\u20132018) er styrende for bompengeordningen i Bergen. Proposisjonen sl\u00e5r fast at rabatter og fritak som ikke spesifikt fremg\u00e5r av avtalen, skal f\u00f8lge gjeldende takstretningslinjer for bompengeprosjekt. Det er ikke \u00e5pning for individuelle behovspr\u00f8vde tiltak i gjeldende takstretningslinjer, unntatt for forflytningshemmende med parkeringsbevis. Det inneb\u00e6rer at en eventuell \u00abrabattordning\u00bb for barnefamilier i lavinntektshusstander b\u00e5de m\u00e5 finansieres og administreres av kommunen selv. Folkehelseoversikten i Bergen 2023 indikerer at det vil v\u00e6re potensiale for en stor mengde s\u00f8knader fra lavinntektsfamilier med \u00f8nske om fritak for bompenger. Med bakgrunn i kommunens \u00f8konomiske situasjon, hvor man i innev\u00e6rende \u00e5r har et budsjettert underskudd p\u00e5 over 640 millioner kroner, ser ikke byr\u00e5det at det er rom for \u00e5 finansiere en slik ordning. Om fordelingsvirkninger og fritak i geografiske omr\u00e5der Problemstillingen knyttet til fordelingsvirkninger av bompenger er viktig. I rapporten Evaluering av nye bomstasjoner i Bergen fra desember 2020 ble det satt s\u00f8kelys p\u00e5 nye bomstasjoner og u\u00f8nskede fordelingsvirkninger geografisk og sosialt. Rapporten har imidlertid ikke funnet indikasjoner p\u00e5 at nye bomstasjoner f\u00f8rer til redusert deltakelse i for eksempel fritidsaktiviteter generelt. Ingen idrettslag eller korps har opplevd nedgang i medlemstall eller endring i aktivitetsniv\u00e5 etter oppf\u00f8ring av nye bomstasjoner. Byr\u00e5det er derfor opptatt av \u00e5 f\u00e5 frem alternative l\u00f8sninger som \u00f8kt statlig finansiering og andre l\u00f8sninger for brukerbetaling som vil kunne v\u00e6re mer rettferdig og ikke treffe like vilk\u00e5rlig. Selv om Samferdselsdepartementet har anledning til \u00e5 gi enkelte geografiske omr\u00e5der fritak for bompenger, er Bergen kommunes erfaring at dette er noe som sitter langt inne for statlige myndigheter. Omr\u00e5det ved Nordvik fikk f\u00f8rst avslag fra Vegdirektoratet, men da Samferdselsdepartementet senere innvilget fritak likevel ble f\u00f8lgende skrevet i vurderingen for avgj\u00f8relsen: Som et generelt utgangspunkt mener departementet at det er viktig \u00e5 begrense bruken av fritak og s\u00e6rordninger i bompengeprosjekter. Ulike fritaksordninger vil svekke prosjektets inntekter og \u00f8ke administrasjons- og innkrevingskostnadene. Uten klare avgrensninger vil det lett oppst\u00e5 press fra ulike grupper for \u00e5 f\u00e5 fritak eller s\u00e6rskilte rabattordninger. Fritak for noen vil ogs\u00e5 f\u00f8re til h\u00f8yere takster for andre, b\u00e5de for \u00e5 dekke inntektstapet det medf\u00f8rer og for \u00e5 dekke de \u00f8kte administrative kostnadene knyttet til s\u00e6rordningene. Departementet bemerker at dette er forhold som gir grunn til \u00e5 utvise stor varsomhet med \u00e5 innvilge fritak for betaling av bompenger. Avsluttende kommentarer Fritak fra bompenger for b\u00e5de lavinntektsfamilier og utvalgte geografiske omr\u00e5der synes \u00e5 v\u00e6re et lite egnet virkemiddel for \u00e5 bedre bergensernes privat\u00f8konomi. Bompengefritak for lavinntektsfamilier vil treffe vilk\u00e5rlig og kreve store ressurser fra kommunekassen i en \u00f8konomisk krevende tid. Fritak for geografiske omr\u00e5der er noe det kan kreve stor politisk kapital \u00e5 f\u00e5 gjennomslag for, og vil f\u00f8re til tapte inntekter til finansiering av viktige samferdselsprosjekter. Begge deler undergraver Bergen kommunes forpliktelser i henhold til nullvekstm\u00e5let, og kan gi h\u00f8yere takster for alle som ikke f\u00e5r fritak. Byr\u00e5det vil dermed heller fortsette arbeidet med \u00e5 holde det samlede bompengetrykket for alle bergensere s\u00e5 lavt som mulig, fremfor \u00e5 prioritere enkelte grupper eller omr\u00e5der. Avslutningsvis vil byr\u00e5det ogs\u00e5 p\u00e5peke at det er summen av kommunale skatter og avgifter, og ikke bare bompengeniv\u00e5et, som p\u00e5virker bergensernes privat\u00f8konomi. Derfor har byr\u00e5det lovet \u00e5 holde skatte- og avgiftsniv\u00e5et s\u00e5 lavt som mulig. Bompengeniv\u00e5et i seg selv m\u00e5 imidlertid aldri bli s\u00e5 h\u00f8yt at familier som ikke har mulighet for \u00e5 benytte seg av kollektivtilbudet, skal slite med \u00e5 f\u00e5 endene til \u00e5 m\u00f8tes. Christine B. Meyer - byr\u00e5dsleder Christine Kahrs - byr\u00e5d for byutvikling Dokumentet er godkjent elektronisk. "
}