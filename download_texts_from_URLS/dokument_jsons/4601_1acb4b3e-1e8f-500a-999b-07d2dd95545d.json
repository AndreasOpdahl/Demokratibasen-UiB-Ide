{
  "dokument_id": "1acb4b3e-1e8f-500a-999b-07d2dd95545d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 179 fra Katrine N\u00f8dtvedt (MDG) til byutviklingsbyr\u00e5den om planinitiativ i Blomsterdalen og Birkel",
  "url": "https://bergen.kommune.no/politikere-utvalg/api/fil/bk360/11477128/Svar-pa-skriftlig-sporsmal-nr-179-fra-Katrine-Nodtvedt-MDG-til-byutviklingsbyraden-om-planinitiativ-i-Blomsterdalen-og-Birkel",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/167079-3 Saksbehandler: Malene Nesse Gr\u00f8nningen Fra Dato: 12. november 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 179 fra Katrine N\u00f8dtvedt (MDG) til byutviklingsbyr\u00e5den om planinitiativ i Blomsterdalen og Birkelandsskiftet - Utvalg for milj\u00f8 og byutvikling I BA 17.10 sier utvalgsleder Chris-J\u00f8rgen R\u00f8dland for H\u00f8yre at to planinitiativ som har blitt stanset av PBE (i Blomsterdalen og Birkelandsskiftet) ikke b\u00f8r stoppes, men at kommunens ressurser b\u00f8r brukes p\u00e5 \u00e5 jobbe med de sakene. Sp\u00f8rsm\u00e5l til byr\u00e5den: 1. Mener byr\u00e5den at det er en god id\u00e9 \u00e5 bruke kommunens begrensede ressurser p\u00e5 \u00e5 drive frem planer som etter all sannsynlighet vil v\u00e6re krevende (om ikke umulig) \u00e5 f\u00e5 vedtatt? 2. Dersom byr\u00e5dets m\u00e5l er \u00e5 senke saksbehandlingstiden p\u00e5 private planer, mener byr\u00e5den det ville v\u00e6rt lurt \u00e5 vri de begrensede ressursene mot planer som var i tr\u00e5d med KPA og overordnede retningslinjer? 3. Har byr\u00e5det fortsatt et m\u00e5l om \u00e5 senke saksbehandlingstiden p\u00e5 private planer? 4. Hvilke strategiske grep vil byr\u00e5den ta for \u00e5 f\u00e5 ned saksbehandlingstiden i l\u00f8pet av det neste \u00e5ret? Svar fra byr\u00e5den: De to sakene sp\u00f8rrer viser til er ikke behandlet i byr\u00e5det enda, og er fortsatt under forberedelse. Byr\u00e5den er generelt sv\u00e6rt opptatt av effektive og forutsigbare planprosesser, og har et kontinuerlig m\u00e5l om \u00e5 senke saksbehandlingstiden. Plan- og bygningsetaten har allerede gjort en rekke grep for \u00e5 redusere sin saksbehandlingstid, herunder \u00e5 ha god dialog med forslagsstiller i tidligfasen av planarbeidet og at PBE p\u00e5tar seg rollen som p\u00e5drivere og prosessledere i m\u00f8te med sektormyndigheter. Det lages i tillegg forpliktende fremdriftsplaner, og for \u00e5 sikre god dialog har PBE ogs\u00e5 arrangert bransjedager om temaet. Byr\u00e5den mener derfor at det arbeides godt og langsiktig med \u00e5 sikre effektiv saksbehandling av private detaljreguleringer. Christine Kahrs \u2013 Byr\u00e5d for byutvikling Dokumentet er godkjent elektronisk. "
}