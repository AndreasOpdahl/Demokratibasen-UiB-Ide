{
  "dokument_id": "23539a96-5d11-55f8-93b9-5087c594567d",
  "doc_type": "case_attachment",
  "kommune": 4601,
  "tittel": "H\u00f8ringsuttalelse til forslag om ny lov om ut\u00f8velse av jakt, fangst og felling av vilt mv. (viltressursloven)\n",
  "url": "https://bergen.kommune.no/politikere-utvalg/api/fil/bk360/11287249/Horingsuttalelse-til-forslag-om-ny-lov-om-utovelse-av-jakt-fangst-og-felling-av-vilt-mv-viltressursloven-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/107649-4 H\u00f8ringsuttalelse til forslag om ny lov om ut\u00f8velse av jakt, fangst og felling av vilt mv. (viltressursloven) Hva saken gjelder: Saken gjelder uttalelse til mottatt forslag til ny lov om ut\u00f8velse av jakt, fangst og felling av vilt mv. (viltressursloven), fra Landbruks- og matdepartementet og Klima- og milj\u00f8departementet. Forslaget til ny lov vil erstatte gjeldende lov 29. mai 1981 nr. 38 om jakt og fangst av vilt (viltloven). Departementenes forslag bygger p\u00e5 en videref\u00f8ring av etablerte forvaltningsprinsipper p\u00e5 viltomr\u00e5det. Det foresl\u00e5s endringer i lovstrukturen sammenlignet med gjeldende viltlov. I tillegg er det en rekke spr\u00e5klige endringer som blant annet inneb\u00e6rer en mer enhetlig begrepsbruk. Departementenes forslag er ment \u00e5 legge til rette for en mer moderne og fremtidsrettet lov. Forslaget inneb\u00e6rer i stor grad en videref\u00f8ring av gjeldende rett. De materielle endringene som foresl\u00e5s er i det vesentlige knyttet til reglene om ut\u00f8velse av jakt, fangst og felling. H\u00f8ringsfrist: 25. oktober 2024 Innspill fra Bymilj\u00f8etaten: Bymilj\u00f8etaten mener forslaget til ny viltressurslov p\u00e5 en god m\u00e5te videref\u00f8rer de relevante og etablerte forvaltningsprinsippene p\u00e5 viltomr\u00e5det, gir en ryddig og oversiktlig struktur, justerer spr\u00e5k og klargj\u00f8r begrep og tidligere uklare bestemmelser p\u00e5 en god m\u00e5te. Lovforslaget er modernisert i tr\u00e5d med de samfunns- og teknologiske endringene man har hatt siden viltloven tr\u00e5dte i kraft i dagens utgave i 1981. Enkelte av endringene som foresl\u00e5s vil ha en innvirkning p\u00e5 regler i forskrift. H\u00f8ring p\u00e5 forslag til forskriftsendringer vil derfor bli sendt ut i egen prosess i etterkant av et eventuelt lovvedtak. Det vil bli sv\u00e6rt viktig at de forespeilede prosessene med gjennomgang/oppdatering og p\u00e5f\u00f8lgende forskriftsarbeid blir gjennomf\u00f8rt snarest mulig, da en lengre mellomperiode med delvis ikrafttredelse av lovforslagets bestemmelser vil skape utfordringer i den daglige tolkningen av regelverket og oppf\u00f8lging av saksbehandling p\u00e5 viltomr\u00e5det. Departementet foresl\u00e5r at enkelte bestemmelser i viltloven ikke videref\u00f8res. Dette inneb\u00e6rer blant annet at kommunen ikke lenger har oppgavene knyttet til viltlovens \u00a7 28 tredje ledd, \u00a7 36, \u00a7 37 og \u00a7 38. Departementet ber spesifikt om tilbakemelding fra kommunene om hvordan gjeldende viltlovs \u00a7 28 tredje ledd andre setning blir praktisert i kommunene. Dette vil bli n\u00e6rmere omtalt under innspill til lovforslagets \u00a7 31. Bymilj\u00f8etaten er enig i departementets vurdering om oppheving av bestemmelsene listet over. Gjennom andre paragrafer i lovforslaget tilegnes kommunene enkelte nye oppgaver, og 1 tydeligere ansvar enn i dagens lovverk. Nye tildelte oppgaver f\u00f8lger fortrinnsvis av lovforslagets \u00a7 48 om skuddpremie og \u00a7 51 om h\u00e5ndtering av skadet vilt. Ny lov p\u00e5virker ni andre lover som inneholder henvisninger til viltloven generelt og/eller til spesifikke bestemmelser i den. Endringene i disse lovene er foresl\u00e5tt gjennomf\u00f8rt ved lovforslagets \u00a7 59. Kommentarer til utvalgte paragrafer i lovforslaget. For fullstendig oversikt over Bymilj\u00f8etatens merknader vises det til fagnotatet datert 7. oktober 2024. \u00a7 5 Fylkeskommunens og kommunens oppgaver etter loven, klagerett og omgj\u00f8ring Kommunal- og distriktsdepartementet (KDD) hadde i 2023 en h\u00f8ring om s\u00e6rlovsgjennomgang for \u00e5 sikre at oppgaver til kommuner og fylkeskommuner tildeles i loven og forskrifter. Det var et m\u00e5l i denne gjennomgangen at oppgavene til kommunene og fylkeskommunene skal fremg\u00e5 direkte av lover eller forskrifter, og ikke av delegeringsvedtak, tildelingsbrev, rundskriv eller lignende, ei heller delegeres fra statsforvaltningen. Bymilj\u00f8etaten st\u00f8tter forslaget om tydeliggj\u00f8ring av oppgaveansvar innen lovverket i viltforvaltningen. I lovforslaget til ny viltressurslov er kommunen n\u00e5 tildelt oppgaver, fremfor delegert oppgaver. Tildeling av oppgaver i lovforslagets \u00a7\u00a7 5, 7, 19, 20, 26 og 47 er i hovedsak videref\u00f8ring av eksisterende tildelte oppgaver. Oppgaver i lovforslagets \u00a7\u00a7 8, 38 og 40 er n\u00e5 tildelt kommunen, fremfor delegert som i gjeldende regelverk. Ifm. tildeling av enkelte nye oppgaver og tydeliggj\u00f8ringen av hva som er kommunens ansvar og oppgaver er det behov for \u00e5 tydeliggj\u00f8re og omtale konsekvensen for kommunen mht. \u00f8kte ressursbehov som vil f\u00f8lge av ansvarsavklaring og nye oppgaver, spesielt som f\u00f8lge av ordlyden i \u00a7 51, samt ev. \u00a7 12. Se ytterligere omtale \u00a7 51. Videre st\u00f8tter Bymilj\u00f8etaten bestemmelsene i \u00a7 5 vedr. videref\u00f8ring av statsforvalter som klageinstans for vedtak fattet av kommunen, samt forsalget om at kongen gis omgj\u00f8ringskompetanse for vedtak kommunen fatter etter \u00a7\u00a7 38 og 48. \u00a7 12 Jegerpr\u00f8ve Annet ledd, siste setning i denne paragrafen lyder \u00abKongen kan gi forskrift om at oppgaver om gjennomf\u00f8ring av jegerpr\u00f8ven legges til kommunen\u00bb. I gjeldende lovverk har kommunene ansvar for den elektroniske jegerpr\u00f8veeksamen, men ikke gjennomf\u00f8ring av obligatorisk, praktiske kurs. Formuleringen i denne paragrafen kan forst\u00e5s som at et st\u00f8rre ansvar kan legges til kommunen, dersom det her vises til oppgaver \u00abutover\u00bb den elektroniske jegerpr\u00f8veeksamen. Ansvar for det praktiske jegerpr\u00f8vekurset er en omfattende oppgave kommunene ikke kan st\u00e5 ansvarlig for. \u00a7 31 Grunneiers adgang til \u00e5 overlate retten til jakt og fangst Departementet ber spesifikt om tilbakemelding fra kommunene om hvordan gjeldende viltlovs \u00a7 28 tredje ledd andre setning blir praktisert i kommunene og hva oppheving av denne bestemmelsen vil si for kommunene. Per i dag praktiserer Bergen kommune oppf\u00f8lging av bestemmelsen om skriftlig bortleieavtale og meldeplikten til kommunen, dog fortrinnsvis ved behandling av s\u00f8knader om godkjenning/endring av hjortevald. Kommunen har gjennom de siste 5 \u00e5r arbeidet med oppdateringer av eiendomsforhold for dagens hjortevald, og har gjennom dette arbeidet forholdt oss til kravet om meldeplikt for skriftlige bortleieavtaler. Dette gjelder f\u00f8rst og fremst der valdene i utstrakt grad er sammensatt av eiendommer som er del av valdet gjennom en bortleieavtale. Som en utpreget bykommune best\u00e5r flere av hjortevaldene v\u00e5re av eiendommer der det er begrenset 2 landbruksdrift og grunneier selv i liten/begrenset grad er engasjert i hjorteviltforvaltningen. Flere hjortevald er samlet etter initiativ fra utenforst\u00e5ende/jegere med bakgrunn i bortleieavtaler for jaktretten. Praksisen med skriftlige bortleieavtaler som tydelig synligj\u00f8r at rettighetshaver for en eiendom har samtykket i at jaktretten tilfaller annen en grunneier har representert ryddige forhold b\u00e5de for jaktut\u00f8ver og kommunen ifm. saksbehandling av valdgodkjenning. Samtidig er BME klar over at det med stor sannsynlighet eksisterer stor grad av jaktrettbortleie som ikke er meldt inn og som kommunen dermed ikke er kjent med, og som det heller ikke er ressurser til \u00e5 f\u00f8lge opp mht. meldeplikten. Kommunens kjennskap til bortleieavtaler har ved flere anledninger bidratt til tidlige avklaringer i diverse konfliktsaker. BME ser likevel fordelene med, og st\u00f8tter en forenkling av regelverket p\u00e5 dette punktet. \u00a7 38 Jakt p\u00e5 hjortevilt og bever Bestemmelsen lovfester en del av det som f\u00f8lger av hjorteviltforskriften, og BME st\u00f8tter forslaget om en forskriftsbestemmelse jf. lovforslagets \u00a7 38 5. ledd som vil kunne gi kommunene ytterligere virkemidler for aktivt \u00e5 bruke fellingstillatelser som virkemiddel for \u00e5 n\u00e5 forvaltningsm\u00e5l. \u00a7 42 Skadefelling Det blir viktig at oppf\u00f8lgingen med endringer i viltforskriften gjennomf\u00f8res s\u00e5 snart som mulig etter lovvedtak for ny viltressurslov. De utfyllende reglene i viltforskriften om skadefelling gjelder ikke for skadefelling av hjortevilt hjemlet i naturmangfoldloven (nml) \u00a7 18 fjerde ledd, slik de gjelder for lovforslagets \u00a7 43. Det er store variasjoner i hvordan kommunene vurderer slike tillatelser, og det er behov for utfyllende regler for hvilke vilk\u00e5r som skal ligge til grunn for kommunenes vurdering av skadefelling hjemlet i nml \u00a7 18 fjerde ledd. \u00a7 48 Skuddpremieordning Ansvaret for godkjenning av skuddpremieordning inneb\u00e6rer en ny oppgave for kommunen. I Bergen er det per 2024 ett grunneierlag som aktivt praktiserer skuddpremieordning der ordningen er vurdert og godkjent av fylkeskommunen. Dette forventes at allerede godkjente skuddpremieordninger videref\u00f8res, og tilf\u00f8ring av denne oppgaven vil i liten grad kreve ekstra ressurser fra kommunen. \u00a7 51 Offentlig etters\u00f8k av sykt eller skadet vilt utenom jaktut\u00f8velse Departementenes lovforslag \u00a7 51 inneb\u00e6rer en lovfesting av kommunens rolle i forbindelse med offentlig etters\u00f8k av sykt eller skadd vilt utenom jaktut\u00f8velse, jf. omtale i punkt 10.2. Bestemmelsens f\u00f8rste ledd inkluderer ogs\u00e5 begrepet \u00abh\u00e5ndtering\u00bb, som vil skape en forventning om oppf\u00f8lging fra kommunene av en helt annen grad og karakter enn gjeldende situasjon. Vedtas lovforslaget m\u00e5 det f\u00f8lge midler med til kommunene for \u00e5 kunne im\u00f8tekomme forventingen til oppf\u00f8lging av sm\u00e5vilt. Kommunen f\u00e5r utvidet ansvar for sykt og skadet vilt: Slik lovforslaget er formulert f\u00e5r kommunen n\u00e5 lovfestet formelt, og utvidet ansvar for alt sykt og skadet vilt utenom jakt. Per i dag har kommunene ansvar for etters\u00f8k og avliving av sykt og skadet storvilt. \u00a7 51 F\u00f8rste ledd lyder: \u00abKommunen skal i rimelig utstrekning s\u00f8rge for etters\u00f8k og h\u00e5ndtering av sykt vilt og vilt som er skadd utenom jaktut\u00f8velse\u00bb. Ut fra lovforslaget definisjon av \u00abvilt\u00bb, samt inkludering av begrepet \u00abh\u00e5ndtering\u00bb, m\u00e5 3 f\u00f8rste ledd tolkes dit hen at kommunen ikke bare skal ha ansvar for etters\u00f8k og avliving storvilt, men ogs\u00e5 \u00abh\u00e5ndtering\u00bb av alt vilt, f\u00f8lgelig alt av sm\u00e5vilt. BME er enig i at ansvaret for skadet sm\u00e5vilt er utydelig og spredt i gjeldende lovverk, men mener det er urimelig at ansvaret n\u00e5 skal plasseres p\u00e5 kommunene uten medf\u00f8lgende midler. Selv om lovforslaget har lagt til \u00abi rimelig utstrekning\u00bb plasseres n\u00e5 ansvaret formelt hos kommunen, og samfunnets forventning til oppf\u00f8lging av sm\u00e5vilthendelser, spesielt i storbykommuner med h\u00f8y frekvens av dyr-menneske interaksjoner vil bli enormt ressurs- og kompetansekrevende. Ansvar for kostnadene med p\u00e5kj\u00f8rt vilt: Departementene mener det er mest hensiktsmessig \u00e5 forankre reglene om trafikk/skade etters\u00f8k i en ny lov, selv om det ikke har en direkte sammenheng med jaktut\u00f8velse. Bakgrunnen for departementenes syn er at kommunen over tid har fulgt opp slike etters\u00f8k, at verdien av fallvilt tilfaller de kommunale viltfondene og at utgifter ved offentlig etters\u00f8k kan dekkes over kommunale viltfond, jf. lovforslagets \u00a7 51 3.ledd. I praksis, med dagens krav og regelverk forbundet med godkjenning av viltkj\u00f8tt, representerer ikke fallvilt en verdi som tilfaller viltfondet. Tvert imot er det kun kostnader knyttet til etters\u00f8k og forskriftsmessig h\u00e5ndtering og kassering av fallvilt. Det er ikke rimelig at viltfondet, hvis hovedinntekt er fellingsavgift ment p\u00e5 \u00e5 komme viltarbeid og grunneiere til gode, i hovedsak g\u00e5r med til \u00e5 dekke etters\u00f8k for\u00e5rsaket av viltp\u00e5kj\u00f8rsler. \u00a7 51 tredje ledd \u00e5pner for at det kommunale viltfondet kan benyttes til \u00e5 dekke kommunens kostnader til etters\u00f8k og h\u00e5ndtering av skadet vilt. Denne bestemmelsen sl\u00e5r uheldig ut for viltarbeidet generelt, n\u00e5r det det fremfor \u00e5 v\u00e6re en mulighet kommunene har, blir en hvilepute for fremdriften i samarbeidet om \u00e5 finne bedre egnede l\u00f8sninger for \u00e5 dekke kostnadene med viltp\u00e5kj\u00f8rsler. F\u00f8lgelig blir den et hinder i \u00e5 fremme form\u00e5let med det kommunale viltfondet, om \u00e5 skape \u00f8konomisk bakgrunn for \u00e5 fremme viltforvaltningen. Det nevnes ogs\u00e5 at et utvidet ansvar knyttet til sm\u00e5vilt, er ventet \u00e5 utfordre balansen p\u00e5 viltfondet ytterligere i negativ retning. Heller ikke dette vil fremme viltforvaltningen p\u00e5 en slik m\u00e5te fondet er tenkt, og p\u00e5 sikt kan dette ogs\u00e5 p\u00e5virke kommunens anledning til etters\u00f8ksarbeid. I dag er veieier ansvarlig for kostnadene med \u00e5 fjerne p\u00e5kj\u00f8rt vilt som ligger d\u00f8dt p\u00e5 eller ved veien. Det er naturlig at veieier ogs\u00e5 er finansielt ansvarlig for kostnadene knyttet til etters\u00f8k og h\u00e5ndtering av vilt som f\u00f8lge av p\u00e5kj\u00f8rsel p\u00e5 veieiers vei. Kommunen har ansvar for at dyrevelferd ivaretas ved \u00e5 organisere kompetente ekvipasjer, men det er ikke rimelig at kommunen skal dekke kostnaden med etters\u00f8k av vilt ved p\u00e5kj\u00f8rsler p\u00e5 veier eid av fylkeskommune og stat. Departementene har signalisert at de er kjent med problemstillingen rundt kommunenes kostnader til etters\u00f8k av sykt eller skadd vilt utenom jaktut\u00f8velse, og signaliser at de \u00f8nsker \u00e5 se n\u00e6rmere p\u00e5 l\u00f8sninger gjennom de ordin\u00e6re budsjettprosessene og i samarbeid med ber\u00f8rte departementer. Det er viktig at denne forespeilede oppf\u00f8lgingen blir en realitet f\u00f8r endelig lovforslag vedtas, og formelt lovp\u00e5lagt ansvar ender p\u00e5 kommunene uten at det f\u00f8lger midler med. Byr\u00e5dens vurdering og forslag til h\u00f8ringsuttalelse: Bergen kommune im\u00f8teser en ny og oppdatert viltressurslov. Viltforvaltning er b\u00e5de n\u00e6ring, kultur, en kilde til ressurser og rekreasjon for mange. Et oppdatert og tydeligere lovverk som tar opp i seg samfunns- og teknologiutviklingen siden forrige lov ble vedtatt i 1981, er viktig for \u00e5 kunne videref\u00f8re jakt- og fangstradisjoner inn i fremtiden, slik at ogs\u00e5 nye generasjoner kan ta del i ulike sidene av denne type friluftsliv. 4 Bergen kommune registrerer at flere av bestemmelsene i lovforslaget inneb\u00e6rer nye oppgaver for kommunen. I den endelige behandlingen av lovforslaget forventer Bergen kommune at det tydeliggj\u00f8res i hvilken grad kommunen har ansvaret for nye oppgaver og at det inneb\u00e6rer \u00f8kt ressursbehov for kommunene. Bergen kommune st\u00e5r i en sv\u00e6rt krevende \u00f8konomisk situasjon, med underliggende kostnadsvekst over flere \u00e5r og manglende kompensasjon for flere nye oppgaver som kommunen har f\u00e5tt overf\u00f8rt fra staten. Kommune\u00f8konomien har alts\u00e5 ikke b\u00e6reevne til flere kommunale oppgaver, uten fullverdig \u00f8konomisk kompensasjon. Med nye oppgaver og ansvar, har Bergen kommune derfor en tydelig forventing om \u00f8kte ressurser. For \u00f8vrige merknader til de enkelte bestemmelsene i lovforslaget, viser Bergen kommune til vedlagte innspill fra Bymilj\u00f8etaten i sin helhet. Vedtakskompetanse: \u00a7 6 H\u00d8RINGSUTTALELSER Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Ordf\u00f8reren har p\u00e5 sommerfullmakt fattet f\u00f8lgende vedtak 5. juli 2024: Byr\u00e5det avgir eventuelt h\u00f8ringssvar til \u00abH\u00f8ring om forslag til ny lov om ut\u00f8velse av jakt, fangst og felling av vilt mv. (viltressursloven)\u00bb p\u00e5 vegne av Bergen kommune. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til forslag til ny lov om ut\u00f8velse av jakt, fangst og felling av vilt mv. (viltressursloven) slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 22. oktober 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Innspill fra Bymilj\u00f8etaten p\u00e5 h\u00f8ring p\u00e5 forslag til ny lov om ut\u00f8velse av jakt, fangst og felling av vilt mv. (viltressursloven). 5 "
}