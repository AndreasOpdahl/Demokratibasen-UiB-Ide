{
  "dokument_id": "ef2f5af3-4ab3-5c67-887c-c07ffb3644ab",
  "doc_type": "case_attachment",
  "kommune": 4601,
  "tittel": "H\u00f8ring om utvidelse av ordningen med 12 timer gratis SFO for elever p\u00e5 3. trinn",
  "url": "https://bergen.kommune.no/politikere-utvalg/api/fil/bk360/9893951/Horing-om-utvidelse-av-ordningen-med-12-timer-gratis-SFO-for-elever-pa-3-trinn",
  "tekst": "Utdanningsdirektoratet Frist for uttalelse Publisert dato 26. mars 2024 13. februar 2024 H\u00f8ring om utvidelse av ordningen med 12 timer gratis SFO for elever p\u00e5 3. trinn 1. H\u00f8ringen 1.1. Om h\u00f8ringen Vi foresl\u00e5r endringer i reglene om moderasjonsordninger for skolefritidsordningen (SFO). Forslaget inneb\u00e6rer en utvidelse av moderasjonsordningen om 12 timer gratis SFO for 1. og 2. trinn, slik at ordningen ogs\u00e5 omfatter 3. trinn fra skole\u00e5ret 2024-2025. Ny forskrift til oppl\u00e6ringsloven er for tiden ute p\u00e5 h\u00f8ring og skal etter planen tre i kraft fra 1. august 2024. Der er bestemmelsene om skolefritidsordningen foresl\u00e5tt regulert i kapittel 2 Leksehjelp og skolefritidsordning. Forslag til endringer her inneb\u00e6rer derfor en justering av det forslaget til ny forskrift som er p\u00e5 h\u00f8ring. Lenke til h\u00f8ringen: https://www.udir.no/regelverk-og-tilsyn/skole-og-opplaring/ny-opplaringslov/horing-ny- forskrift-opplaringsloven/#a202047 Vi sender forslaget p\u00e5 h\u00f8ring med frist for \u00e5 uttale seg 26.03.2024. V\u00e5re h\u00f8ringer er \u00e5pne for alle, og alle som \u00f8nsker det kan uttale seg. 1.2. Bakgrunnen for h\u00f8ringen Vi viser til gjeldende moderasjonsordninger, fastsatt i n\u00e5v\u00e6rende forskrift kapittel 1B. Det er innf\u00f8rt 12 timer gratis skolefritidsordning p\u00e5 1. trinn fra skole\u00e5ret 2022\u20132023 og 2. trinn fra skole\u00e5ret 2023-2024. Like muligheter for deltakelse i skolefritidsordningen og bekjempelse av fattigdom er et satsingsfelt for regjeringen, og gjennom budsjettforliket mellom regjeringen og SV ble det fattet vedtak om \u00e5 utvide moderasjonsordningen til ogs\u00e5 \u00e5 omfatte 3. trinn fra skole\u00e5ret 2024\u20132025. Kunnskapsdepartementet har i Tildelingsbrevet for 2024 i oppdrag 2024-005 Endringer i forskrift til oppl\u00e6ringsloven om gratis SFO bedt Utdanningsdirektoratet om \u00e5 utarbeide utkast til, og sende p\u00e5 h\u00f8ring, forslag til endring av forskriften. 2. Gjeldende regelverk 2.1. Generelt Skolefritidsordningen er regulert i gjeldende oppl\u00e6ringslov (oppll.) \u00a7 13-7. Etter bestemmelsen plikter kommunene \u00e5 ha et tilbud om SFO f\u00f8r og etter skoletid for 1.\u20134. trinn, og for barn med s\u00e6rskilte behov p\u00e5 1.\u20137. trinn. Bestemmelsen gir imidlertid ikke barna rett til en plass i SFO. Hvilke regler kommunen har for inntak, opptaksperiode og oppsigelse av SFO-plass skal fastsettes i vedtektene, jf. n\u00e5v\u00e6rende oppll. \u00a7 13-7 tredje ledd bokstav c, i form av en lokal forskrift. Beslutninger om inntak og oppsigelse av plass er enkeltvedtak etter forvaltningsloven (fvl.) \u00a7 2. Fvl. kapittel VI regulerer klageadgangen, og den enkelte kommunes klageorgan er klageinstans, jf. fvl. \u00a7 28 andre ledd. Det er viktig \u00e5 merke seg at ny oppl\u00e6ringslov etter planen trer i kraft 1. august 2024. I ny oppl\u00e6ringslov er skolefritidsordningen regulert i \u00a7 4-5, men innholdet i n\u00e5v\u00e6rende \u00a7 13-7 er videref\u00f8rt. I dette h\u00f8ringsnotatet viser vi prim\u00e6rt til gjeldende oppl\u00e6ringslov og forskrift ved beskrivelse av regelverket, men foresl\u00e5tte endringer er basert p\u00e5 forslag til forskrift til ny oppl\u00e6ringslov. Forslag til forskrift til ny oppl\u00e6ringslov er sendt p\u00e5 h\u00f8ring og har en ny spr\u00e5klig utforming og ny struktur. Skolefritidsordningen er foresl\u00e5tt regulert i kapittel 2. 2.2. Finansiering og moderasjonsordninger Kommunene kan kreve at utgiftene til SFO dekkes gjennom foreldrebetaling, jf. oppll. \u00a7 13-7 femte ledd, jf. tredje ledd bokstav e. Det er ikke innf\u00f8rt en makspris for SFO, og det er opp til kommunen \u00e5 fastsette hvor mye en plass koster. Det er imidlertid selvkostbegrepet som skal legges til grunn, som vil si at foreldrebetalingen er begrenset til \u00e5 dekke kommunens utgifter. Fra skole\u00e5ret 2022\u20132023 ble det innf\u00f8rt en ordning med 12 timer gratis SFO for elever p\u00e5 1. trinn, og for skole\u00e5ret 2023-2024 ble ordningen utvidet til 2. trinn. Kommunen skal gi foreldrene tilbud om \u00e5 fordele de 12 timene p\u00e5 alle dagene kommunen til vanlig har et tilbud om SFO, s\u00e5 langt det er praktisk mulig. Moderasjonsordningene skal gjelde for den/de skolefritidsordningene kommunen velger \u00e5 benytte for \u00e5 oppfylle plikten etter oppll. \u00a7 13-7. Det betyr at der kommunen velger \u00e5 benytte seg av private for \u00e5 oppfylle plikten til \u00e5 ha et tilbud om SFO, vil slike SFO ogs\u00e5 omfattes av moderasjonsordningene. Det er opp til hver enkelt kommune \u00e5 bestemme hvordan de vil organisere SFO-tilbudet ut over kravene som er fastsatt i loven og forskriften. Kommunene st\u00e5r derfor fritt til \u00e5 tilby gratis SFO i hele oppholdstiden, eller ha andre moderasjonsordninger i tillegg til de som er fastsatt i forskriften. Vi viser ellers til informasjonen v\u00e5r p\u00e5 udir.no om moderasjonsordninger i SFO:Veileder om moderasjonsordninger i SFO 3. Vurdering og forslag 3.1. Form\u00e5l og avgrensninger Hensikten med forskriftsendringen er \u00e5 f\u00f8lge opp Stortingets vedtak om \u00e5 utvide ordningen med 12 timer gratis SFO til ogs\u00e5 \u00e5 gjelde for elever p\u00e5 3. trinn fra skole\u00e5ret 2024-2025. SFO ved skoler som er godkjent etter privatskoleloven eller oppll. \u00a7 2-12 skal ikke omfattes av ordningen. Direktoratet skal lyse ut tilskudd som skal bidra til at SFO ved de private grunnskolene kan tilby 12 timer gratis SFO ogs\u00e5 p\u00e5 3. trinn, p\u00e5 lik linje med offentlige skoler. Dette omfattes derfor ikke av denne h\u00f8ringen. 3.2. Om gratis SFO p\u00e5 1, 2 og 3. trinn Vi foresl\u00e5r en utvidelse og en endring i forslag til ny forskrift til oppl\u00e6ringsloven som bestemmer at kommunen plikter \u00e5 tilby elever p\u00e5 1, 2 og 3. trinn 12 timer gratis SFO hver uke. Det er tilstrekkelig at eleven har SFO-plass og er elev p\u00e5 1, 2 eller 3. trinn for \u00e5 bli omfattet av ordningen. Det skal ikke stilles krav om at andre vilk\u00e5r skal v\u00e6re oppfylt. Ordningen skal gjelde uavhengig av om eleven har et heltids- eller deltidstilbud i SFO, og kommunen kan ikke kreve oppholdsbetaling for SFO der foreldrene bare \u00f8nsker \u00e5 benytte seg av det tilbudet som er gratis. St\u00f8tter dere forslaget om \u00e5 utvide moderasjonsordningen til ogs\u00e5 \u00e5 omfatte elever p\u00e5 3. trinn med SFO-plass? JA NEI VET IKKE LEGG TIL KOMMENTAR 4. \u00d8konomiske og administrative konsekvenser 71 prosent av elevene p\u00e5 1.\u20134. trinn g\u00e5r p\u00e5 SFO. P\u00e5 1. trinn er andelen 94 prosent, mens den g\u00e5r ned til 37 prosent p\u00e5 4. trinn. Nedgangen er st\u00f8rst mellom 3. og 4. trinn. Dette er en \u00f8kning p\u00e5 12,5 prosentpoeng fra skole\u00e5ret 2020\u20132021. Den store \u00f8kningen i antall elever p\u00e5 SFO er blant annet et resultat av redusert foreldrebetaling og gratis 12 timers SFO for 1. og 2. trinn. Etter at det ble innf\u00f8rt gratis 12 timers SFO ogs\u00e5 for 2. trinn, har andelen 2. klassinger i SFO \u00f8kt fra 79 prosent skole\u00e5ret 2022\u20132023 til 92 prosent i \u00e5r. Vi legger til grunn at en utvidelse av ordningen med 12 timer gratis SFO for alle elever p\u00e5 3. trinn i tillegg til alle elever p\u00e5 1. og 2. trinn, likevel ikke vil ha vesentlige administrative konsekvenser for kommunene. Det er ingen \u00f8vrige s\u00f8knader som m\u00e5 behandles, siden kravet om 12 timer gratis SFO for elever p\u00e5 1, 2. og 3. trinn vil utl\u00f8ses av vedtaket om plass p\u00e5 SFO etter gjeldende oppll. \u00a7 13-7. Dermed vil behandlingen av s\u00f8knader om SFO-plass og klagesaksbehandlingen fortsette som f\u00f8r. De fleste kommuner finansierer deler av SFO-tilbudet ved foreldrebetaling. For \u00e5 erstatte bortfall av foreldrebetaling n\u00e5r 12 timer SFO skal v\u00e6re gratis, kompenseres kommunene over rammetilskuddet. I 2023 \u00f8kte rammetilskuddet til kommunene med 690 mill. kroner som f\u00f8lge av at det ble innf\u00f8rt 12 timer gratis SFO per uke for 2. klassingene. Tiltaket f\u00e5r hel\u00e5rseffekt i 2024. Midlene er fordelt etter delkostnadsn\u00f8kkelen for grunnskole. I 2024 er det bevilget 856,3 mill. kroner over rammetilskuddet til kommunene til innf\u00f8ringen av 12 timer gratis SFO per uke for 3. klassingene, ogs\u00e5 disse fordelt etter delkostnadsn\u00f8kkelen for grunnskole. I kommuner der deltakelsen i SFO i utgangspunktet er lav, og s\u00e5 \u00f8ker som f\u00f8lge av ordningen med gratis SFO, vil det kunne bli noe behov for \u00e5 rekruttere flere ansatte, st\u00f8rre arealer og/eller \u00e5 tilrettelegge tilbudet for \u00e5 im\u00f8tekomme \u00f8kt ettersp\u00f8rsel. I tillegg har regjeringen foresl\u00e5tt \u00e5 bevilge 10 mill. kroner i 2024 til \u00f8kt kompetanse for ansatte i SFO, og 23,7 mill. kroner til en \u00f8remerket tilskuddsordning for lavere foreldrebetaling i SFO for elever ved privatskoler. Er dere enige i v\u00e5r vurdering av de administrative og \u00f8konomiske konsekvensene? JA NEI VET IKKE LEGG TIL KOMMENTAR 5. Forslag til forskrift til ny oppl\u00e6ringslov Forslag til forskrift til ny oppl\u00e6ringslov er p\u00e5 h\u00f8ring. Vi foresl\u00e5r en endring av dette forslaget. Det er bare endringer ift. dette forslaget som er satt i kursiv. Vi foresl\u00e5r at ny \u00a7 2-2 skal lyde: \u00a7 2-2 Gratis skolefritidsordning for elevar p\u00e5 1. til 3. trinn Kommunen skal gi tolv timar gratis skolefritidsordning per veke for elevar p\u00e5 1. til 3. trinn som har plass i ordninga. Kommunen kan ikkje rekne om dei tolv timane til gjennomsnitt over lengre tid enn ei veke. Kravet i f\u00f8rste ledd gjeld ogs\u00e5 dersom kommunen tilbyr skolefritidsordning i skoleferiane. Kommunen skal gi foreldra tilbod om \u00e5 fordele dei tolv timane p\u00e5 alle dagane kommunen til vanleg har eit tilbod om skolefritidsordning, s\u00e5 langt det er praktisk mogleg. Dette gjeld ikkje ved tilbod om skolefritidsordning i skoleferiane. Kommunen kan krevje betaling for kost. St\u00f8tter dere v\u00e5rt forslag til forskriftstekst? JA NEI VET IKKE LEGG TIL KOMMENTAR Med hilsen Erik Holvik Rossvoll Amanda Ysteb\u00f8 fung. avdelingsdirekt\u00f8r seniorr\u00e5dgiver Dokumentet er elektronisk godkjent LAGRE OG SEND INN LAGRE UTKAST VIDERESEND UTKAST Om Utdanningsdirektoratet Kontaktinformasjon Tilgjengelighetserkl\u00e6ring (bokm\u00e5l) Tlf: 23 30 12 00 post@udir.no Personvern og informasjonskapsler Cookies innstillinger "
}