{
  "dokument_id": "b73ecda3-d766-58d4-b363-df57d426a1e3",
  "doc_type": "case_presentation",
  "kommune": 4601,
  "tittel": "Omorganisering for effektivisering av administrative ressurser og mer tverrfaglig samarbeid - avvikling av Etat for vurdering og rehabilitering",
  "url": "https://bergen.kommune.no/politikere-utvalg/api/fil/bk360/11301430/Framstilling-Omorganisering-for-effektivisering-av-administrative-ressurser-og-mer-tverrfaglig-samarbeid-avvikling-av-Etat-for-vurdering-og-rehabilitering",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/155839-1 Omorganisering for effektivisering av administrative ressurser og mer tverrfaglig samarbeid - avvikling av Etat for vurdering og rehabilitering Hva saken gjelder: Byr\u00e5d for eldre, helse og omsorg legger i denne sak frem forslag til flytting og omorganisering av tjenester og oppgaver i Etat for vurdering og rehabilitering, og avvikling av etaten som selvstendig fagetat. Byr\u00e5det har i Klosterhagenerkl\u00e6ringen og i budsjettsammenheng vist til at det er behov for \u00e5 frigj\u00f8re kapasitet og \u00f8konomiske midler til n\u00f8dvendige oppgaver og h\u00f8yt prioriterte satsinger. Dette er blant annet knyttet til ansl\u00e5tt demografisk utvikling fremover med en sterk vekst i antallet eldre og f\u00e6rre yrkesaktive. Byr\u00e5det i Bergen har gjennomg\u00e5tt kommunens organisering og ressursbruk for \u00e5 finne muligheter til \u00e5 effektivisere administrasjon og tjenestelevering. Det er identifisert muligheter for \u00e5 redusere administrative kostnader ved \u00e5 avvikle Etat for vurdering og rehabilitering. Tjenester og oppgaver som i dag er organisert i etaten opprettholdes og flyttes til andre etater under Byr\u00e5dsavdeling for eldre, helse og omsorg. De administrative kuttene og omorganiseringen av tjenestene skal ikke forringe tjenestetilbudet til innbyggerne, men noen av tjenestene vil bli gitt p\u00e5 andre m\u00e5ter enn i dag. N\u00e5r en innbygger opplever at helsen svikter og henvender seg til kommunen for \u00e5 f\u00e5 hjelp, er det viktig at rett tiltak settes inn tidlig, b\u00e5de for personen selv og for kommunens ressursbruk. Eldre har ofte sammensatte problemer som krever grundig kartlegging og vurdering fra flere yrkesgrupper. B\u00e5de fastlegen, sykepleieren, ergoterapeuten og fysioterapeuten har kompetanse som er viktig for \u00e5 komme frem til rett tiltak eller behandling. Helsepersonell som gj\u00f8r den f\u00f8rste vurderingen av nye s\u00f8kere av helse- og omsorgstjenester (vurderingsteam1), m\u00e5 ha god kunnskap om andre kommunale og statlige tjenester. De m\u00e5 ogs\u00e5 kunne gi god og kunnskapsbasert veiledning som setter personen i stand til \u00e5 ta gode valg som har betydning for egen helse. Alle som henvender seg til kommunen for \u00e5 s\u00f8ke om helse-og omsorgstjenester, skal gjennom grundig, tverrfaglig kartlegging v\u00e6re sikret rett behandling og at rehabiliteringspotensialet er avdekket. Vurderingsteam, innsatsteam og hverdagsrehabilitering som i dag er lagt til Etat for vurdering og rehabilitering, har ivaretatt disse oppgavene p\u00e5 en god m\u00e5te. Ved \u00e5 overf\u00f8re ansvaret for disse tjenestene til Etat for helsetjenester, som har ansvar for fastlegeordning og legevakt, vil det viktige samarbeidet med legetjenestene kunne styrkes ytterligere. 1 Nye s\u00f8kere av helse- og omsorgstjenester blir kartlagt og vurdert av et vurderingsteam som best\u00e5r av sykepleiere, fysioterapeuter og ergoterapeuter. Teamet gir n\u00f8dvendig helsehjelp i vurderingsperioden, og har et stort fokus p\u00e5 rehabilitering. 1 Personer som er vurdert til \u00e5 ha behov for mer varige helse- og omsorgstjenester i eget hjem (utover 4 uker), skal f\u00e5 hjelp av tverrfaglige helsetjenesteteam2. Ergo- og fysioterapeuter vil i likhet med andre yrkesgrupper v\u00e6re ansatt i disse teamene under felles ledelse i Etat for hjemmebaserte tjenester. Ved \u00e5 gj\u00f8re denne endringen reduseres behovet for samhandling mellom etater og enheter i kommunen, og brukere med mer varige behov for tjenester vil v\u00e6re sikret behandling, omsorg og pleie av tverrfaglige team. Fokus p\u00e5 rehabilitering for de som har mer varig behov for tjenester styrkes. Brukere som trenger helse- og omsorgstjenester p\u00e5 sykehjem eller behandlingssenter, vil f\u00e5 tverrfaglige tjenester organisert under felles ledelse i Etat for behandlingssentre og sykehjem. Ergo- og fysioterapeuter vil i likhet med andre yrkesgrupper v\u00e6re ansatt p\u00e5 institusjonene. Gjennom disse endringene vil byr\u00e5den legge til rette for at kommunens helse- og omsorgstjenester blir mer samordnet. Fokuset p\u00e5 tverrfaglig arbeid under felles ledelse med tidlig innsats, rehabilitering og mestring styrkes. M\u00e5let er at innbyggerne f\u00e5r riktig hjelp til \u00e5 leve mest mulig selvstendige liv, samtidig som kommunens helse- og omsorgstjenester blir b\u00e6rekraftige og byr\u00e5krati reduseres. I tillegg til \u00f8konomisk besparelse, forventes omorganiseringen \u00e5 gi effekter i form av: \u2022 Mindre byr\u00e5krati og enklere administrasjon \u2022 Mer helhetlig tjenestetilbud og raskere tilgang til tjenester til de som trenger det \u2022 Bedre samhandling mellom helsepersonell, herunder fastlegene \u2022 Mer rehabilitering og tverrfaglig samarbeid \u2022 Redusert ventetid for kommunal ergo- og fysioterapitjeneste \u2022 Bedre tilbud til personer med sansetap \u2022 Mer effektiv bruk av arealer \u00d8konomiske konsekvenser: Ved \u00e5 kutte administrative ressurser og overf\u00f8re oppgaver og tjenestene fra Etat for vurdering og rehabilitering til andre etater i Byr\u00e5dsavdeling for eldre, helse og omsorg, forventes det p\u00e5 kort sikt en \u00f8konomisk besparelse p\u00e5 4,8 mill. Vi vil i den videre prosessen med avvikling kutte den administrative ressursbruken ytterligere. P\u00e5 lengre sikt forventes en st\u00f8rre besparelse ved at man sikrer mer helhetlig og samordnet innsats med \u00f8kt tverrfaglig fokus p\u00e5 brukernes ressurser. Byr\u00e5dens vurdering og anbefaling/konklusjon: I forbindelse med behandlingen av Handlings- og \u00f8konomiplan 2024-2027, ba bystyret byr\u00e5det om \u00e5 vurdere etatsstrukturen i kommunen med form\u00e5l om mer effektiv drift (sak 52/23 merknad 1). Det er identifisert muligheter for \u00e5 redusere administrative kostnader ved \u00e5 avvikle Etat for vurdering og rehabilitering. Byr\u00e5den ser dette som et n\u00f8dvendig tiltak for \u00e5 oppn\u00e5 en mer effektiv og ressursbesparende drift i byr\u00e5dsavdelingen. De \u00f8konomiske besparelsene p\u00e5 kort sikt skjer ved \u00e5 redusere administrative stillinger, uten at det forringer tjenestetilbudet. I Klosterhagenerkl\u00e6ringen har byr\u00e5det gitt sin tilslutning til teamorganisering, slik det blir pr\u00f8vd ut flere steder i Bergen kommune. Ved \u00e5 samle flere helsetjenester som jobber med samme brukergrupper under felles ledelse, legges det til rette for at tjenestene kan arbeide 2 Eldre som har behov for kompenserende helsetjenester i hjemmet, skal v\u00e6re sikret \u00e5 f\u00e5 dette av kompetent helsepersonell. Helsetjenester i hjemmet omfatter sykepleie, ergoterapi og fysioterapi. Ved \u00e5 samle relevante yrkesgrupper i team rundt pasienten, vil samhandlingen om pasienten forbedres. M\u00e5let er at pasienten skal oppleve en kompetent og helhetlig tjeneste. Beskrevet i planen \u00abEn alderdom med mening, mestring og trygghet, s 28\u00bb. Sak 140/19, Bergen bystyre. 2 mer tverrfaglig, slik at brukere som har komplekse og sammensatte lidelser, f\u00e5r bedre koordinerte og helhetlige tjenester. Det er ogs\u00e5 et m\u00e5l at innbyggerne f\u00e5r tidlig og samordnet innsats, slik at de f\u00e5r gjenvunnet funksjonsevne og kan leve mest mulig selvstendige liv. Vedtakskompetanse: Byr\u00e5dets fullmakter \u00a7 4.1 vedtatt av bystyret 16.12.2020 i sak 378/20: \u00a7 4.1 Organisering av kommunens virksomhet Byr\u00e5det har myndighet til \u00e5 organisere kommunens tjenesteproduksjon og forvaltning i hensiktsmessige enheter. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Etat for vurdering og rehabilitering avvikles med virkning fra 1.april 2025. 2. Tjenester og oppgaver som ligger i etatens portef\u00f8lje, overf\u00f8res til andre etater i Byr\u00e5dsavdeling for eldre, helse og omsorg, jf. saksutredningen. 3. Omorganiseringen gjennomf\u00f8res i tr\u00e5d med kommunens forpliktelser etter lov og avtaleverk. Kommunens regelverk for omstilling skal f\u00f8lges slik at en sikrer en smidig overgang for b\u00e5de ansatte og brukere. Dato: 29. oktober 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. 3 Saksframstilling: Bakgrunn I Perspektivmeldingen 2024 fremheves det at stabil tilgang p\u00e5 velferdstjenester er en av de viktigste utfordringene Norge som samfunn st\u00e5r overfor. Regjeringen peker p\u00e5 behovet for effektivisering og lavere sysselsetting i offentlig sektor, og forutsetter at offentlig sektor \u00f8ker produktiviteten med 0,6 pst. hvert \u00e5r. For at innbyggerne i Bergen kommune ogs\u00e5 i framtiden skal kunne f\u00e5 n\u00f8dvendige og gode velferdstjenester, m\u00e5 derfor kommunen omstille seg og effektivisere driften. Ogs\u00e5 NOU 2023: 4, Tid for handling -Personellet i en b\u00e6rekraftig helse- og omsorgstjeneste, er klar i sin tale: De utfordringer som helse- og omsorgstjenesten st\u00e5r overfor m\u00e5 l\u00f8ses ved \u00e5 bruke tilgjengelig personell og deres kompetanse mye mer effektivt enn f\u00f8r. Helsepersonellkommisjonen peker p\u00e5 at det st\u00f8rste potensialet i helse- og omsorgssektoren ligger i en mer effektiv organisering av arbeidsoppgavene. Godt og strukturert teamarbeid kan bidra til \u00e5 fremme samhandling, god organisering og riktig oppgavedeling.3 Det pekes p\u00e5 et behov for ny tenkning knyttet til en mer effektiv fordeling av oppgaver, som bruker potensialet i kompetansen i og mellom personellgrupper. Kunnskapsgrunnlaget til Bergen kommunes planstrategi 2023- 2027 peker p\u00e5 sentrale utviklingstrekk og utfordringer, blant annet at kommunens tjenester ikke alltid er godt nok tilpasset og for lite samordnet. Behovet for bedre samordning og samarbeid av innsats understrekes. I dag er mye av rehabiliteringskompetansen i kommunen samlet i Etat for vurdering og rehabilitering, og det er lange ventelister for \u00e5 f\u00e5 tjenester fra kommunens ergo- og fysioterapeuter. \u00c5 organisere ergoterapi-, fysioterapi-, og sykepleierressursene under samme ledelse, vil kunne gi mer effektive tjenester med mindre administrasjon. Samtidig forventes det at det \u00e5 samle de ulike fagkompetansene under \u00e9n og samme ledelse gj\u00f8r tverrfaglig samarbeid lettere. Dette baseres p\u00e5 de gode erfaringene med tverrfaglige team fra vurderingsteam og hverdagsrehabilitering. 3 https://www.regjeringen.no/no/dokumenter/nou-2023-4/id2961552/?ch=9 4 Dagens organisering Etat for vurdering og rehabilitering er en av fem etater under Byr\u00e5dsavdeling for eldre, helse og omsorg (jf. figur 1). Etaten best\u00e5r av f\u00f8lgende fem enheter: Vurderingskontor for voksne og eldre, Ergo- og fysioterapitjenesten (to geografisk inndelte enheter), Enhet for vurdering og rehabilitering, og Enhet for koordinering og rehabilitering (jf. figur 2). Det jobber til sammen 308 ansatte fordelt p\u00e5 276 \u00e5rsverk i etaten. Figur 1 Organisasjonskart for Byr\u00e5dsavdeling for eldre, helse og omsorg Figur 2 Organisasjonskart for Etat for vurdering og rehabilitering 5 Etatens oppgaver og ansvarsomr\u00e5der Vurderingskontorets kjerneoppgaver \u2022 Behandle s\u00f8knader, fatte vedtak, og tildele pleie- og omsorgstjenester for voksne og eldre i Bergen kommune p\u00e5 bakgrunn av tverrfaglige og systematiske vurderinger gjort av blant annet vurderingsteam, fastlegen, spesialisthelsetjenesten og brukers egne vurderinger. Enhet for vurdering og rehabilitering sine kjerneoppgaver \u2022 Vurdere og kartlegge nye brukere som s\u00f8ker om kommunale helse-og omsorgstjenester. Gir samtidig helsetjenester i hjemmet (vurderingsteam) \u2022 Gi tjenesten hverdagsrehabilitering Enhet for koordinering og rehabilitering sine kjerneoppgaver \u2022 Gi rehabilitering etter hjerneslag / hodeskader (innsatsteam) \u2022 Gi logopediske- og synspedagogiske tjenester Egenbetalingsgruppens kjerneoppgaver \u2022 Innkreving av egenbetaling for opphold i behandlingssentre, sykehjem i Byr\u00e5dsavdeling for eldre, helse og omsorg - og institusjonstilbud som forvaltes av Byr\u00e5dsavdeling for barnevern, sosiale tjenester og mangfold Ergo- og fysioterapitjenestens kjerneoppgaver \u2022 Gi n\u00f8dvendig helsehjelp i form av habilitering og rehabilitering. Hjelpen gis i hjemmet samt p\u00e5 behandlingssentre, sykehjem og Kommunal allmennmedisinsk sengepost \u2022 Behandle s\u00f8knader om hjelpemidler, tilpasse og gi oppl\u00e6ring i bruken av disse \u2022 Tjenester gis individuelt og som gruppetrening Etatsadministrasjonens ansvarsomr\u00e5der Etatsdirekt\u00f8ren er virksomhetsleder for Etat for vurdering og rehabilitering og har ansvar for resultatstyring, risikostyring og internkontroll av etaten. Som virksomhetsleder for niv\u00e5 2, er direkt\u00f8ren delegert myndighet til \u00e5 ivareta kommunes oppgaver etter lovene som gjelder p\u00e5 etatens ansvarsomr\u00e5de. Det inneb\u00e6rer blant annet \u00e5 p\u00e5se at enhetene jobber i tr\u00e5d med lover, regler, kommunens strategiske m\u00e5l, og etiske standarder. Etatsadministrasjonen har videre ansvar for: \u2022 Systematisk arbeid med sykefrav\u00e6r \u2022 Kommunikasjon og informasjon til s\u00f8kere, brukere, p\u00e5r\u00f8rende, og innbyggere generelt \u2022 Oppf\u00f8lging av 165 avtalefysioterapeuter (inkl. tildeling og avslutning av hjemler) \u2022 Driftsoppf\u00f8lging av 13 private leverand\u00f8rer av BPA og 3 leverand\u00f8rer av praktisk bistand hushold \u2022 Tildeling/ kontroll av tildeling av noen tjenester (BPA, byomfattende sykehjemsplasser) \u2022 Fagutvikling og Kompetansesenter for rehabilitering, oppf\u00f8lging og implementering av nasjonale og kommunale f\u00f8ringer og vedtak \u2022 Samarbeid med spesialisthelsetjenesten, deriblant ansvar for oppf\u00f8lging av betalingskrav til kommunen, oppl\u00e6ring i elektronisk samhandling for kommunalt ansatte og spesialisthelsetjenesten \u2022 Innsending av krav for ressurskrevende brukere til Staten \u2022 Lage oversikter over ventelister og ventetider til alle vedtaksbaserte tjenester i BEHO 6 Budsjett 2024: Merk at enhet \u00ab0324 Administrasjon Etat for vurdering og rehabilitering\u00bb inneholder budsjettet for kj\u00f8p av tjenester til BPA-brukere og for utbetaling av tilskudd til fysioterapeuter med driftsavtale. Budsjettet p\u00e5 den enheten kan spesifiseres slik: Ny organisasjonsstruktur Vurderingskontor for voksne og eldre4 Vurderingskontor for voksne og eldre flyttes til Etat for helsetjenester. Denne etaten har ogs\u00e5 ansvar for fastlegetjenesten. Endringen tilrettelegger for tettere samhandling mellom fastleger og vurderingskontoret. M\u00e5let er ogs\u00e5 at fastlegens medisinske vurderinger i st\u00f8rre grad supplerer de tverrfaglige vurderingene som vurderingsteamene gj\u00f8r f\u00f8r vedtak fattes. Flyttingen av Vurderingskontoret vurderes \u00e5 ikke ha negative konsekvenser for vurderingene og omfanget av tjenester som innbyggerne f\u00e5r. Det profesjonelle systemet med likebehandling i s\u00f8knadsprosessene opprettholdes. Enhet for vurdering og rehabilitering5 og Enhet for koordinering og rehabilitering6 Disse enhetene overf\u00f8res til Etat for helsetjenester og organiseres sammen med Frisklivssentralen. Vurderingsteam og hverdagsrehabiliteringsteam er allerede organisert tverrfaglig under felles ledelse, og jobber med fokus p\u00e5 forebygging, rehabilitering og tidlig innsats. Ogs\u00e5 innsatsteamet jobber tverrfaglig under felles ledelse med en avgrenset m\u00e5lgruppe. Disse teamene best\u00e5r som de er. Det er en fordel at de som vurderer nye brukere (vurderingsteam) og de som saksbehandler (vurderingskontor) samhandler tett under felles ledelse. Ved \u00e5 flytte vurderingsteamene og vurderingskontoret til samme etat, vil vi legge til rette for \u00e5 opprettholde det gode samarbeidet. 4 Vurderingskontoret best\u00e5r av 57 \u00e5rsverk 5 Enhet for vurdering og rehabilitering best\u00e5r av 90 \u00e5rsverk 6 Enhet for koordinering og rehabilitering best\u00e5r av 25 \u00e5rsverk 7 Vi har lenge \u00f8nsket \u00e5 f\u00e5 til synergieffekter ved at tjenester som arbeider med sansetap, samarbeider tettere. Tidligere har synspedagoger og R\u00e5dgivningskontor for h\u00f8rselshemmede og d\u00f8vblinde v\u00e6rt fordelt p\u00e5 to etater. N\u00e5 samler vi tjenestene i Etat for helsetjenester. Vi forventer at endringen vil gi et bedre tilbud til personer med sansetap. Ergo- og fysioterapitjenesten7 Ergo- og fysioterapitjenesten opph\u00f8rer som egne enheter. Ergo- og fysioterapiressursene overf\u00f8res til Helsetjenesteteamene i Etat for hjemmebaserte tjenester, og til institusjonstjenester i Etat for behandlingssentre og sykehjem. Dette sikrer at viktige helsetjenester for innbyggerne samles under felles ledelse. Byr\u00e5krati reduseres. Teambasert organisering er forankret i Plan for helse-og omsorgstjenester til hjemmeboende eldre (2019-2029). M\u00e5let med tverrfaglige team er \u00e5 redusere samordningsbehovet mellom ulike tjenester, og legge til rette for at ansatte med ulik faglig bakgrunn skal arbeide sammen i team rundt brukerne som har behov for det. I HeltOm prosjektene har det v\u00e6rt fors\u00f8kt ulike m\u00e5ter \u00e5 organisere den tverrfaglige samhandlingen mellom sykepleiere, ergoterapeuter og fysioterapeuter. Vel fire \u00e5r senere, har vi enn\u00e5 ikke lykkes helt med det tverrfaglige samarbeidet. Byr\u00e5den er opptatt av rehabilitering og vil ha \u00f8kt fokus p\u00e5 dette. Alle medarbeidere i kommunens helse- og omsorgstjenester skal ha et felles forebyggende og rehabiliterende tankesett. Samtidig skal noen medarbeidere ha s\u00e6rlig rehabiliteringskompetanse. Ved \u00e5 samle fysioterapeuter, ergoterapeuter og sykepleiere under felles ledelse, vil det legges til rette for mer helhetlig og samordnet innsats med \u00f8kt tverrfaglig fokus p\u00e5 brukernes ressurser. Kommunen har allerede etablert flere velfungerende tverrfaglige team. Eksempler er vurderingsteam, hverdagsrehabiliteringsteam og innsatsteam. Det forventes bedre utnyttelse av fagressursene samlet sett, og redusert ventetid for kommunal ergo- og fysioterapitjeneste som f\u00f8lge av at helsepersonell organiseres under felles ledelse. Ca. 33 \u00e5rsverk av ergo- og fysioterapeutene overf\u00f8res til helsetjenesteteamene. Ca. 30 \u00e5rsverk av ergo- og fysioterapeutene har i dag hovedvekten av sine arbeidsoppgaver p\u00e5 institusjon. Det skal de fortsette med, men n\u00e5 under felles ledelse p\u00e5 behandlingssentrene. For \u00e5 beholde fastl\u00f8nnstilskuddet fra Staten, m\u00e5 fysioterapeuter gi tjenester tilsvarende 5,5 t/uke til brukere utenfor institusjon. Dette skal de fortsette med ved at de f\u00f8lger opp pasienter f\u00f8r innleggelse p\u00e5 behandlingssentre og/eller etter utskriving. Ergo- og fysioterapeuter er en sv\u00e6rt verdifull ressurs i den tverrfaglige samhandlingen. Samtidig understreker byr\u00e5den viktigheten av \u00e5 opprettholde den spesialiserte kompetansen innen begge fagomr\u00e5der. De ber\u00f8rte tjenestene vil f\u00e5 muligheten til \u00e5 komme med innspill til hvordan et godt fagmilj\u00f8 kan ivaretas i den nye organiseringen. Etatsadministrasjonen N\u00e5r etaten avvikles, legges etatsadministrasjonen ned. For at de etatene som overtar oppgavene skal kunne h\u00e5ndtere de nye ansvarsomr\u00e5dene, m\u00e5 de tilf\u00f8res n\u00f8dvendig kompetanse og noen ressurser. Det vil derfor gjennomf\u00f8res en kartlegging av kompetanse og kompetansebehov i alle etater i byr\u00e5dsavdelingen med m\u00e5l om: 1. \u00e5 sikre at n\u00f8kkelkompetanse beholdes i organisasjonen og 2. vurdere hvor etatene kan effektivisere administrative ressurser. Egenbetalingsgruppen som fatter vedtak p\u00e5 egenbetaling ved opphold i institusjon, og som i dag ligger som et eget team under etatsadministrasjonen, overf\u00f8res til etatsadministrasjonen i Etat for behandlingssentre og sykehjem. 7 Ergo- og fysioterapitjenesten best\u00e5r av ca. 63 \u00e5rsverk 8 Framdriftsplan Tjenestene overf\u00f8res i f\u00f8lgende rekkef\u00f8lge: Tjeneste Overf\u00f8res ny etat innen Ergo- og fysioterapitjenesten 01.02.2025 Egenbetalingsgruppen Vurderingskontor for voksne og eldre 01.04.2025 Enhet for vurdering og rehabilitering Enhet for koordinering og rehabilitering Etatsadministrasjonen Omstilles fortl\u00f8pende Prosessen starter 1. november. Det blir utarbeidet en egen prosjektplan for gjennomf\u00f8ringen. Prosjektet styres fra niv\u00e5 1. Avviklingen av Etat for vurdering og rehabilitering vil ber\u00f8re de ansatte som i dag arbeider i etaten og ansatte i \u00f8vrige etater i Byr\u00e5dsavdeling for eldre, helse og omsorg. Ansatte som m\u00e5 omstilles som f\u00f8lge av endringene skal ivaretas godt, og dette skal skje i henhold til gjeldende avtaler og regler. Det vil iverksettes eventuelle n\u00f8dvendige tiltak for \u00e5 opprettholde kontinuitet i tjenestene, og byr\u00e5dsavdelingen vil s\u00f8rge for at brukerne fortsatt mottar de tjenestene de har krav p\u00e5 uten forsinkelser og med god kvalitet. Underveis i prosessen vil det gj\u00f8res fortl\u00f8pende risikovurderinger og risikoreduserende tiltak settes inn der det er n\u00f8dvendig. 9 "
}