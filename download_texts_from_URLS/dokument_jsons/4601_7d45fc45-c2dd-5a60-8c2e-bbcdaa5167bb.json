{
  "dokument_id": "7d45fc45-c2dd-5a60-8c2e-bbcdaa5167bb",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 36 fra Ingrid Nergaard Fjeldstad (V) om bobilparkering p\u00e5 havnen \u2013 Utvalg for milj\u00f8 og byutviklin",
  "url": "https://bergen.kommune.no/politikere-utvalg/api/fil/bk360/9895393/Svar-pa-skriftlig-sporsmal-nr-36-fra-Ingrid-Nergaard-Fjeldstad-V-om-bobilparkering-pa-havnen-Utvalg-for-miljo-og-byutviklin",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/17667-3 Saksbehandler: Malene Nesse Gr\u00f8nningen Fra Dato: 14. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 36 fra Ingrid Nergaard Fjeldstad (V) om bobilparkering p\u00e5 havnen \u2013 Utvalg for milj\u00f8 og byutvikling P\u00e5 byr\u00e5dsm\u00f8tet 18.01.2024 sto bobilparkering i Bergen p\u00e5 sakskartet. Vedtak i saken er at saken trekkes og skrives om til bystyresak. Den konkrete saken handler om permanent bobilparkering for overnatting. I saksfremlegget st\u00e5r det: Sommeren 2023 tilb\u00f8d Bergen Havn dagtidsparkering med kapasitet p\u00e5 70 bobiler, i havneomr\u00e5det i Jekteviken. Dette var et fors\u00f8ksprosjekt i samarbeid mellom Bergen kommune, Visit Bergen og Bergen Havn. M\u00e5let var \u00e5 samle bobilparkering i sentrum p\u00e5 ett og samme sted, for \u00e5 hindre u\u00f8nsket kj\u00f8ring og parkering i sentrale boligstr\u00f8k. Bergen Havn \u00f8nsker ikke \u00e5 tilby bobilovernatting p\u00e5 omr\u00e5det. Mitt sp\u00f8rsm\u00e5l g\u00e5r p\u00e5 boligparkering p\u00e5 dagtid. Sp\u00f8rsm\u00e5l til byr\u00e5den: 1. Har kommunen evaluert erfaringene fra dagparkering p\u00e5 Jekteviken 2. Er det aktuelt \u00e5 videref\u00f8re tilbudet for sommeren 2024? Svar fra byr\u00e5den: 1. Det er ikke gjennomf\u00f8rt evaluering av bobilparkering i Jekteviken. Oppsummert ser tallene fra 2023-sesongen slik ut: Antall dager med tilbudt bobilparkering i Jekteviken: 53 dager \u00c5pningsperiode 15. juni \u2013 8. august Totalt antall bobiler: 374 bobiler Snitt per dag: 7,1 bobiler Dagtilbudet i Jekteviken reduserte 374 bobilparkeringer fra gatene i Bergen sentrum, sommeren 2023. Tilbakemeldinger fra Bergen Havn, Bymilj\u00f8etaten og bobilsj\u00e5f\u00f8rene som benyttet tilbudet, er gjennomg\u00e5ende positive. 2. B\u00e5de Bergen Havn og Byr\u00e5d for byutvikling er positive til \u00e5 tilby bobilparkering i Jekteviken sommeren 2024. Partene fortsetter dialogen, med m\u00e5l om \u00e5 tilby dagparkering ogs\u00e5 i \u00e5r. Kommunens bobilparkering ved Bergenshallen vil v\u00e6re kommunens tilbud om bobilparkering (overnatting) i 2024. Christine Kahrs \u2013 Byr\u00e5d for byutvikling Dokumentet er godkjent elektronisk. "
}