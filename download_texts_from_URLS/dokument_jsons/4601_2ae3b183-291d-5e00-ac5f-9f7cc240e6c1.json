{
  "dokument_id": "2ae3b183-291d-5e00-ac5f-9f7cc240e6c1",
  "doc_type": "case_attachment",
  "kommune": 4601,
  "tittel": "H\u00f8ringsuttalelse \u2013 Kunnskapsklyngen Polyfons strategi",
  "url": "https://bergen.kommune.no/politikere-utvalg/api/fil/bk360/9753836/Horingsuttalelse-Kunnskapsklyngen-Polyfons-strategi",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/08578-2 H\u00f8ringsuttalelse \u2013 Kunnskapsklyngen Polyfons strategi Hva saken gjelder: Kunnskapsklyngen Polyfon er et nasjonalt samarbeid om samskaping for musikk og helse, livskvalitet og inkludering. Klyngen har deltakere fra forsknings- og utdanningsinstitusjoner, spesialisthelsetjenesten og Bergen kommune. Klyngen er koordinert av Universitetet i Bergen, ved Griegakademiet. Klyngen arbeider b\u00e5de med utvikling av praksis og forsking. Polyfons styringsgruppe har sendt p\u00e5 h\u00f8ring en h\u00f8ringsversjon av kunnskapsklyngens strategi for 2024-2030. H\u00f8ringsversjonen er vedtatt av Polyfons styringsgruppe etter en grundig strategiprosess. Alle klyngedeltakerne og mange andre instanser er invitert til \u00e5 gi h\u00f8ringssvar. I tillegg er det \u00e5pen h\u00f8ring, der alle interesserte kan gi h\u00f8ringssvar. Alle h\u00f8ringssvar vil bli vurdert av klyngens strategigruppe f\u00f8r styringsgruppen f\u00e5r et revidert og endelig forslag til strategi til vedtak i mars. Polyfons strategi er skriftliggjort p\u00e5 fire sider og har avsnitt for klyngens avgrensning til musikk og helse, klyngens kontekst, utfordringsbilde, kunnskapsgrunnlag, visjon, verdigrunnlag og relasjon til FNs b\u00e6rekraftsm\u00e5l, m\u00e5lsettinger, satsninger og virkemidler. Det er ogs\u00e5 vedlegg som inneholder begrepsavklaringer, omtale av klyngens navn og historie, og omtale av strategiprosessen. H\u00f8ringsfrist: 15.februar 2024 Byr\u00e5dens vurdering og forslag til h\u00f8ringsuttalelse: Bergen kommune gir i all hovedsak tilslutning til Polyfons strategi for 2024-2030 slik den foreligger i h\u00f8ringsversjon. Bergen kommune er s\u00e6rlig positiv til at strategien ikke bare gjelder musikkterapi som en del av den helsehjelpen som helsetjenestene tilbyr, men ogs\u00e5 fokuserer p\u00e5 musikk som en helsefremmende ressurs p\u00e5 befolkningsniv\u00e5. Klyngens arbeid med musikk som helseressurs forutsetter bevissthet ogs\u00e5 om musikkbruk med uheldige helsekonsekvenser. Bergen kommune st\u00f8tter ogs\u00e5 strategiens p\u00e5pekning av at det vil v\u00e6re naturlig \u00e5 samarbeide med andre kunstformer og andre kunstterapier, innen f.eks. bildekunst, dans, drama og litteratur. N\u00e5r det gjelder strategiens omtale av samfunnsutfordringer knyttet til helse, utenforskap og deltakelse, mener Bergen kommune at utfordringen med bruk av rusmidler med fordel kan omtales mer generelt, siden ogs\u00e5 stort forbruk av legale rusmidler kan ha alvorlige helsekonsekvenser. Ellers kan Bergen kommune gi tilslutning til strategiens omtale av utfordringsbilde, kunnskapsgrunnlag, visjon, verdigrunnlag, m\u00e5lsettinger, satsninger og virkemidler. 1 Bergen kommune vil anbefale at det lages en kortversjon av strategien i et mer lettlest format for \u00e5 gj\u00f8re den tilgjengelig for enda flere. Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020, \u00a7 6: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken ansees ikke for \u00e5 v\u00e6re prinsipiell eller inneb\u00e6re politiske avveininger. H\u00f8ringen er ikke forelagt Forretningsutvalget. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring \u2013 Kunnskapsklyngen Polyfons strategi\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 6. februar 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ring \u2013 Kunnskapsklyngen Polyfons strategi H\u00f8ringsnotat \u2013 Kunnskapsklyngen Polyfons strategi 2 "
}