{
  "dokument_id": "858097d7-f7d0-581b-962b-5a751eb5eb34",
  "doc_type": "case_presentation",
  "kommune": 5501,
  "tittel": "Fjerne gebyrer for leie av kommunale idrettsanlegg og skolebygg ",
  "url": "https://innsyn.tromso.kommune.no/application/getMoteDokument?dokid=2001731544",
  "tekst": "Arkivsaksnr. 24/09453-1 Saksbehandler Emma Amundsen Saksgang M\u00f8tedato Milj\u00f8-, idrett-, kultur- og 05.06.2024 samfunnsutviklingsutvalget Kommunestyret Fjerne gebyrer for leie av kommunale idrettsanlegg og skolebygg Kommunedirekt\u00f8rens innstilling til vedtak: 1. Gebyrer for leie av kommunens idrettsanlegg og skolebygg fjernes fra 1. januar 2025. 2. Kompensere for tapte leieinntekter for Enhet for Byggdrift innarbeides i Handlingsprogrammet for 2025-2029 3. Foresp\u00f8rsler om leie skal prioriteres etter retningslinjene for bruk av idrettsanlegg og skolebygg. 4. Det innf\u00f8res et administrativt gebyr for arrangementer/aktiviteter som krever ekstra tilrettelegging. a. Dette gjelder kun st\u00f8rre arrangementer som krever ekstra tilrettelegging, ikke gjentakende arrangementer/aktiviteter som treninger og seriekamper. b. Dersom en leietaker ikke benytter booket tid gjentatte ganger vil de f\u00e5 sanksjoner 5. Foresp\u00f8rsler fra kommersielle leietakere vurderes s\u00e6rskilt, og vil prises etter markedet 6. Praksisen skal evalueres h\u00f8sten 2025 Stig Tore Johnsen Mette Moh\u00e5g Kommunedirekt\u00f8r Direkt\u00f8r avdeling for bymilj\u00f8 1 Hva saken gjelder Troms\u00f8 kommune har rett p\u00e5 momskompensasjon for investeringer og driftskostnader. N\u00e5r Troms\u00f8 kommune leier ut bygg mot betaling, mister kommunen deler av momskompensasjonen. Denne delen tilsvarer prosentandelen av bruken i bygget som kommunen tar betalt for. Det potensielle tapet av momskompensasjon er spesielt omfattende n\u00e5r kommunen tar i bruk nye idrettsanlegg og skolebygg. P\u00e5 bakgrunn av dette \u00f8nsker kommunedirekt\u00f8ren \u00e5 fremme et forslag om \u00e5 fjerne gebyrer for leie av idrettsanlegg og skolebygg. Dette ogs\u00e5 for \u00e5 tilrettelegge for at det skal bli enklere \u00e5 delta p\u00e5 kultur-, fritid- og idrettstilbud i Troms\u00f8 kommune. Saksutredning Dagens situasjon Hver dag bes\u00f8ker befolkningen i Troms\u00f8 kommunen idrettsanlegg og skolebygg for \u00e5 delta p\u00e5 organiserte og uorganiserte aktiviteter som trening, kamper, ulike sosiale sammenkomster, \u00f8ving, turneringer og liknende. Faste organiserte aktiviteter for barn og unge under 26 \u00e5r har gratis leie av lokaler i idrettsanlegg og skolebygg. Det betales for leie av lokaler til arrangementer som kamper, turneringer, sporadiske aktiviteter og bursdager. Prisene f\u00f8lger av kommunens prisliste for leie av lokaler. I skolebygg brukes gymsalene p\u00e5 ettermiddagene i ukedagene, mens resten av bygget leies ut sporadisk til ulike aktiviteter og overnatting (i enkelte skolebygg). Slik det er organisert i dag har Troms\u00f8 kommune ingen inntekter for utleie av skolebygg. Idrettsanleggene er tilgjengelig hele \u00e5ret, og brukes av skole p\u00e5 dagtid i ukedager og idrettslag p\u00e5 ettermiddagstid og helger. I ferier er det sporadisk bruk av anleggene, alt etter behovet til idrettslagene. I idrettshallene har kommunen, ved Enhet for Byggdrift, en \u00e5rlig inntekt som ligger p\u00e5 rundt 1,5 millioner kroner. Troms\u00f8 kommune bruker i dag litt over ett \u00e5rsverk p\u00e5 alle oppgaver knyttet til \u00e5 leie ut mot betaling. Dette er oppgaver som \u00e5 f\u00f8lge opp gebyrlisten, fakturere, f\u00f8lge opp faktura og kunder, lage fordelingsn\u00f8kler, m.m. Dette utgj\u00f8r omtrent 950 000 kr i \u00e5ret. Tidligere saker og planer Det \u00e5 gj\u00f8re leie av Troms\u00f8 kommunes idrettsanlegg og skolebygg gratis kan knyttes til flere av kommunes planer og m\u00e5lsettinger. I kommuneplanens samfunnsdel (KPS) \u00abTroms\u00f8 vil\u00bb, fremg\u00e5r Troms\u00f8 kommune sine samfunnsm\u00e5l, hvor to av m\u00e5lene kan knyttes til denne saken: \u00abSosial b\u00e6rekraft \u2013 det betyr at alle innbyggerne i kommunen er likeverdige, likestilt og har gode hverdagsliv\u00bb \u00ab\u00d8konomisk b\u00e6rekraft \u2013 det betyr at verdiskapingen er kunnskapsdrevet, innenfor naturens t\u00e5legrense, og at velferdsutviklingen kommer hele samfunnet til gode.\u00bb Denne saken vil ogs\u00e5 bidra til m\u00e5loppn\u00e5else p\u00e5 disse punktene: \u00abStimulere til \u00f8kt samskapning mellom innbyggere, frivillig sektor, n\u00e6ringsliv og kommunen\u00bb, \u00abStyrke m\u00f8teplasser som skaper en opplevelse av trygghet og tilh\u00f8righet\u00bb, \u00abSikre at alle barn og unge kan delta i fritids-, kultur- og idrettsaktiviteter\u00bb. 2 Gratis leie av idrettsanlegg og skolebygg vil ogs\u00e5 bidra til et av hovedpunktene i planen: \u00abTroms\u00f8 vil ha aktive innbyggere som har mulighet til \u00e5 ivareta egen helse, trivsel og livskvalitet gjennom hele livet\u00bb. I kommunedelplanen for idrett og friluftsliv 2023-2026 er hovedm\u00e5let at \u00abTroms\u00f8 kommune skal bidra til \u00e5 \u00f8ke det fysiske aktivitetsniv\u00e5et i befolkningen gjennom \u00e5 tilrettelegge for fysisk aktivitet, idrett og friluftsliv \u00e5ret rundt\u00bb. Kommunedelplanen er videre delt opp i fire delm\u00e5l med tilh\u00f8rende tiltak for planperioden. Denne saken vil bidra til m\u00e5loppn\u00e5else p\u00e5 disse punktene: \u2022 Delm\u00e5l 4 \u2013 ENGASJERT: o Troms\u00f8 kommune skal styrke rammene for frivillige og lokale initiativ som gir \u00f8kt fysisk aktivitet og engasjement. o Arbeide for \u00e5 utjevne de \u00f8konomiske ulikhetene i Troms\u00f8-idretten. I tillegg bidrar denne saken for m\u00e5loppn\u00e5else i kapittel 4.4.3 Bruk av skoler og idrettsanlegg: \u00abDet jobbes det imidlertid med \u00e5 senke kostnadene for bruken av kommunens idrettsanlegg. I l\u00f8pet av planperioden er det et m\u00e5l \u00e5 legge frem et forslag om at all idrettsbruk skal bli gratis\u00bb Idrettsglede for alle Norsk idretts visjon er \u00abIdrettsglede for alle\u00bb. Gjennom dette har Norges idrettsforbund (NIF) satt fokus p\u00e5 at idretten skal redusere \u00f8konomiske hindringer for barn og unges deltagelse. I dag forsvinner nemlig barn og unge fra idretten p\u00e5 grunn av familiens \u00f8konomi. NIF mener vi m\u00e5 jobbe sammen for \u00e5 finne gode l\u00f8sninger som sikrer barn og unges deltakelse i idretten uavhengig av familiens \u00f8konomi. NIF mener vi blant annet m\u00e5 jobbe sammen for \u00e5: \u2022 Begrense kostnadene til trening og konkurranser \u2022 Gj\u00f8re konkurransetilbudet enkelt og rimelig \u2022 Jobbe for gratis bruk av offentlige idrettsanlegg for barn og ungdom Momskompensasjon Etter Merverdiavgiftskompensasjonsloven er det tillatt \u00e5 leie ut mot betaling kommunale bygg som er eldre enn 10 \u00e5r inntil 5% av brukstiden, uten \u00e5 tape momskompensasjon. I dag har kommunen ingen idrettsanlegg hvor mindre enn 5% er betalt bruk, kommunen kan derfor ikke benytte seg av dette unntaket. N\u00e5r betalt leietid overskrider 5% lager kommunen en fordelingsn\u00f8kkel for bruken av bygget. Et eksempel p\u00e5 dette er Troms\u00f8hallen, i 2023 var 84% av bruken er gratis, mens 16% av tiden tok kommunen betalt. All momskompensasjon kommunen har rett p\u00e5 fra Troms\u00f8hallen beregnes da ut ifra samme fordelingsn\u00f8kkel. I dette tilfellet vil kommunen da ha rett p\u00e5 84% av momskompensasjonen for investering og driftsutgifter p\u00e5 Troms\u00f8hallen, og taper 16%. Det utarbeides en fordelingsn\u00f8kkel p\u00e5 hvert enkelt bygg, som beregnes p\u00e5 samme m\u00e5te. Noen bygg har under 16% betalt bruk, og andre har mer enn 16%. Snittet i alle anlegg l\u00e5 p\u00e5 15% i 2022 og 2023. I nybygg gjelder ikke 5% regelen, og kommunen vil derfor tape momskompensasjon i det man tar betalt for utleie fra f\u00f8rste krone. For nybygg lages det samme type fordelingsn\u00f8kkel som p\u00e5 bygg som er over 10 \u00e5r gamle. Momskompensasjonen blir beregnet p\u00e5 samme m\u00e5te som beskrevet over. Kommunen m\u00f8ter den samme problemstillingen n\u00e5r man gj\u00f8r investeringer p\u00e5 over 100 000 kr p\u00e5 alle bygg. Dette kan for eksempel v\u00e6re st\u00f8rre vedlikeholdsprosjekter med kostnadsramme p\u00e5 100.000 eller mer. Berettiget momskompensasjonen i disse tilfellene vil ogs\u00e5 avregnes i en periode p\u00e5 10 \u00e5r, etter hvor mye kommunen leier ut bygget mot betaling. Kommunen er og berettiget momskompensasjon for driftsutgifter, disse avregnes fortl\u00f8pende (hvert \u00e5r), med de samme fordelingsn\u00f8klene som er p\u00e5 hvert bygg. 3 Konkrete eksempler fra dagens situasjon i Troms\u00f8 kommune: Nybygg: Momskompensasjon for investeringer avregnes i en periode p\u00e5 10 \u00e5r. I R\u00f8dtindhallen er det i dag ca. 15% av bruken som skal betales for, etter vedtatte gebyrer. Dette utgj\u00f8r en leieinntekt p\u00e5 103 000 kr (2022). For R\u00f8dtindhallen har kommunen rett p\u00e5 29,2 millioner i momskompensasjon (fordelt p\u00e5 10 \u00e5r). Men mister 15% av dette bel\u00f8pet p\u00e5 grunn av utleie av bygget mot betaling. Over en periode p\u00e5 10 \u00e5r vil leieinntekten p\u00e5 R\u00f8dtindhallen estimeres til 1,2 millioner, men tapet i momskompensasjon i samme periode vil v\u00e6re 4,5 millioner. Rehabilitering over 100 000 kr: Taket p\u00e5 Kroken idrettshall er moden for utskiftning. Denne investeringen er estimert til 5 millioner kroner. For denne investeringen har kommunen rett p\u00e5 1.250.000 kr i momskompensasjon. Kommunen vil miste 15% av dette bel\u00f8pet, p\u00e5 grunn av at anlegget leies ut mot betaling 15% av tiden. Dette utgj\u00f8r et tap p\u00e5 187 500 kr. I 2023 hadde kommunen en inntekt p\u00e5 132 000 kr p\u00e5 Kroken idrettshall. Tapet av momskompensasjon vil fordeles p\u00e5 10 \u00e5r. Men her er det verdt \u00e5 merke at det ofte gj\u00f8res flere investeringer parallelt som er over 100 000 kr p\u00e5 idrettsanlegg og skolebygg. Disse investeringene samlet sett vil utgj\u00f8re st\u00f8rre tap i momskompensasjon enn skissert i dette eksemplet. Driftsutgifter: Vi taper ogs\u00e5 momskompensasjon for alle driftsutgifter. Et eksempel er fjernvarmen i Troms\u00f8hallen, i 2023 var utgiftene 495 728 kr, og av dette bel\u00f8pet er kommunen berettiget omtrent 125 000 kr i momskompensasjon. Ved bruk av fordelingsn\u00f8kkelen som gjelder for Troms\u00f8hallen tapte kommunen 19 505 kr i 2023. Dette bel\u00f8pet virker beskjedent i seg selv, men det er flere driftsutgifter p\u00e5 hvert bygg, hvert \u00e5r, og derfor vil det totale bel\u00f8pet utgj\u00f8re et betydelig tap i den store sammenheng. Hvordan andre kommuner l\u00f8ser samme problemstilling Det er ulike l\u00f8sninger i andre kommuner, da dette er en komplisert problemstilling. Enkelte kommuner velger \u00e5 ta betalt for utleie og taper momskompensasjon, mens andre kommuner tar ikke betalt, for \u00e5 f\u00e5 full momskompensasjon. Noen kommuner har ogs\u00e5 innf\u00f8rt et administrativt gebyr, i stedet for \u00e5 ta leie for bygg. Dette gebyret dekker deler av tiden som g\u00e5r med til \u00e5 administrere leieforhold. Administrasjonen har utredet flere alternativer for hvordan l\u00f8se denne problemstillingen og vurdert disse opp mot hverandre. De andre alternativene beskrives kort i vedlegg 1. Administrasjonen konkluderer med at Troms\u00f8 kommune som helhet har mest \u00e5 tjene p\u00e5 \u00e5 gj\u00f8re det gratis \u00e5 leie idrettsanlegg og skolebygg, og etterstrebe \u00e5 f\u00e5 den momskompensasjonen kommunen har krav p\u00e5. Administrering i praksis Administrasjonen ser det fornuftig \u00e5 innf\u00f8re et administrativt gebyr (vedlegg 2) i de tilfeller det arrangeres st\u00f8rre arrangementer som har behov for ekstra tilrettelegging fra kommunen. Kommunen vil ikke tape momskompensasjon for et administrativt gebyr, da dette gjelder arbeidskraft og ikke leie av bygg. Gebyret vil gjelde for st\u00f8rre turneringer, overnatting og arrangementer som krever arbeid utover normalen fra administrasjonen. Dette gebyret vil v\u00e6re lavere enn leien av bygg i dag og gjelde i f\u00e5 tilfeller, og ses derfor ikke p\u00e5 som et hinder for brukerne. 4 Hvis leie av idrettsanlegg og skolebygg blir gratis, er det sannsynlig at kommunen vil f\u00e5 flere foresp\u00f8rsler om leie. Det er derfor utarbeidet en prioriteringsliste som administrasjonen skal f\u00f8lge n\u00e5r foresp\u00f8rsler vurderes. Denne finnes i retningslinjene for bruk av idrettsanlegg og skolebygg. En annen utfordring kommunen kan m\u00f8te er at brukere booker mer tid enn de trenger, fordi det er gratis. Dette kan hindre andre brukere i \u00e5 benytte seg av ledig tid i byggene. Det er derfor viktig at administrasjonen har god kommunikasjon med brukerne, og at brukerne faktisk benytter seg av hele tiden som er booket. Hvis samme bruker gjentatte ganger ikke benytter seg av tid som er booket, uten \u00e5 gi beskjed om dette, vil de kunne miste muligheten til \u00e5 booke ekstra tid for innev\u00e6rende sesong. Sanksjonen er utarbeidet i samr\u00e5d med idrettsr\u00e5det. Som nevnt vil Enhet for Byggdrift miste leieinntekter som utgj\u00f8r 1,5 millioner i driftsbudsjettet for idrettsanlegg. Enheten vil fortsatt ha like mange arbeidsoppgaver som skal l\u00f8ses i forbindelse med utleie av bygg og oppf\u00f8lging av brukere. Selv om arbeidsoppgaver knyttet til fakturering av brukere fjernes, vil dette erstattes med oppf\u00f8lging av bruken og n\u00e6rere dialog med brukerne for l\u00f8se de utfordringene som er beskrevet over. Det er derfor viktig at tap av leieinntekter kompenseres. Selv om Byggdrift f\u00e5r \u00f8kt tilskudd vil kommunen som helhet likevel tjene p\u00e5 dette i det lange l\u00f8p. Konklusjon Oppsummering Utredningen av saken viser at det samlet sett vil l\u00f8nne seg for kommune \u00e5 fjerne gebyrer for leie av idrettsanlegg og skolebygg. Kommunen vil tape mer penger i momskompensasjon, enn kommunen f\u00e5r inn i leieinntekter i det lange l\u00f8p. Det innf\u00f8res et administrativt gebyr som gjelder for st\u00f8rre arrangementer som krever ekstra tilrettelegging fra kommunen (Vedlegg 2). Vi vet at \u00f8konomi allerede hindrer en del barn og unge fra og bli med i idretten. En mangfoldig og inkluderende idrett forutsetter derfor lave \u00f8konomiske barrierer for deltakelse. Ved at kommunen fjerner gebyrer for leie av kommunale idrettsanlegg og skolebygg vil idrettslag og andre frivillige akt\u00f8rer kunne senke deres utgifter og dermed ha mulighet til \u00e5 senke deltakeravgiftene for barn og unge. Konklusjon P\u00e5 bakgrunn av utredningen i denne saken foresl\u00e5r kommunedirekt\u00f8ren \u00e5 fjerne gebyrer for leie av idrettsanlegg og skolebygg. Denne endringen vil og v\u00e6re med p\u00e5 \u00e5 styrke det frivillige milj\u00f8et i Troms\u00f8, samt gj\u00f8re det mulig for flere \u00e5 delta p\u00e5 idrett-, kultur- og fritidsaktiviteter i Troms\u00f8 kommune sine bygg. Vedtakskompetanse Milj\u00f8-, idrett-, kultur- og samfunnsutviklingsutvalget Vedlegg Vedlegg 1 - Andre alternativ som er utredet Vedlegg 2 - Administrativt gebyr 5 "
}