{
  "dokument_id": "3e6dfc09-a649-534b-a34a-78ef9010cad1",
  "doc_type": "case_presentation",
  "kommune": 5501,
  "tittel": "Klagesak - Klage p\u00e5 s\u00f8knad om tilskudd - Kafe X",
  "url": "https://innsyn.tromso.kommune.no/application/getMoteDokument?dokid=2001755532",
  "tekst": "Arkivsaksnr. 24/10831-1 Saksbehandler Bj\u00f8rn Hagen Saksgang M\u00f8tedato Formannskapet 25.06.2024 Klagesak - Klage p\u00e5 s\u00f8knad om tilskudd - Kafe X Kommunedirekt\u00f8rens innstilling til vedtak: Kafe X sin klage p\u00e5 delvis innvilgelse av oms\u00f8kt tilskudd etter tilskuddsordningen for \u00abtilskudd for frivillige organisasjoner for 2024\u00bb tas til f\u00f8lge og vedtaket omgj\u00f8res. Tilskuddet til Kafe X fastsettes til et bel\u00f8p etter klageinstansen skj\u00f8nn. Formannskapet slutter seg til begrunnelsen som fremkommer av saksfremleggets avsnitt kalt \u00abSekretariat for klagesaker til formannskapet \u2013 vurdering og begrunnelse\u00bb. Bj\u00f8rn Hagen Juridisk r\u00e5dgiver Sekretariat for klagesaker til formannskapet 1 Saksutredning Kafe X (heretter kalt klager) s\u00f8kte om tilskudd etter tilskuddsordningen \u00abtilskudd for frivillige organisasjoner for 2024\u00bb. Det ble s\u00f8kt om kr. 1.800.000,-. S\u00f8knadsbel\u00f8pet skulle dekke kostnader knyttet til l\u00f8nnsutgifter for drift av Kafe X. S\u00f8knaden ble delvis innvilget av helse- og velferdsutvalget (heretter underinstansen) i vedtak datert 6.3.2024. I vedtaket ble klager innvilget et tilskudd p\u00e5 kroner 1.300.000,-. De hadde s\u00f8kt om tilskudd p\u00e5 kroner 1.800.000, -. Delvis innvilgelse av tilskudd ble begrunnet med: \u00abTreffer m\u00e5lgruppen, form\u00e5let og innenfor satsningsomr\u00e5dene. Begrenset \u00f8konomisk ramme. Mottar allerede fast tilskudd for en halv stilling kr 500 000,-\u00bb. Vedtaket ble p\u00e5klaget 22.3.2024. I klagen ble det blant annet vist til at \u00abVi \u00f8nsker \u00e5 klage p\u00e5 tildelingen av disse midlene da den totale s\u00f8knadssummen var p\u00e5 1 800 000kr, som alts\u00e5 tilsvarer 500 000kr mindre enn opprinnelig s\u00f8knad. Et slikt kutt f\u00f8rer med seg at RIO ikke kan fortsette god nok drift av Kafe X i 2024 - da vi i s\u00f8knaden har informert om at kafeen har l\u00f8nnsutgifter tilsvarende 2 \u00e5rsverk for 1 600 000kr. Kafe X fikk i 2023 et politisk vedtak p\u00e5 500 000 kr til \u00e5 skulle dekke ekstra l\u00f8nns og personalkostnader for 0,5 \u00e5rsverk (Se vedlegg 1). Vi opplever at kuttet er et resultat av en grunnleggende misforst\u00e5else, da r\u00e5dgiver p\u00e5pekte at det politiske vedtaket ikke skulle regnes med i tildelingen, men kun nevnes i s\u00f8knaden. Dette ble gjort i s\u00f8kefeltet over andre inntekter/tilskudd, og bel\u00f8pet ble heller ikke med i budsjettet. Budsjettet i s\u00f8knaden for 2024 viser kun inntekter og utgifter for 2 \u00e5rsverk gitt fra s\u00f8knaden om helse og velferdsform\u00e5l, og det politiske vedtaket b\u00f8r naturligvis v\u00e6rt inkludert som en del av tildelingen av midler. (Se vedlegg 4). Vi ber dermed om at klage blir vurdert ved at s\u00f8knaden blir sett p\u00e5 nytt, og at Kafe X f\u00e5r en justering i tildelingen av midler i tr\u00e5d med det opprinnelige budsjettet som ble s\u00f8kt om\u00bb. Helse- og velferdsutvalget underinstansbehandlet klagen 3.5.2024. Underinstansen valgte \u00e5 opprettholde vedtaket. Begrunnelsen for \u00e5 opprettholde vedtaket var som f\u00f8lger: \u00abKlagen tas ikke til f\u00f8lge. Vedtaket opprettholdes og klagesaken sendes til formannskapet for behandling. Helse- og velferdsutvalget er gjennom klagen gjort oppmerksom p\u00e5 at tildelingen til Kaf\u00e9 X ble besluttet p\u00e5 feil grunnlag. Bevilgningen p\u00e5 500.000 kr. i HAP-en var knyttet til en egen ressurs ment som en s\u00e6rskilt satsning, og burde derfor ikke v\u00e6rt med som begrunnelse til \u00e5 kutte i st\u00f8tten fra \"helse- og velferdsform\u00e5l\" i m\u00f8tet 6. mars. Helse- og velferdsutvalget ber derfor neste klageinstans \u00e5 vurdere om det finnes muligheter for \u00e5 finne inndekning til hele eller deler av reduksjonen til Kaf\u00e9 X\u00bb. Klagen ble deretter oversendt formannskapet for klagebehandling. 2 Sekretariat for klagesaker til formannskapet \u2013 vurdering og begrunnelse Formannskapets myndighet til \u00e5 behandle klagen: Frem til kommunestyret endret delegasjonsreglementet 28.09.2022 var det klageutvalget som behandlet klage p\u00e5 tilskuddsvedtak. Etter endringen er formannskapet klageinstans for tilskuddsvedtak. S\u00f8knadsfristen for tilskuddet i denne saken var etter regelverket ble endret. Formannskapet er derfor klageinstans i denne saken. I forbindelse med at Formannskapet i denne saken er klageinstans er det viktig \u00e5 v\u00e6re oppmerksom p\u00e5 kommuneloven \u00a7 11-10, tredje ledd som lyder som f\u00f8lger: \u00abN\u00e5r en klage skal behandles etter forvaltningsloven \u00a7 28 andre ledd, er en folkevalgt som har v\u00e6rt med p\u00e5 \u00e5 forberede eller treffe vedtaket, inhabil til \u00e5 delta i klageinstansens behandling av vedtaket, eller i forberedelsen av saken for klageinstansen\u00bb. Dette medf\u00f8rer at dersom det er noen folkevalgte som er har deltatt i behandlingen av saken som medlem av i Helse- og velferdsutvalget kan de ikke delta i klagebehandlingen i formannskapet. Videre er det ikke kommunedirekt\u00f8ren som lager innstilling til vedtak i klagesaker, men sekretariatet for klagesaker som behandles i formannskapet. Vurdering av klagen: Troms\u00f8 kommune har en tilskuddsordning til helse- og velferdsform\u00e5l. Tilskuddsordningen benyttes til \u00e5 st\u00f8tte opp om frivillige og ideelle organisasjoners innsats i Troms\u00f8 kommune innen helse- og velferdsform\u00e5l. Tilskuddet er forankret i kommunens handlings- og \u00f8konomiplan. Form\u00e5let med tilskuddsordningen for er \u00ab\u00e5 forebygge sosialt utenforskap, og bidra til bedre levek\u00e5r og aktiv samfunnsdeltakelse for innbyggere i Troms\u00f8 kommune som er utviklingshemmede, og som har utfordringer knyttet til psykisk helse, rus og annen avhengighetsproblematikk\u00bb. Underinstansen viser i sin begrunnelse for avslaget blant annet til at \u00abTreffer m\u00e5lgruppen, form\u00e5let og innenfor satsningsomr\u00e5dene. Begrenset \u00f8konomisk ramme. Mottar allerede fast tilskudd for en halv stilling kr 500 000,-\u00bb. Kafe X er tilgodesett med et tilskudd p\u00e5 kroner 1.300.000, - for 2024. De s\u00f8kte om kroner 1.800.000,- i tilskudd. Underinstansen har vurdert at klager oppfyller kriteriene i utlysningen. Totalt sett er det kommet inn s\u00f8knader med et samlet tilskuddsbel\u00f8p p\u00e5 kroner 22.715.135,-. Men det er kun kroner 15.140.198,- til fordeling. Det at oms\u00f8kt tilskuddsmidler overstiger bel\u00f8p til foredling medf\u00f8rer at underinstansen har m\u00e5tte gj\u00f8re prioriteringer mellom s\u00f8kerne og har m\u00e5tte gi tildelinger til dels langt under de oms\u00f8kte bel\u00f8pene, selv om s\u00f8kerne oppfylte kriteriene for \u00e5 kunne f\u00e5 tilskudd. Selv om Kafe X i 2023 har f\u00e5tt tildelt kroner 1.600.000,- s\u00e5 kan dette ikke anses som et fast tilskuddsbel\u00f8p eller minimumsbel\u00f8p. Tilskuddet til den enkelte s\u00f8ker vil kunne variere ut fra bel\u00f8p til fordeling, kriterier, oms\u00f8kt bel\u00f8p og antall s\u00f8kere. 3 I sin vurdering skriver underinstansen at Kafe X treffer m\u00e5lgruppa. M\u00e5lgruppa for tilskuddet er if\u00f8lge utlysningen \u00abinnbyggere i Troms\u00f8 kommune som er utviklingshemmede, og som har utfordringer knyttet til psykisk helse, rus og annen avhengighetsproblematikk\u00bb. Sekretariatet er enige med underinstansen i at klager treffer m\u00e5lgruppa. I forbindelse med ny vurdering av saken etter klage har underinstansen gjennomf\u00f8rt en ny vurdering. I vedtaket fra Helse \u2013 og velferdsutvalget fra m\u00f8te av 3.5.2024 st\u00e5r det at direkte at vedtaket de gjorde 6.3.2024 i forhold til s\u00f8knaden fra Kafe X, ble besluttet p\u00e5 feil grunnlag. Underinstansen vedg\u00e5r i vedtaket at de har beg\u00e5tt en saksbehandlingsfeil i forbindelse med vedtaket. N\u00e5r underinstansen har konstatert saksbehandlingsfeil burde de endret vedtaket. Det har de ikke gjort i denne saken, de har stadfestet vedtaket sitt og sendt saken til klageinstansen uten endringer. Forvaltningsloven \u00a7 41 har regler for konsekvenser av saksbehandlingsfeil: \u00a7 41.(virkningen av feil ved behandlingsm\u00e5ten). Er reglene om behandlingsm\u00e5ten i denne lov eller forskrifter gitt i medhold av loven ikke overholdt ved behandlingen av en sak som gjelder enkeltvedtak, er vedtaket likevel gyldig n\u00e5r det er grunn til \u00e5 regne med at feilen ikke kan ha virket bestemmende p\u00e5 vedtakets innhold. Vilk\u00e5ret for at vedtaket ikke skal v\u00e6re ugyldig er at feilen ikke kan ha virket bestemmende for vedtakets innhold. Sp\u00f8rsm\u00e5let blir derfor om feilen i beslutningen har medf\u00f8rt at Kafe X fikk tildelt mindre tilskudd enn de ville f\u00e5tt dersom feil faktum ikke hadde blitt lagt til grunn. I f\u00f8lge vedtaket fra Helse- og velferdskomiteen er det en bevilgning p\u00e5 kroner 500.000,- som ikke burde v\u00e6rt tatt med i begrunnelsen for \u00e5 kutte i st\u00f8tten til Kafe X. Tildelt bel\u00f8p p\u00e5 kroner 1.300.000,- er 500.000,- lavere enn oms\u00f8kt bel\u00f8p p\u00e5 kroner 1.800.000,-. Det at reduksjonen p\u00e5 500.000,- er sammenfallende med bel\u00f8pet som underinstansen vedg\u00e5r at de ikke burde tatt med i begrunnelsen for \u00e5 kutte i tildelingen tyder p\u00e5 at feilen har hatt innvirkning p\u00e5 tildelt tilskuddsbel\u00f8p i denne saken. I tillegg skriver Helse- og omsorgsutvalget at de ber \u00abneste klageinstans \u00e5 vurdere om det finnes muligheter for \u00e5 finne inndekning til hele eller deler av reduksjonen til Kafe X\u00bb. Dette tyder klart p\u00e5 at underinstansen ville har innvilget et st\u00f8rre tilskudd til Kafe X dersom de ikke hadde kuttet p\u00e5 feil grunnlag. Formannskapets sekretariat i klagesaker har derfor kommet til at det er sannsynlig at feilen i vedtaket har virket bestemmende for vedtaket. Det er sannsynlig at Kafe X ville f\u00e5tt en st\u00f8rre tildeling hvis ikke underinstansen hadde gjort feil i sin saksbehandling. Det at det er grunn til \u00e5 regne med at feilen kan ha virket bestemmende p\u00e5 vedtakets innhold medf\u00f8rer at vedtaket er ugyldig i forhold til tildelingen til Kafe X. Det m\u00e5 derfor gj\u00f8res et nytt vedtak i denne saken. Et alternativ vil v\u00e6re at formannskapet opphever vedtaket og sender vedtaket tilbake til underinstansen slik at Helse- og velferdsutvalget kan treffe et nytt vedtak. Men dette er nok lite hensiktsmessig i denne saken, da underinstansen var klar over vedtaket feil i forbindelse med behandlingen av klagen i m\u00f8tet i mai, uten \u00e5 endre vedtaket. I tillegg har nok underinstansen begrenset mulighet til \u00e5 fatte nytt vedtak som medf\u00f8rer \u00f8kte kostnader for kommunen da de har delt ut de tilskuddsmidlene de hadde til r\u00e5dighet. Dette gj\u00f8r at det nok er mest hensiktsmessig at formannskapet fatter et vedtak om omgj\u00f8ring i denne saken. Det som formannskapet m\u00e5 vurdere i forbindelse med omgj\u00f8ringsvedtaket er 4 hvilket tilskuddsbel\u00f8p Kafe X skal tildeles. Det vil ikke v\u00e6re adgang til \u00e5 gi et tilskudd som er lavere enn kroner 1.300.000,- , da dette ville v\u00e6rt en omgj\u00f8ring til ugunst for klager. Formannskapet m\u00e5 gj\u00f8re en skj\u00f8nnsmessig vurdering av hvor mye tilskudd Kafe X skal tildeles ut fra kriteriene som er satt i utlysningen. I forbindelse med klagebehandlingen i underinstansen hadde administrasjonen kommentert f\u00f8lgende i saksinnstillingen til denne saken: \u00abBegrunnelse Administrasjonens begrunnelse: Treffer m\u00e5lgruppen, form\u00e5let og er innenfor satsningsomr\u00e5dene. Begrenset \u00f8konomisk ramme. Mottar allerede fast tilskudd se KST sak 66/23 for en halv stilling. Svar p\u00e5 klagens pkt 1: L\u00f8nnsutgifter for 1,6 mil for 2 \u00e5rsverk samt l\u00f8nnsutgifter p\u00e5 kr. 500 000,- for 0,5 \u00e5rsverk til kafedrift oppfattes som h\u00f8yt. Det er problematisk at Troms\u00f8 kommune skal fullfinansiere stillinger med et l\u00f8nnsniv\u00e5 som langt overstiger l\u00f8nnsniv\u00e5et i tilsvarende stillingsgrupper innen kommunal sektor (se vedlagt tariffinfo for kommunesektoren 2023), spesielt n\u00e5r det gjelder stillinger i yrker som ikke har s\u00e6rskilt krav til kompetanse. Svar p\u00e5 klagens pkt 2: Administrasjonen er n\u00f8dt til \u00e5 foreta en helhetlig vurdering av den kommunale finansieringen, og v\u00e5r vurdering er at det samlede tilskuddet b\u00f8r v\u00e6re tilstrekkelig for \u00e5 finansiere 2,5 \u00e5rsverk. Rio ved Kaf\u00e9 X er ogs\u00e5 brukere av Vestregata 66 som eies av Troms kommune, Rio ved Kaf\u00e9 X Betaler ikke husleie eller str\u00f8mutgifter og den \u00f8konomiske kompensasjonen som dette inneb\u00e6rer er ogs\u00e5 tatt med i vurderingen. I totalvurderingen av tilskuddene for 2024 har administrasjonens holdning v\u00e6rt at alle mottakere m\u00e5 nedjusteres slik at flere organisasjoner kan nyte godt av midlene. Dette bidrar ogs\u00e5 til reduksjon av tilskuddsbel\u00f8pet. Svar p\u00e5 klagens pkt 3: Tildelingen skjer p\u00e5 bakgrunn av en begrenset \u00f8konomisk ramme, og det er ingen disponible midler i denne tilskuddsordningen for innev\u00e6rende \u00e5r\u00bb. Administrasjonen innstilte p\u00e5 at vedtaket skulle stadfestes med overnevnte begrunnelse. Denne begrunnelsen vil formannskapet kunne ta med i vurderingen i klagesaken, i den skj\u00f8nnsmessige fastsettelsen av tilskuddet st\u00f8rrelse. Det vil v\u00e6re mulig \u00e5 vektlegge disse momentene i fordelingen av et knapphetsgode som tilskudd, da oms\u00f8kt bel\u00f8p overstiger tilskudd for tildeling. P\u00e5 bakgrunn av ovennevnte anbefaler derfor sekretariatet at vedtak av 6.3.2024 omgj\u00f8res, og at formannskapet som klageinstans fastsetter et nytt tilskuddsbel\u00f8p etter en skj\u00f8nnsmessig vurdering. Vedtakskompetanse Formannskapet Vedlegg Oversendelse av klagesak til Formannskapet - Kafe X Alle s\u00f8knader inkl vedlegg Innkommet klage fra RIO Kafe X 2024 (1) Innkommet s\u00f8knad fra RIO Kafe X 2024 (1) Saksprotokoll HV sak 7_24, S\u00f8knader til helse- og velferdsform\u00e5l 2024 til behandling helse og 5 velferdsutvalget, 06.03.2024 (8) Saksprotokoll HV sak 19_24, Klage p\u00e5 bel\u00f8psst\u00f8rrelse fra Kafe X p\u00e5 s\u00f8knad til helse og velferdsform\u00e5l sak 07_24, 03.05.2024 Tariffinfo-kommunesektoren-2023 (1) Utlysningstekst 2024 (1) (1) Vedtatt tabell_sak 7_24 (8) 6 "
}