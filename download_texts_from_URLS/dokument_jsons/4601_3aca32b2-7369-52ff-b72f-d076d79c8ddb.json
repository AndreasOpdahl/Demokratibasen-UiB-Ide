{
  "dokument_id": "3aca32b2-7369-52ff-b72f-d076d79c8ddb",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Eira Garrido (SV) og Mailiss Solheim-\u00c5kerblom (R) vedr\u00f8rende p-piller og p-gel for menn",
  "url": "https://bergen.kommune.no/politikere-utvalg/api/fil/bk360/10556453/Svar-pa-representantforslag-fra-Eira-Garrido-SV-og-Mailiss-Solheim-Akerblom-R-vedrorende-p-piller-og-p-gel-for-menn",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/59799-7 Saksbehandler: Hege Verpe Fra Dato: 7. august 2024 Byr\u00e5d for barnevern, sosiale tjenester og mangfold Svar p\u00e5 representantforslag fra Eira Garrido (SV) og Mailiss Solheim-\u00c5kerblom (R) vedr\u00f8rende p-piller og p-gel for menn Forretningsutvalget har i m\u00f8te 23. april 2024 i sak 149/24 fattet f\u00f8lgende vedtak: 1. Representantforslag fra Eira Garrido (SV) og Mailiss Solheim-\u00c5kerblom (R) om p- piller og p-gel for menn, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 02.10.2024. 3. Utvalg for helse og sosial avgir innstilling i saken. Representantene Eira Garrido (SV) og Mailiss Solheim-\u00c5kerblom (R) har fremmet f\u00f8lgende representantforslag: I 1967 ble p-pillen legalisert i Norge. Sammen med spiral ga den norske kvinner muligheten til et mer fritt seksualliv. Gjennom hele sitt reproduktive liv m\u00e5 mange kvinner p\u00e5ta seg hovedansvaret for prevensjon. Dette skyldes at det for \u00f8yeblikket ikke finnes andre alternativer for menn p\u00e5 det norske markedet enn kondom og sterilisering \u2013 faktisk de to eneste tilgjengelige prevensjonsmidlene for menn. Etter 50 \u00e5r med pillen som har gitt norske kvinner full frihet til \u00e5 styre sin egen reproduksjon, venter mennenes pille fortsatt p\u00e5 sin tur. Bruk av prevensjon bidrar til \u00e5 forebygge u\u00f8nskede svangerskap. I Norge er det ingen \u00f8vre eller nedre aldersgrense for prevensjonsbruk. Alle jenter og kvinner mellom 16 og 22 \u00e5r mottar \u00f8konomisk st\u00f8tte for \u00e5 dekke hele eller deler av kostnadene til prevensjon. Denne st\u00f8tteordningen gjelder for alle typer hormonell prevensjon (p-piller, p-plaster, p-ring, p-stav og hormonspiral) samt kobberspiral. Det er et likestillingsparadoks at det ikke eksisterer flere prevensjonsmiddel for menn. If\u00f8lge \u00d8jvind Lidegaard er det mange menn som ikke vil akseptere s\u00e5 mange bivirkninger som piller har for kvinner, og at menn er bekymret for potensen og prevensjon som kanskje kan p\u00e5virke den. Derfor fortsetter forskere \u00e5 forske p\u00e5 hormonfri prevensjon - til kvinner. P-pillen for menn har v\u00e6rt under utpr\u00f8ving i lang tid. Den best\u00e5r av gestagen, som hemmer produksjonen av s\u00e6dceller, men samtidig reduserer produksjonen av testosteron. Der kvinnenes p-pille best\u00e5r av gestagen og \u00f8strogen, vil alts\u00e5 p-pillen for menn best\u00e5 av estagen og testosteron.. Helt siden 1970-tallet har det v\u00e6rt forsket p\u00e5 prevensjon for menn, en ingen preparater har blitt lansert p\u00e5 det norske markedet. N\u00e5 kan en p-pille-revolusjon for menn v\u00e6re p\u00e5 vei, og den kan komme uten de samme ulempene som p-piller for kvinner har hatt. I 2022 ble det publisert en forskningsartikkel med sv\u00e6rt lovende resultater: de har utviklet effektive hormonfrie p-piller for menn. Disse pillene p\u00e5virket produksjonen og kvaliteten p\u00e5 s\u00e6dcellene og ga 99% beskyttelse mot befruktning etter 4 uker. Evnen til reproduksjon var tilbake til normalen omtrent 4-6 uker etter at man sluttet med prevensjonen. Et annet alternativ er p-geleen for menn, der menn skal sm\u00f8re seg fra skuldrene og nedover overarmene \u00e9n gang daglig. Komboen av testosteron og gestagen hemmer spermieproduksjonen, slik at mannen ikke kan gj\u00f8re noen gravid. Funn fra forskning fra Karolinska universitetssykehus viser at effekter er ogs\u00e5 at noen menn f\u00e5r \u00f8kt sexlyst, og noen bygger muskler lettere. Christina Wang, ekspert p\u00e5 mannlig prevensjon ved University of California, leder kliniske fors\u00f8k p\u00e5 hormonell prevensjon hos menn. Hun sier at det er veldig f\u00e5 bivirkninger direkte relatert til gelen, og resultatene er virkelig lovende. Det er p\u00e5 h\u00f8y tid at vi f\u00e5r flere tilgjengelige prevensjonsmidler for menn. P\u00e5 grunn av frykt for bivirkninger, motvilje fra markedet og bekymringer rundt maskulinitet, mangler vi alternative prevensjonsmidler for menn. Det m\u00e5 v\u00e6re et m\u00e5l \u00e5 jobbe for at prevensjonsmidler skal v\u00e6re b\u00e5de trygge og tilgjengelige for hele befolkningen. Ansvaret for \u00e5 sikre beskyttelse mot graviditet b\u00f8r ikke bare hvile p\u00e5 kvinnene alene. P-gel\u00e9 og p-pille for menn er enda noen \u00e5r unna markedet. En grunn til dette er at det antas at markedet ikke er klart og at det ikke er nok interesse i befolkningen. N\u00e5 m\u00e5 vi jobbe sammen for \u00e5 hindre at redselen for bivirkninger hindrer at vi endelig f\u00e5r en prevensjonsrevolusjon for menn. Representantene mener at ved \u00e5 sende et tydelig signal om at Bergen kommune vil ta i bruk produktene, vil dette bidra til st\u00f8rre sikkerhet for produsentene til \u00e5 faktisk rulle produktene ut p\u00e5 markedet. Ved \u00e5 vedta at Bergen vil s\u00f8ke om \u00e5 f\u00e5 gjennomf\u00f8re et pr\u00f8veprosjekt for \u00e5 se hvordan ettersp\u00f8rselen er, kan vi ogs\u00e5 bidra positivt til \u00e5 fjerne motforestillinger og bekymringer, og kanskje til og med bidra til at produktene kan innf\u00f8res raskere p\u00e5 det generelle markedet. Forslag til vedtak: 1. Bystyret ber byr\u00e5det g\u00e5 i dialog med nasjonale helsemyndigheter med m\u00e5l om \u00e5 f\u00e5 gjennomf\u00f8re et pr\u00f8veprosjekt med \u00e5 dele ut gratis p-gel og p-piller til menn ved helsestasjonene i kommunen. 2. Bergen kommune skal tilby gratis p-gel og p-piller til menn p\u00e5 alle helsestasjoner i kommunen, s\u00e5 snart disse produktene er tilgjengelige. 3. Kunnskap om prevensjon skal \u00f8kes gjennom seksualundervisningen. Bystyret ber byr\u00e5det om \u00e5 styrke seksualundervisningen i skolen, og sikre at den ogs\u00e5 omhandler ulike prevensjonsmidler, kunnskap om seksuelt overf\u00f8rbare infeksjoner, og viktigheten av et aktivt samtykke. Byr\u00e5dets vurdering av representantforslaget: 1. Bystyret ber byr\u00e5det g\u00e5 i dialog med nasjonale helsemyndigheter med m\u00e5l om \u00e5 f\u00e5 gjennomf\u00f8re et pr\u00f8veprosjekt med \u00e5 dele ut gratis p-gel og p-piller til menn ved helsestasjonene i kommunen. Forel\u00f8pig er det ikke noen informasjon fra nasjonale helsemyndigheter som omtaler p- piller/p-gel til menn. Det \u00e5 utvikle og f\u00e5 godkjent nye legemidler, er en lang og krevende prosess som helt mot slutten involverer utpr\u00f8ving p\u00e5 mennesker for sikkerhet og effekt. Her har legemiddelfirmaene strenge protokoller de m\u00e5 forholde seg til. Det er ikke praksis i slike prosesser at andre akt\u00f8rer, som en kommune, kan s\u00f8ke noen om \u00e5 f\u00e5 gjennomf\u00f8re et pr\u00f8veprosjekt. 2. Bergen kommune skal tilby gratis p-gel og p-piller til menn p\u00e5 alle helsestasjoner i kommunen, s\u00e5 snart disse produktene er tilgjengelige. Helsestasjoner i Bergen er for barn og unge opp til 23/25 \u00e5r. Denne avgrensingen av m\u00e5lgruppen gj\u00f8r at helsestasjonen ikke ville truffet et bredt aldersspekter dersom det var aktuelt med en innf\u00f8ring av nye prevensjonsmidler for menn. Byr\u00e5det vil f\u00f8lge opp nasjonale helsemyndigheters r\u00e5d og anbefalinger n\u00e5r hormonell prevensjon for menn er tilgjengelig. Det er viktig \u00e5 understreke at hormonell prevensjon til menn, som til kvinner, ikke beskytter mot seksuelt overf\u00f8rbare sykdommer. Det er i s\u00e6rdeleshet fremdeles viktig, spesielt blant unge, \u00e5 oppfordre til trygg sex. Kondom er det eneste prevensjonsmiddelet som ogs\u00e5 beskytter mot seksuelt overf\u00f8rbare infeksjoner, og siden 2022 har der v\u00e6rt en bekymringsfull \u00f8kning av gonor\u00e9 spesielt blant unge - kondom beskytter mot dette. Unge gutter og menn f\u00e5r gratis kondomer p\u00e5 skoler, helsestasjoner for ungdom, og ved \u00e5 bestille p\u00e5 nett. 3. Kunnskap om prevensjon skal \u00f8kes gjennom seksualundervisningen. Bystyret ber byr\u00e5det om \u00e5 styrke seksualundervisningen i skolen, og sikre at den ogs\u00e5 omhandler ulike prevensjonsmidler, kunnskap om seksuelt overf\u00f8rbare infeksjoner, og viktigheten av et aktivt samtykke. Seksualundervisningen i skolene i Bergen har fokus p\u00e5 prevensjon, samtykke og seksuelt overf\u00f8rbare sykdommer i n\u00e6rt samarbeid med skolehelsetjenesten. Plan for seksuell helse, seksualopplysning og seksualitetsundervisning er f\u00f8rende for kommunens arbeid med dette temaet i skolen. I statusrapporten til planen, lagt frem v\u00e5r 2024 kommer det frem at informasjon om ulike prevensjonsmidler, kunnskap om seksuelt overf\u00f8rbare infeksjoner og viktigheten av aktivt samtykke er s\u00e6rlig prioritert i bergensskolen. Det jobbes i tjenestene med \u00e5 styrke kunnskapen om god seksuell helse blant unge. Den kraftige utbredelsen av gonore den siste tiden viser hvor viktig det er \u00e5 f\u00e5 frem denne informasjonen. Det er opprettet en byomfattende arbeidsgruppe som er i gang med \u00e5 revidere eksisterende seksualitetsundervisning til skolene for en bedre og mer helhetlig undervisning. Planlagt oppstart er h\u00f8st/vinter 24/25. Christine B. Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}