{
  "dokument_id": "07924e70-ebf6-5fb0-843f-ee8051046df1",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra Lille \u00d8vregaten Vel",
  "url": "https://bergen.kommune.no/politikere-utvalg/api/fil/bk360/10185420/Horingsinnspill-fra-Lille-Ovregaten-Vel",
  "tekst": "Innspill til h\u00f8ring om nye skjenkeregler \u201cByr\u00e5det vil utvikle gode bomilj\u00f8 i alle bydelene\u201d, heter det i Klosterhagen-erkl\u00e6ringen. Dette m\u00e5 ogs\u00e5 gjelde oss som bor i sentrum. Lille \u00d8vregaten Vel representerer i s\u00e5 m\u00e5te mer enn 200 husstander midt i byen. I Lille \u00d8vregaten og tilliggende gater bor det mange mennesker som pr\u00f8ver \u00e5 bidra til et blomstrende og tiltalende byrom. Dessverre er det tidvis s\u00e5 store problemer med fors\u00f8pling og h\u00e6rverk at noen helt gir opp \u00e5 ha blomster og planter utenfor husene sine. Andre m\u00e5 stadig erstatte \u00f8delagte krukker og oppsatser, eller erstatte vindusruter som er knust. Det ligger ofte igjen matrester i gatene, rus-rester, knuste flasker og tapte eiendeler. Det meste ryddes av fastboende. \u201cParty-byen-Bergen\u201d er kanskje bra for festl\u00f8ver, men fors\u00f8pling, forslumming og skadeverk har ofte en sammenheng med rus, og i Lille \u00d8vregaten Vel er vi bekymret for at lengre skjenketider vil f\u00f8re med seg enda mer av de negative bivirkningene. Vi er ogs\u00e5 bekymret for st\u00f8y og tap av nattero. Noen utesteder spiller sv\u00e6rt h\u00f8y musikk frem mot stengetid, gjerne med \u00e5pne vinduer og bass som kjennes godt i nabolaget, og det f\u00f8lger ogs\u00e5 mye br\u00e5k med n\u00e5r berusede mennesker trekker hjemover. H\u00f8y grad av beruselse kan f\u00f8re til at flere s\u00f8ker seg til illegale rusmidler som (dessverre) omsettes fritt i V\u00e5gsbunnen. Lille \u00d8vregaten Vel mener at forlenget skjenketid vil kunne forverre problemene som allerede er omfattende i dette omr\u00e5det. Om det likevel blir bestemt at skjenketiden skal utvides, ber vi om at kommunen innf\u00f8rer n\u00f8dvendige kompenserende tiltak for \u00e5 sikre orden og renhold i sentrumsgatene, samt kontroll med at utesteder overholder st\u00f8ykrav. Vi er skeptiske til en trend der det i stadig st\u00f8rre grad legges til rette for rus i offentligheten, og st\u00f8tter derfor ikke forslaget om \u00e5 fjerne alkoholfrie soner fra retningslinjene. Vennlig hilsen styret i Lille \u00d8vregaten Vel April 2024 "
}