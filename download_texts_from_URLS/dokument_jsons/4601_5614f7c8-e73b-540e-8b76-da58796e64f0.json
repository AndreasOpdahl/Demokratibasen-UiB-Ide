{
  "dokument_id": "5614f7c8-e73b-540e-8b76-da58796e64f0",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - forskrift om Regionale kulturfond",
  "url": "https://bergen.kommune.no/politikere-utvalg/api/fil/bk360/11894009/Horingsuttalelse-forskrift-om-Regionale-kulturfond",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/191047-2 H\u00f8ringsuttalelse - forskrift om Regionale kulturfond Hva saken gjelder: Kultur- og likestillingsdepartementet (KUD) har sendt p\u00e5 h\u00f8ring utkast til forskrift om Regionale kulturfond. Forslaget om \u00e5 etablere regionale kulturfond er forankret i regjeringens politiske plattform, Hurdalsplattformen. P\u00e5 bakgrunn av Hurdalsplattformen, foresl\u00e5r Kultur- og likestillingsdepartementet i Prop. 1S (2024-2025) \u00e5 etablere Regionale kulturfond som en ny tilskuddsordning p\u00e5 statsbudsjettet som skal forvaltes av fylkeskommunene. Stortinget har gitt sin tilslutning til regjeringens forslag, og har i 2025 bevilget 75 mill. kroner til ordningen over Statsbudsjettets kap. 325 post 60 i 2025. 5. Det m\u00e5 fastsettes en forskrift som n\u00f8dvendig rammeverk for fylkeskommunenes forvaltning av ordningen. Departementet ber om h\u00f8ringsinstansenes innspill til utkastet til forskrift. H\u00f8ringsfrist: 17. mars 2025 Byr\u00e5dens vurdering og forslag til h\u00f8ringsuttalelse: Bergen er Vestlandets kulturhovedstad og har b\u00e5de et rikt frivillig organisasjonsliv innen kulturfeltet, kunst- og kulturinstitusjoner med nasjonal relevans og et vitalt fritt felt av profesjonelle ut\u00f8vere. Innordningen av de regionale kulturfondene er av betydning for hele dette kulturelle \u00f8kosystemet i Bergen og regionen. Bergen er en drivkraft i utviklingen av kunst- og kulturfeltet i hele Vestland, viktig for kompetanseutvikling og utdanning av kunstnere og en leverand\u00f8r av profesjonelle kunstproduksjoner i regionen. Byr\u00e5den forsl\u00e5r f\u00f8lgende h\u00f8ringsuttalelse: Bergen kommune er glad for at departementet ser viktigheten av at kulturfondene innrettes etter regionale forutsetninger og behov p\u00e5 kunst- og kulturfeltet, og at landets fylkeskommuner gis frihet til \u00e5 prioritere midlene i tr\u00e5d med lokale behov. Bergen kommune st\u00f8tter i utgangspunktet ordlyden i form\u00e5lsparagrafen, men mener samtidig det b\u00f8r komme tydeligere frem at tilskuddsordningen ogs\u00e5 skal rette seg mot profesjonelle akt\u00f8rer p\u00e5 det frie feltet. Det frie profesjonelle kunstfeltet er en viktig del av den lokale og regionale kulturen som de regionale kulturfondene er ment \u00e5 styrke, og b\u00f8r spesifikt nevnes i form\u00e5lsparagrafen p\u00e5 lik linje med kulturfrivilligheten. Bergen kommune er positive til punktet i form\u00e5lsparagrafen om at ordningen skal \u00abstyrke samspill mellom profesjonelt og frivillig kulturliv\u00bb. St\u00f8tteordninger rettet mot amat\u00f8rkultur og frivillighet i Bergen kommune dekker i dag et bredt spekter innen kulturfrivillighet, men det er rom for en styrking av ordninger rettet mot mellomsjiktet mellom amat\u00f8r og profesjonell. 1 Form\u00e5lsparagrafens punkt om at ordningen skal \u00abbidra til \u00f8kt kvalitet p\u00e5 kunst- og kulturtilbudet lokalt og regionalt\u00bb vil kunne inkludere tilskudd til profesjonelle akt\u00f8rer, men som departementet selv skriver benyttes det her et \u00e5pent kvalitetsbegrep, som kan forst\u00e5s p\u00e5 ulike m\u00e5ter. Bergen kommune mener kunst- og kulturfeltet vil v\u00e6re tjent med en tydeligere inkludering av det frie profesjonelle feltet i form\u00e5lsparagrafen. Kulturfrivilligheten og det profesjonelle feltet er gjensidig avhengig av hverandre, og inng\u00e5r i et skj\u00f8rt \u00f8kosystem som utgj\u00f8r kulturfeltet i regionene. Som f\u00f8lge av svekket kommune\u00f8konomi i hele landet, er st\u00f8tten til det profesjonelle kunstfeltet i kommuner og fylkeskommuner n\u00e5 i st\u00f8rre grad utsatt for kutt. Mange kommuner ser i en presset \u00f8konomisk situasjon seg n\u00f8dt til \u00e5 prioritere \u00e5 ivareta de st\u00f8rre institusjonene, mens mindre og mellomstore akt\u00f8rer, samt de frie prosjektmidler til det profesjonelle kunstfeltet, ofte svekkes. Dette er tendenser man n\u00e5 ser i flere kommuner og fylkeskommuner over hele landet, og er ogs\u00e5 tilfelle i Bergen. Midler fra de regionale kulturfondene har potensial til \u00e5 kunne styrke viktig infrastruktur i det profesjonelle kunstfeltet, og opprettholde et kulturelt \u00f8kosystem lokalt og regionalt. Vi har de senere \u00e5rene sett at sm\u00e5 og mellomstore institusjoner, arrang\u00f8rer og visningsrom p\u00e5 det profesjonelle kunstfeltet har utfordringer med \u00e5 opprettholde forsvarlig drift, grunnet h\u00f8y kostnads\u00f8kning i samfunnet og stagnerte bevilgninger til drift. Ved \u00e5 innrette de regionale kulturfondene slik at det vil v\u00e6re mulig \u00e5 s\u00f8ke driftsmidler fra (s\u00e6rlig mindre) akt\u00f8rer og institusjoner, kan viktig infrastruktur styrkes i regionene. Ved \u00e5 legge inn krav om honorering av profesjonelle akt\u00f8rer kan man ogs\u00e5 sikre at midlene kommer det frie kunstfeltet til gode. P\u00e5 den m\u00e5ten kan de regionale kulturfondene bidra til \u00e5 styrke kunstner\u00f8konomien over hele landet \u2013 ved \u00e5 bidra til at profesjonelle akt\u00f8rer i feltet settes i stand til \u00e5 honorere kunstnere p\u00e5 et forsvarlig niv\u00e5. Forskriften inneholder ingen krav om h\u00f8ringsrunde eller medvirkning i fylkeskommunens utforming av kriterier for utlysning av midlene. Bergen kommune vil oppfordre til en medvirkningsprosess eller h\u00f8ringsrunde av kriteriene, for \u00e5 sikre at utlysningen s\u00e5 godt som mulig treffer utfordringene til lokale kunst- og kulturakt\u00f8rer i Bergen og p\u00e5 Vestlandet. Utover \u00e5 styrke det lokale kunst- og kulturfeltet, har de regionale kulturfondene potensial til \u00e5 styrke samarbeidet mellom fylkeskommunen og kommunen. Bergen kommune mener forskriften gjerne kan inneholde en oppfordring til dette. I de fleste tilfeller er det kommunene som sitter tettest p\u00e5 kunst- og kulturakt\u00f8rene og har den detaljerte oversikten over utfordringer og behov til enkeltakt\u00f8rene. Ikke minst gjelder dette for storbykommunene, som ogs\u00e5 er tilholdssted for en rekke akt\u00f8rer med kompetanse- og nettverksfunksjon for hele regionen. Sett i lys av den svekkede kommune\u00f8konomien, vil det v\u00e6re enda viktigere at kommune og fylkeskommune i tiden fremover drar i samme retning og samarbeider om utviklingen av et sterkt og robust kunst- og kulturfelt. Vedtakskompetanse: Byr\u00e5dets fullmakter pkt. 2.10.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 07.01.2025 i sak 3/25 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring \u2013 utkast til forskrift om Regionale kulturfond\u00bb p\u00e5 vegne av Bergen kommune. 2 Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abForskrift for Regionale kulturfond\u00bb slik den fremkommer av byr\u00e5dens forslag. 2. Melding om vedtak oversendes Bystyrets kontor. Dato: 4. mars 2025 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. H\u00f8ringsbrev \u2013 utkast til forskrift om Regionale kulturfond 2. H\u00f8ringsnotat \u2013 utkast til forskrift om Regionale kulturfond 3 "
}