{
  "dokument_id": "cac6dc5c-b2b3-5261-bd10-0c082372c2b5",
  "doc_type": "case_attachment",
  "kommune": 5501,
  "tittel": "Brev fra Utdanningsforbundet Troms\u00f8 til kommunedirekt\u00f8rens ledergruppe ",
  "url": "https://innsyn.tromso.kommune.no/application/getMoteDokument?dokid=2002048243",
  "tekst": " Troms\u00f8, 03.04.2025 Til Troms\u00f8 kommune v/kommunedirekt\u00f8rens ledergruppe. Vedr. prosess Ny barnehage- og skolestruktur. I lys av utviklingen i barnehage - og skolestruktursaken, har Utdanningsforbundet Troms\u00f8 et behov for \u00e5 fremme noen synspunkter knyttet til hvordan Troms\u00f8 kommune som organisasjon forholder seg til lov- og avtaleverk. I denne prosessen opplevde vi at viktige innspill ikke ble tatt hensyn til, blant annet bruk av KI og relevant forskning, manglende lederinvolvering fra AOUK i prosjektgruppem\u00f8tene, og knapt med tid med tanke p\u00e5 f\u00e5 personer som skal produsere tekst, b\u00e5de kunnskapsgrunnlag og strukturdokument. Den situasjonen som n\u00e5 har oppst\u00e5tt, tvinger frem en diskusjon om hvordan man skal rigge gode medvirkningsprosesser i henhold til lov- og avtaleverk, slik at v\u00e5re tillitsvalgte ikke blir tatt til inntekt for holdninger, meninger, vurderinger og beslutninger fattet av arbeidsgiver. En gjennomgang b\u00f8r adressere blant annet en ensartet prosjektorganisering i hele organisasjonen, kompetanseheving av ledere og r\u00e5dgivere, og tydelig kommunikasjonsstrategi knyttet til partssammensatt arbeid. En slik presisering er ogs\u00e5 viktig med tanke p\u00e5 partssamarbeidet som skal foreg\u00e5 ute p\u00e5 alle enhetene i kommunen, mellom enhetsledere og plasstillitsvalgte. Det b\u00f8r aldri v\u00e6re uklart hvem som har ansvar for hva i denne kommunen. Det skal v\u00e6re en klar enighet rundt hvordan alle skal forst\u00e5 hva som menes med ansattes rett til medvirkning, de tillitsvalgtes rett til medbestemmelse, ledelsesplikten og styringsretten. Vi har over lang tid etterlyst evaluering av samarbeidet etter Hovedavtalens del B, \u00a7 1-5: Partene skal sammen og hver for seg s\u00f8rge for jevnlig oppf\u00f8lging og oppl\u00e6ring av ledere og tillitsvalgte p\u00e5 alle niv\u00e5er, med sikte p\u00e5 en felles forst\u00e5else av Hovedavtalens intensjoner. Felles lokal skolering i Hovedavtalen og \u00f8vrig avtaleverk er et godt virkemiddel og de lokale parter b\u00f8r dr\u00f8fte behovet for slik skolering. De lokale partene skal gjennomf\u00f8re \u00e5rlige evalueringsm\u00f8ter om Hovedavtalen, hvor den \u00f8verste arbeidsgiverrepresentanten ogs\u00e5 deltar. P\u00e5 evalueringsm\u00f8tet skal det dr\u00f8ftes erfaringer knyttet til samarbeidet mellom de tillitsvalgte og arbeidsgiveren om den praktiske tilretteleggingen av arbeidet, jf. blant annet HA del B \u00a7 3. Det f\u00f8res referat fra m\u00f8tene. Utdanningsforbundet Troms\u00f8 ber om at arbeidsgiver prioriterer kompetanseheving og evaluering etter Hovedavtalens bestemmelser s\u00e5 snart som mulig. Med vennlig hilsen Hovedtillitsvalgte Utdanningsforbundet Troms\u00f8 Kopi: Marthe H\u00f8yer Pedersen, enhetsleder for arbeidsrett og medvirkning, Hovedtillitsvalgte og Hovedverneombudet "
}