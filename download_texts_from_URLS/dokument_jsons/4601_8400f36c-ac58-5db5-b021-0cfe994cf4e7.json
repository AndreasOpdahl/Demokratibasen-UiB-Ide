{
  "dokument_id": "8400f36c-ac58-5db5-b021-0cfe994cf4e7",
  "doc_type": "case_presentation",
  "kommune": 4601,
  "tittel": "H\u00f8ring - Revisjon av forskrift om skolekretsgrenser og rett til skoleplass i Bergen kommune",
  "url": "https://bergen.kommune.no/politikere-utvalg/api/fil/bk360/11687110/Framstilling-Horing-Revisjon-av-forskrift-om-skolekretsgrenser-og-rett-til-skoleplass-i-Bergen-kommune",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/59074-8 H\u00f8ring - Revisjon av forskrift om skolekretsgrenser og rett til skoleplass i Bergen kommune Hva saken gjelder: Byr\u00e5d for barnehage og skole legger frem sak til byr\u00e5det med forslag om \u00e5 sende revisjon av Bergen kommunes forskrift om skolekretsgrenser og rett til skoleplass p\u00e5 h\u00f8ring. Forskriften vil erstatte dagens forskrift om skolekretsgrenser, vedtatt av byr\u00e5det i sak 1187/23 og bygger p\u00e5 nasjonalt lovverk og retningslinjer. Den ble f\u00f8rste gang vedtatt av byr\u00e5det i m\u00f8te 16. mars 2017, sak nr. 1073/17. Ny oppl\u00e6ringslov tr\u00e5dte i kraft 1. august 2024, og bestemmelsen om hvilken skole eleven skal g\u00e5 p\u00e5 er n\u00e5 regulert i den nye lovens \u00a7 2-6. Forarbeidene til den nye oppl\u00e6ringsloven1 \u00e5pner n\u00e5 opp for at kommunen kan velge to m\u00e5ter \u00e5 innskrive elever i skolen: \u2022 Ved forh\u00e5ndsvarsel og enkeltvedtak for det enkelte barn \u2022 Ved tildeling av skoleplass basert p\u00e5 kommunens lokale forskrift Kommunen m\u00e5 ta stilling til om en skal fortsette praksis med forh\u00e5ndsvarsel og enkeltvedtak eller tildele skoleplass basert p\u00e5 kommunens lokale forskrift. Tidligere var det et lovkrav om at tildeling av skoleplass m\u00e5tte gj\u00f8res i form av et enkeltvedtak. Dette innebar at kommunen m\u00e5tte forh\u00e5ndsvarsle foreldre om hvilken skole 1. klassingen eller 8. klassingen skulle begynne p\u00e5, basert p\u00e5 kommunens kartdel over gjeldende skolekretsgrenser. Foreldre som mente at en annen skole var elevens n\u00e6rskole, fikk da mulighet til \u00e5 komme med innspill f\u00f8r skolene gjorde enkeltvedtak om skoleplassering. Hvis foreldrene var uenige i vedtaket, kunne de klage p\u00e5 vedtaket til Statsforvaltaren i Vestland. De kunne ogs\u00e5 s\u00f8ke om skoleplass p\u00e5 annen skole enn n\u00e6rskolen, i tr\u00e5d med Bergen kommunes forskrift kapittel 4. Etat for skole (EFS) har meldt ifra om at mange foreldre finner dagens ordning komplisert, og at forskjellen p\u00e5 forh\u00e5ndsvarsel og enkeltvedtak er uklar. EFS opplever blant annet at foreldre sender inn s\u00f8knad om skoleplass p\u00e5 en annen skole enn n\u00e6rskolen allerede n\u00e5r de mottar forh\u00e5ndsvarselet, og at mange av disse s\u00f8knadene i realiteten er en innsigelse p\u00e5 kommunens vurdering av hvilken skole som er elevens n\u00e6rskole. Dagens prosess er tidkrevende for skolene og etaten \u00e5 gjennomf\u00f8re, og f\u00f8rer til at skolene mottar informasjon om hvilke elever som begynner hos dem f\u00f8rst tett opp mot skolestart. 1 Prop. 57 L (2022-2023) 1 EFS anbefaler at kommunen velger alternativet med tildeling av skoleplass basert p\u00e5 kommunens lokale forskrift. Dette vil spare tid og ressurser hos skolene, og gj\u00f8r at foreldrene tidligere f\u00e5r beskjed om hvilken skole 1. klassingen eller 8. klassingen skal begynne p\u00e5. Elevenes rettssikkerhet ivaretas ved at de opplyses om muligheten til \u00e5 s\u00f8ke plass p\u00e5 en annen skole enn den de har f\u00e5tt tildelt (fritt skolevalg). N\u00e5r rektor behandler en s\u00f8knad om skoleplass etter fritt skolevalg, skal det alltid vurderes om den skolen eleven s\u00f8ker til kan v\u00e6re elevens n\u00e6rmilj\u00f8skole etter oppl\u00e6ringsloven2. Dette er presisert i forskriftens \u00a7 4-3. Foresl\u00e5tt endring i forskriften vil ikke p\u00e5virke elevers rett til \u00e5 s\u00f8ke skoleplass etter fritt skolevalg. \u00c5rlig revisjon av forskriftens kartdel Skolekretsgrensene i gjeldende Forskrift om skolekretsgrenser i Bergen kommune blir vurdert \u00e5rlig, og siste justering ble vedtatt av kommunaldirekt\u00f8r i Byr\u00e5dsavdeling for barnehage og skole 21. november 2024. Denne justeringen omfattet endring av fem skolekretsgrenser i kartdelen3. \u00d8konomiske konsekvenser: Det er ventet at endringene foresl\u00e5tt i forskriften vil frigj\u00f8re kapasitet hos skolene og Etat for skole, som vil benyttes til \u00e5 gi og videreutvikle tjenestetilbudet til elevene. Det er vurdert at saken ikke har andre \u00f8konomiske konsekvenser. Byr\u00e5dens vurdering og anbefaling/konklusjon: Etter ny oppl\u00e6ringslov kan kommunen ta stilling til om en skal fortsette praksis med forh\u00e5ndsvarsel og enkeltvedtak eller tildele skoleplass basert p\u00e5 kommunens lokale forskrift. EFS har meldt ifra om at mange foreldre finner dagens ordning komplisert, og at forskjellen p\u00e5 forh\u00e5ndsvarsel og enkeltvedtak er uklar. Byr\u00e5den vurderer at \u00e5 endre praksisen for tildeling vil gj\u00f8re det enklere for foreldrene, og f\u00f8re til f\u00e6rre misforst\u00e5elser. Etaten anbefaler alternativet med tildeling av skoleplass basert p\u00e5 kommunens lokale forskrift. Innspillet og behovet fra Etat for skole har v\u00e6rt tydelig. Dagens prosess er tidkrevende for skolene og etaten \u00e5 gjennomf\u00f8re, og f\u00f8rer til at skolene mottar informasjon om hvilke elever som begynner hos dem f\u00f8rst tett opp mot skolestart. \u00c5 tildele skoleplass basert p\u00e5 kommunens lokale forskrift vil v\u00e6re tidsbesparende for skolene og etaten, som kan frigj\u00f8re kapasitet for skolene til \u00e5 gi og videreutvikle tjenestetilbudet til elevene. Elevenes rettsikkerhet er styrket i forslag til forskrift, ved at skolene n\u00e5 er p\u00e5lagt \u00e5 vurdere n\u00e6rmilj\u00f8skole-retten etter oppl. \u00a7 2-6 n\u00e5r de mottar en s\u00f8knad om skoleplass p\u00e5 annen skole enn den skolen Bergen kommunes forskrift sier er n\u00e6rskole. Vedtaket skolen gj\u00f8r kan foreldre/eleven klage p\u00e5 til Statsforvaltaren i Vestland for endelig vurdering. I praksis vil endringen i forskriftens \u00a7 4-3 oftest gjelde elever som s\u00f8ker plass p\u00e5 nest n\u00e6rmeste skole, eller elever som har delt bosted. \u00c5 endre skoleplasstildeling fra forh\u00e5ndsvarsel og enkeltvedtak, til tildeling, vil ikke p\u00e5virke en elevs mulighet til \u00e5 bytte skole etter fritt skolevalg. Unntak for Tveiter\u00e5s og BKL avd. Alrekstad skole If\u00f8lge \u00a7 1-2 i dagens forskrift om skolekretsgrense og rett til skoleplass, gjelder forskriften for Tveiter\u00e5s skole og BKL avd. Alrekstad skole. Byr\u00e5den foresl\u00e5r at disse skolene ikke skal omfattes av forskriften. 2 Dette vil oftest gjelde elever som bor ved grensene mellom to skolekretser, eller en elev med delt bosted. 3 Kartet p\u00e5 bergenskart.no er oppdatert i tr\u00e5d med det administrative vedtaket. 2 Grunnen til dette er at inntak til disse skolene gj\u00f8res p\u00e5 grunnlag av elevenes s\u00e6rlige behov, og ikke av geografisk tilh\u00f8righet. Tveiter\u00e5s skole og BKL avd. Alrekstad skole er s\u00e6rskilte skoler for elever med store og sammensatte behov, og som har vedtak om individuelt tilrettelagt oppl\u00e6ring. Det er egne s\u00f8knadsprosesser for inntak p\u00e5 disse skolene, som administreres av Etat for spesialpedagogiske tjenester. Foresl\u00e5tte endringer Byr\u00e5den foresl\u00e5r f\u00f8lgende endringer i forskrift om skolekretsgrense og rett til skoleplass (alle paragrafhenvisningene og lenkene er til dagens vedtatte forskrift): \u2022 \u00a7 1-2: Fjernet henvisning til hjemmel i forskriften i tr\u00e5d med f\u00f8ringer fra stiftelsen Lovdata. \u2022 \u00a7 1-3: Lagt til unntak for Tveiter\u00e5s skole og BKL avd. Alrekstad skole \u2022 \u00a7 2-2: Lagt til sosial utjevning som et moment i helhetsvurderingen n\u00e5r Bergen kommune lager skolekretsgrenser, i tr\u00e5d med forarbeidene til oppl\u00e6ringsloven. \u2022 \u00a7\u00a7 3-3 og 3-4 fjernes og ny \u00a7 3-3 lyder: \u00abKommunen sender ut brev om tildeling av skoleplass i tr\u00e5d med oppl\u00e6ringsloven \u00a7 2-6 og de opptaksomr\u00e5dene som fremg\u00e5r av kartdelen i denne forskriften.\u00bb \u2022 \u00a7 3-6: Endret siste setning fra \u00e5 forh\u00e5ndsvarsle og gj\u00f8re enkeltvedtak i paragrafen om skoleplass ved tilflytting, til tildeling (i tr\u00e5d med endringen over) \u2022 \u00a7 4-3: Presisert at n\u00e5r en elev s\u00f8ker skole p\u00e5 en annen skole enn n\u00e6rskolen, s\u00e5 skal den nye skolen vurdere om de, etter oppl\u00e6ringsloven, juridisk sett er elevens n\u00e6rskole \u2022 \u00a7 5-2: Fjernet paragraf om kunngj\u00f8ring siden dette er lovkrav etter forvaltningsloven, kommuneloven \u00a7 4-1 og lov om norsk Lovtidende H\u00f8ring I alle saker som gjelder elever s\u00e5 skal elevens beste v\u00e6re et grunnleggende hensyn. Det f\u00f8lger av barnekonvensjonen art. 3, Grunnloven \u00a7 104 og oppl\u00e6ringsloven \u00a7 10-1. Endringene foresl\u00e5tt i forskriften med \u00e5 endre fra forh\u00e5ndsvarsel og enkeltvedtak, til tildeling, gj\u00f8r at eleven mister muligheten til \u00e5 direkte klage p\u00e5 tildelingen. \u00c5 tildele en skoleplass basert p\u00e5 kommunens skolekretsgrenser har ikke klageadgang. \u00c5 miste \u00e9n klagemulighet kan brukes som argument for at endringen ikke er til barnets beste. Samtidig p\u00e5virker ikke forskriftsendringen elevens mulighet til \u00e5 s\u00f8ke til en annen skole. I standardtekstene som rektorene bruker for \u00e5 avsl\u00e5 eller innvilge plass p\u00e5 annen skole enn n\u00e6rskolen i dag, skal rektorene vurdere om deres skole er elevens n\u00e6rmilj\u00f8skole eller ikke. Denne plikten blir styrket ved \u00e5 forskriftsfeste rektors ansvar i byr\u00e5dens forslag til \u00a7 4-3. Byr\u00e5den er enig i anbefalingen fra Etat for skole, men \u00f8nsker at forslaget sendes p\u00e5 h\u00f8ring siden forskriftsendringen vil inneb\u00e6re at elever mister muligheten til \u00e5 direkte klage p\u00e5 skoletildelingen. For \u00e5 sikre god medvirkning knyttet til endringene foresl\u00e5r byr\u00e5den \u00e5 sende forskriftsendringen p\u00e5 offentlig h\u00f8ring, i tillegg til \u00e5 sende den direkte til kommunale skoler ved samarbeidsutvalg og elevr\u00e5d, og ungdomsr\u00e5det og kommunalt r\u00e5d for personer med funksjonsnedsettelse (KRPF). Dette er i tr\u00e5d med vedtatt forskrift. H\u00f8ringsfrist er 28. februar 2025. Vedtakskompetanse: Byr\u00e5dets fullmakter pkt. 2.1 vedtatt av Bergen bystyre 27. november 2024 i sak 462/24: 3 Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet. Videre skal foresl\u00e5tte endringer av forskriften p\u00e5 h\u00f8ring, jf. forskriften \u00a7 5-3 andre avsnitt f\u00f8rste setning: Foresl\u00e5tte endringer i forskriften skal sendes p\u00e5 h\u00f8ring til skolene og skolenes r\u00e5dsorganer. Byr\u00e5d for barnehage og skole innstiller til byr\u00e5det \u00e5 fatte f\u00f8lgende vedtak: Byr\u00e5det vedtar \u00e5 sende revidert \u00abforskrift om skolekretsgrenser og rett til skoleplass\u00bb slik det kommer frem av vedlagt forslag p\u00e5 offentlig h\u00f8ring, i tillegg til \u00e5 sende den direkte til kommunale skoler ved samarbeidsutvalg og elevr\u00e5d, og ungdomsr\u00e5det og KRPF. H\u00f8ringsfrist er 28. februar 2025. Dato: 28. januar 2025 Daniel C. E. H\u00e4gglund byr\u00e5d for barnehage og skole Dokumentet er godkjent elektronisk. Vedlegg: Forslag p\u00e5 revidert forskrift om skolekretsgrenser og rett til skoleplass i Bergen kommune 4 "
}