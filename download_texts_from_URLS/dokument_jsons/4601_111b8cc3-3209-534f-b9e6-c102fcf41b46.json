{
  "dokument_id": "111b8cc3-3209-534f-b9e6-c102fcf41b46",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 196 fra Katrine N\u00f8dtvedt (MDG) til byutviklingsbyr\u00e5den om finansiering og forpliktelsene i portef\u00f8ljen - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11750662/Svar-pa-skriftlig-sporsmal-nr-196-fra-Katrine-Nodtvedt-MDG-til-byutviklingsbyraden-om-finansiering-og-forpliktelsene-i-portefoljen-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/186036-3 Saksbehandler: Malene Nesse Gr\u00f8nningen Fra Dato: 20. desember 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 196 fra Katrine N\u00f8dtvedt (MDG) til byutviklingsbyr\u00e5den om finansiering og forpliktelsene i portef\u00f8ljen - Utvalg for milj\u00f8 og byutvikling I bystyret 27.11 p\u00e5stod byr\u00e5den at det slik situasjonen er i dag er tilstrekkelig med midler i Bypakke Bergen til \u00e5 ivareta forpliktelsene i portef\u00f8ljen, gitt statens fremlagte investeringsplaner. Samtidig mener b\u00e5de Vestland fylkeskommune og Statens vegvesen at det derimot er n\u00f8dvendig \u00e5 \u00f8ke bompengetakstene til vedtatt gjennomsnittstakst for \u00e5 ivareta forpliktelsene i avtalen. Representanten mener det er sv\u00e6rt uklokt \u00e5 svekke finansieringsgrunnlaget til \u00f8nskede prosjekter i Bergen, og forst\u00e5r heller ikke byr\u00e5dens begrunnelse for \u00e5 gj\u00f8re dette. Sp\u00f8rsm\u00e5l til byr\u00e5den: 1. Mener byr\u00e5den at det er tilstrekkelig med midler til \u00e5 finansiere det lokale bidraget av b\u00e5de bybaneutbygging til \u00c5sane og Nordhordlandstunnel, som er de st\u00f8rste og viktigste enkeltprosjektene i portef\u00f8ljen? 2. Kan byr\u00e5den legge frem dokumentasjon som viser hvordan bybanen og Nordhordlandstunnelen kan finansieres, med utgangspunkt i dagens inntjening til bypakken? 3. Mener byr\u00e5den at gjennomsnittstakten som er vedtatt av fylket, stat og kommune er satt for h\u00f8yt med tanke p\u00e5 prosjektkostnadene i portef\u00f8ljen? 4. Bybanen har kommet inn i NTP med 70% statlig finansiering til KS2-kostnadsrammen for vedtatt plan. N\u00e5r byr\u00e5den sier \"gitt statens fremlagte investeringsplaner\", mener hun da at Nordhordlandstunnelen ikke har garantert statlig finansiering, og at vi derfor ikke trenger \u00e5 hente inn penger til dette prosjektet via bomringen? 5. Mener byr\u00e5den at inntektstapet fra bomringen skal kompenseres av \u00f8kt statlig finansieringsandel for hhv. bybanen og/eller Nordhordlandstunnelen?\u00bb Svar fra byr\u00e5den: 1. I dag ligger det if\u00f8lge inntektsprognosene i bypakke Bergen an til en \u00e5rlig brutto inntjening p\u00e5 i overkant av 1 mrd. kr b\u00e5de for 2024 og 2025. Vi \u00f8nsker s\u00e5 raskt som mulig \u00e5 f\u00e5 p\u00e5 plass forhandlingene med staten om en avtale som fastsetter det statlige finansieringsbidraget, men det er finansielt rom til \u00e5 avvente resultatene fra byutredningene i 2025. Inntektsniv\u00e5et frem til resultatene fra byutredningene foreligger vil ikke sette finansieringen av verken Nordhordlandstunnelen eller Bybanen i fare. Inng\u00e5tt byvekstavtale for Bergen og omegnskommunene gjelder frem til 2029. Da avtalen ble inng\u00e5tt l\u00e5 det til grunn at avtalen skulle reforhandles allerede i 2021, med den begrunnelse at det fortsatt l\u00e5 igjen to uavklarte sp\u00f8rsm\u00e5l ved avtaleinng\u00e5elsen. Dette var finansiering av bybanen til \u00c5sane, og sp\u00f8rsm\u00e5let om andre bompengepakker og bompengeprosjekter skulle integreres i avtalen. Alts\u00e5 skal det avtalefestes hvor stort bompengebidrag som skal v\u00e6re p\u00e5 de ulike prosjektene, og hvordan bompenge- systemet og restriksjonsniv\u00e5 skal fordeles i avtaleomr\u00e5det. P\u00e5 tross av gjentatte henstillinger til staten om \u00e5 hedre denne forutsetningen, har byr\u00e5det fortsatt ikke lykkes i \u00e5 f\u00e5 staten til forhandlingsbordet. 2. Grafen under viser forventet \u00e5rlig brutto bompengeinntekt dersom utviklingen i elbilandelen f\u00f8lger NTP-banen, uten justering i takstniv\u00e5er. I tillegg har Bystyret vedtatt \u00e5 benytte midlene fra bompengeforliket til bybanen til \u00c5sane. Disse midlene blir utbetalt som \u00e5rlig tilskudd til og med 2029, ved byvekstavtalens utl\u00f8p. Gjennomsnittstaksten i Prop. 11 S var beregnet med bakgrunn i 50 % statlig finansiering til b\u00e5de bybanen til Fyllingsdalen og banen til \u00c5sane. Da den statlige andelen til Fyllingsdalen ble \u00f8kt til 66 %, og det er lovnader om 70 % til \u00c5sane i NTP, ble forutsetningene for finansieringsbehovet endret. Med dagens \u00e5rlige brutto inntjening p\u00e5 over 1 mrd. og en vesentlig nedbetaling av gjeld, er det finansielt rom for \u00e5 avvente resultatene fra den kommende byutredningen. \u00d8kende elbilandel har bidratt til bedre luftkvalitet og lavere klimagassutslipp i byen, men vil p\u00e5 sikt gi utfordringer for finansieringsgrunnlaget for fremtidige prosjekter. Det vil, som byr\u00e5den hele tiden har fremholdt, komme en sak til bystyret om bompenger. Tidspunktet avhenger av n\u00e5r staten g\u00e5r med p\u00e5 forhandlinger om hvor mye bompenger som trengs for \u00e5 gjennomf\u00f8re de felles \u00f8nskede prosjektene. Det ble ikke gitt noen l\u00f8fter i statsbudsjettet for 2025. Bergen er klare til \u00e5 forhandle s\u00e5 snart staten \u00e5pner for det. Byr\u00e5den er skuffet over \u00e5 ha m\u00e5ttet vente enda et \u00e5r. 3. Angitt gjennomsnittstakst i Prop. 11 S l\u00e5 til grunn for fastsetting av takstniv\u00e5 i 2018, og er fortsatt f\u00f8rende for inntjeningspotensialet. Gjennomsnittstaksten i Prop. 11 S var beregnet med bakgrunn i 50 % statlig finansiering p\u00e5 b\u00e5de bybanen til Fyllingsdalen og til \u00c5sane, og kostnadene p\u00e5 ulike prosjekter i portef\u00f8ljen er endret. Det finnes derfor ingen fasitsvar p\u00e5 om gjennomsnittstaksten er satt for lavt, eller for h\u00f8yt. Byr\u00e5det forholder seg til inng\u00e5tte avtaler, men ser behov for at kunnskapsgrunnlaget oppdateres i tr\u00e5d med gjeldende forutsetninger og f\u00f8ringer. Mye har blitt endret siden 2018, og med bakgrunn i dette, samt \u00f8nske om \u00e5 samkj\u00f8re prosessene p\u00e5 landsbasis, har staten startet arbeidet med nye byutredninger. Dette blant annet for \u00e5 gi et bedre kunnskapsgrunnlag for fastsettelse av statlig og brukerfinansierte andeler i bypakkene. 4. V\u00e5gsbotn-Klauvaneset er det viktigste veiprosjektet for byr\u00e5det, og det vil hentes inn tilstrekkelige midler til \u00e5 ivareta prosjektene i Bypakke Bergen. Nordhordlandstunnelen f\u00e5r i disse dager fastsatt styringsm\u00e5l. Byr\u00e5det vil g\u00e5 i dialog med Statens vegvesen (SVV) om \u00e5 f\u00e5 fastsatt statlig andel og andel brukerfinansiering s\u00e5 snart styringsm\u00e5let er kommunisert p\u00e5 ny\u00e5ret. Det vil v\u00e6re behov for en andel brukerfinansiering p\u00e5 prosjektet, men med en kommunisert byggestart fra SVV tidligst i 2029 vil kostnadene p\u00e5l\u00f8pe s\u00e5 sent i avtaleperioden at likviditeten i Bypakken vil v\u00e6re tilstrekkelig til \u00e5 kunne finansiere brukerbetalingen. 5. Det viktigste for byr\u00e5det er \u00e5 f\u00e5 p\u00e5 plass en avtale som fastsetter den statlige andelen, og byr\u00e5den vil selvsagt arbeide for en s\u00e5 h\u00f8y statlig andel som mulig. Det skulle imidlertid v\u00e6rt forhandlet om statlig og brukerfinansiert andel til de omtalte prosjektene allerede i 2021. Signalene fra staten er at man m\u00e5 avvente ny byutredning f\u00f8r forhandlinger om nye byvekstavtaler blir aktuelt. I dag ligger det if\u00f8lge inntektsprognosene i bypakke Bergen an til en \u00e5rlig brutto inntjening p\u00e5 i overkant av 1 mrd. kr b\u00e5de for 2024 og 2025. Byr\u00e5den \u00f8nsker \u00e5 s\u00e5 raskt som mulig f\u00e5 p\u00e5 plass forhandlingene med staten, men det er finansielt rom til \u00e5 avvente resultatene fra byutredningene i 2025. Inntektsniv\u00e5et frem til resultatene fra byutredningene foreligger vil ikke sette finansieringen av verken Nordhordlandstunnelen eller Bybanen i fare. Christine Kahrs \u2013 Byr\u00e5d for byutvikling Dokumentet er godkjent elektronisk. "
}