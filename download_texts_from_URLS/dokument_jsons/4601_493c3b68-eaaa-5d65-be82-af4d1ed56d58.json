{
  "dokument_id": "493c3b68-eaaa-5d65-be82-af4d1ed56d58",
  "doc_type": "case_attachment",
  "kommune": 4601,
  "tittel": "H\u00f8yringsnotat - Nydyrking 2023.pdf",
  "url": "https://bergen.kommune.no/politikere-utvalg/api/fil/bk360/9605176/Hoyringsnotat-Nydyrking-2023-pdf",
  "tekst": " 1 H\u00f8ringsnotat Dato: 15. desember 2023 Forslag til lov om oppheving av lov om endring av jordlova (oppheve forbudet mot nydyrking av myr), LOV-2021-06-11-82 1. Kva h\u00f8ringsnotatet gjeld Stortinget vedtok 28. mai 2021 \u00e5 endre jordlova \u00a7 11 andre ledd, sj\u00e5 lov av 11. juni 2021 nr. 82. Endringslova innebar at nydyrking og annan nedbygging av myr berre kan skje om omsynet til klima, natur- og kulturlandskap blir vareteken gjennom ein heilskapleg plan godkjent av kommunen. Eit fleirtal i Stortinget har 16. juni 2023 i samband med behandling av revidert nasjonalbudsjett i oppmodingsvedtak nr. 928 bede regjeringa om \u00e5 leggja fram eit forslag om \u00e5 oppheva endringslova. Departementet foresl\u00e5r i dette h\u00f8yringsnotatet at lova blir oppheva. 2. Bakgrunnen for forslaget Lov av 11. juni 2021 nr. 82 om endring av jordlova (oppheve forbudet mot nydyrking av myr) m\u00e5 sj\u00e5ast i lys av at jordlova \u00a7 11 andre ledd vart endra ved lov om endringer i jordlova mv. 24. mai 2019 nr. 18 (klimahensyn ved nydyrking), og at forskrifta om nydyrking vart endra, sj\u00e5 endringsforskrift 2. juni 2020 nr. 1115. Ved lov- og forskriftendringane i 2019 og 2020 vart det mellom anna innf\u00f8rt eit forbod mot nydyrking av myr. Forbodet vart utforma slik at kommunen i s\u00e6rlege h\u00f8ve kan gi dispensasjon fr\u00e5 forbodet. I samband med N\u00e6ringskomiteen si handsaming av Dokument 8:288 L (2020\u20132021), vart det ogs\u00e5 fremja eit anna forslag til lovendring. Jordlova \u00a7 11 andre ledd skulle lyde slik (endring i kursiv): \u00abFor \u00e5 unng\u00e5 skade p\u00e5 natur- og kulturlandskap eller for \u00e5 redusere utslepp av klimagassar kan departementet gi f\u00f8resegner for nydyrking. S\u00f8knad om nydyrking eller nedbygging av myr kan berre skje der omsynet til klima, natur- og kulturlandskap vert varetatt gjennom ein heilskapleg plan godkjend av den enkelte kommune.\u00bb Endringslova vart sanksjonert 11. juni 2021, jf. kongeleg resolusjon av same dato, sj\u00e5 lov av 11. juni 2021 nr. 82 om endring av jordlova (oppheve forbudet mot nydyrking av myr). Den kongelege resolusjonen fastsette likevel ikkje noko tidspunkt for iverksetjing. I den kongelege resolusjonen om sanksjon punkt 2 er det vist til at det er n\u00f8dvendig \u00e5 f\u00e5 oversikt over konsekvensane av lovvedtaket, mellom anna korleis den nye regelen kan samordnast med anna relevant regelverk. Tidspunktet for iverksetjing m\u00e5tte fastsetjast n\u00e5r dette arbeidet var gjort. Lova er framleis ikkje sett i verk. Eit fleirtal i Stortinget bad i samband med behandlinga av statsbudsjettet 29. november 2022 regjeringa om \u00e5 leggja fram forslag om forbod mot nedbygging av myr til utbyggingsf\u00f8rem\u00e5l. Oppmodingsvedtaket lyder slik: 2 \u00abStortinget ber regjeringen legge frem forslag om forbud mot nedbygging av myr til utbyggingsform\u00e5l i l\u00f8pet av 2023. Det skal utredes mulige dispensasjoner fra forbudet for \u00e5 ta vare p\u00e5 andre arealer med h\u00f8y verdi og utbygging av samfunnskritisk infrastruktur. M\u00e5let er at forbudet reelt sett skal redusere nedbyggingen av myr.\u00bb Eit fleirtal i Stortinget har ved behandling av revidert nasjonalbudsjett 16. juni 2023 i oppmodingsvedtak nr. 928 for 2023, bede regjeringa om \u00e5 leggje fram eit forslag om \u00e5 oppheve lovvedtaket. Oppmodingsvedtaket lyder: \u00abXVIII Stortinget ber regjeringen legge frem forslag om \u00e5 oppheve lov om endring av jordlova (oppheve forbudet mot nydyrking av myr).\u00bb 3. Gjeldande reglar Nydyrking Jordlova \u00a7 11 andre ledd inneber at det ved forskrift mellom anna kan fastsetjast eit forbod mot nydyrking. I forskrift 2. mai 1997 nr. 423 om nydyrking \u00a7 5a er det fastsett eit slikt forbod. Forbodet gjeld nydyrking av myr. Forskrifta \u00a7 5a lyder: \u00a7 5a. (nydyrking av myr) Nydyrking av myr er ikke tillatt. Kommunen kan i s\u00e6rlige tilfeller gi dispensasjon til nydyrking av myr; 1. n\u00e5r grunneier mister andre produksjonsarealer p\u00e5 grunn av tap av leiejord eller ved utbygging i offenglig regi som samferdselstiltak eller lignende, 2. der grunneiers eneste dyrkingsressurs er myr, eller 3. for \u00e5 ivareta s\u00e6rskilte produksjoner i myr p\u00e5 fjellgrunn. Dersom det oms\u00f8kte myrarealet har en gjennomsnittsdybde p\u00e5 mer enn 1 meter (dyp myr), er dispensasjon i tillegg betinget av at dyp myr er det eneste tilgjengelige dyrkingsarealet p\u00e5 eiendommen. Dette gjelder imidlertid ikke for tilfeller omfattet av punkt 3 over. Dispensajon etter andre ledd kan bare gis n\u00e5r behovet for tiltaket tilsier at hensynet til natur- og kulturlandskapsverdiene og hensynet til klima m\u00e5 vike. I denne vurderingen skal det legges vekt p\u00e5 st\u00f8rrelsen p\u00e5 myrarealet som skal dyrkes opp, hensynet til en rasjonell arrondering, grunneiers tilgang p\u00e5 andre dyrkingsarealer og om det er mulig \u00e5 ta i bruk dokumenterte klimagassreduserende dyrkingsmetoder. S\u00f8keren m\u00e5 dokumentere at det oms\u00f8kte tiltaket er av vesentlig betydning for \u00e5 opprettholde drifta. N\u00e5r nydyrkingstiltaket er gjennomf\u00f8rt skal grunneier gi melding til kommunen. Kommunen skal gjennomf\u00f8re ferdiggodkjenning av nydyrkingstiltaket og registrere dette i KOSTRA. Ved avveginga av om det skal givast dispensasjon, er det fastsett i forskrifta at behovet for nydyrking m\u00e5 tilseie at natur- og kulturlandskapsverdiane og omsynet til klima skal vike. Ved vurderinga skal det leggjast vekt p\u00e5 st\u00f8rrelsen av myrarealet som skal dyrkast opp, omsynet 3 til ei rasjonell arrondering, grunneigaren sin tilgang p\u00e5 andre dyrkingsareal og om det er mogleg \u00e5 take i bruk dokumenterte klimagassreduserande dyrkingsmetodar. Nedbygging Plan- og bygningsloven, lov 27. juni 2008 nr. 71, gir heimel for at kommunane kan regulere arealbruken gjennom kommuneplanar, reguleringsplanar og byggesakshandsaming. Lova gjeld etter dette mellom anna nedbygging. Naturmangfoldloven, lov 19. juni 2009 nr. 100 inneheld ikkje s\u00e6rlege reglar om nedbygging av myr. 4. Grunnlag for forslaget 4.1. Departementet sitt utgangspunkt Myr lagrar karbon og har dessutan andre eigenskapar som legg til rette for stort biologisk mangfald, og myra har flaumdempande funksjon. I eit klimaperspektiv, ut fr\u00e5 omsynet til biologisk mangfald, \u00f8kosystem og flaumf\u00f8rebuing, er det difor behov for \u00e5 regulere b\u00e5de nydyrking og nedbygging av myr. Behovet for regulering m\u00e5 avvegast mot andre samfunnsomsyn som gjer seg gjeldande. Omsynet til drift av eksisterande landbrukseigedomar er eit d\u00f8me p\u00e5 det. Omsynet til tenleg arealutnytting med framf\u00f8ring av infrastruktur, energiproduksjon og lokalisering av bustader, skular og n\u00e6ring er andre d\u00f8me p\u00e5 samfunnsomsyn som gjer seg gjeldande. Det er ulike lovverk som legg til rette for ei avveging mellom klima, biologisk mangfald og dei aktuelle samfunnsomsyna og interessene. Nokre sentrale lover i denne samanhengen er omtala i kapittel 3. Endringslova til jordlova som ikkje er iverksett er teken inn i avsnitt 2 over. Departementet meiner det er grunn til \u00e5 vurdere om lova tek betre vare p\u00e5 klima, biologisk mangfald mv. og dei aktuelle samfunnsomsyna enn det gjeldande reglar gjer. Lova gjeld b\u00e5de nydyrking og nedbygging av myr. Vurderinga under er difor delt i to delar, ei for nydyrking, og ei for nedbygging. 4.2. Nydyrking av myr Endringslova inneber at nydyrking av myr berre kan skje der omsynet til klima, natur- og kulturlandskap vert varetatt gjennom ein heilskapleg plan godkjend av kommunen. Departementet legg til grunn at endringslova kan tolkast p\u00e5 fleire m\u00e5tar, og vil som illustrasjon gjere greie for to alternativ: a) Ein kan leggje til grunn at regelen kjem som eit tillegg til reglane om nydyrking av myr i gjeldande forskrift \u00a7 5 a. Denne tiln\u00e6rminga inneber at regelen truleg f\u00f8rer til strengare reglar for nydyrking av myr enn dei vi har i dag. b) Ein kan leggje til grunn at regelen er eit alternativ til gjeldande forskrift. Det vil seie at nydyrking generelt vert regulert gjennom nydyrkingsforskrifta, medan nydyrking av myrareal vert regulert gjennom endringslova. Tolkinga inneber at regelen i nydyrkingsforskrifta \u00a7 5a m\u00e5 opphevast slik at nydyrking av myr berre er regulert direkte i lova. Regelen opnar for at det er noks\u00e5 fritt opp til kommunane \u00e5 fastsetje kvar og korleis nydyrking av myr kan skje. 4 Form\u00e5let med Dokument 8:288 L (2020\u20132021) var \u00e5 fastsetje mildare reglar enn dei som gjeld i dag. Endringslova som vart vedteken var eit alternativt forslag som b\u00e5de dei stortingsrepresentantane som \u00f8nskte ei strengare lov og dei som \u00f8nskte mildare reglar slutta seg til. Forslaga i Dokument 8:288 L (2020-2021) og det alternative forslaget inneheld ingen vurderingar av korleis tilh\u00f8vet mellom gjeldande regel og endringslova er \u00e5 forst\u00e5. F\u00f8rearbeida til endringslova kan ikkje trekkjast inn som s\u00e6rleg st\u00f8tte for nokon av tolkingsalternativa. Etter departementet sitt syn er det ukl\u00e5rt om endringslova f\u00f8rer til at reglane om nydyrking av myr vert strengare eller mildare enn gjeldande regel i forskrifta \u00a7 5 a. Det er ogs\u00e5 ukl\u00e5rt korleis tilh\u00f8ve mellom gjeldande regel og endringslova er \u00e5 forst\u00e5. L\u00f8ysinga i endringslova gir etter dette ikkje utan vidare betre vern mot nydyrking for klima og biologisk mangfald enn det som gjeldande reglar gir. L\u00f8ysinga gir samstundes kommunane og partane i saker som gjeld nydyrking av myr store utfordringar med korleis regelen kan praktiserast. Dette er utfordringar som departementa ikkje kan rette opp i gjennom rundskriv eller uttaler. Dei ukl\u00e5re reglane i endringslova inneber at departementet, i tr\u00e5d med oppmodingsvedtak nr. 928 for 2023 fr\u00e5 Stortinget, foresl\u00e5r at regelen i endringslova om nydyrking av myr vert oppheva. 4.3. Nedbygging av myr Endringslova inneber at nedbygging av myr berre kan skje der omsynet til klima, natur- og kulturlandskap vert varetatt gjennom ein heilskapleg plan godkjend av kommunen. Det g\u00e5r ikkje fram av endringslova kva slag nedbygging lova gjeld. Det g\u00e5r heller ikkje fram av f\u00f8rearbeida fr\u00e5 Stortinget kva type nedbygging lova skal gjelde for. Det er etter dette ukl\u00e5rt om nedbygginga som skal regulerast er samferdsletiltak, energitiltak, bustadbygging, fritid, n\u00e6ring osv. eller om nedbygginga berre gjeld landbruket si eiga nedbygging ved oppf\u00f8ring av driftsbygningar eller bustadbygningar eller bygging av landbruksvegar mv. Endringslova byggjer p\u00e5 at det skal utarbeidast ein heilskapleg plan som skal leggjast til grunn for kommunen si vurdering. Det g\u00e5r ikkje fram av lova eller forarbeida om planen berre gjeld for ressursane p\u00e5 eigedomen, eller om han gjeld for st\u00f8rre omr\u00e5de. Det g\u00e5r heller ikkje fram om eller korleis endringslova skal samordnast med plan- og bygningslova som til vanleg gjeld nedbygging av areal. Departementet legg til grunn at endringslova kan tolkast p\u00e5 fleire m\u00e5tar, og vil som ein illustrasjon gjere greie for to alternativ: a) Ein heilskapleg plan vert utarbeidd b\u00e5de for den myra som det er aktuelt \u00e5 byggje ned, og for sj\u00f8lve byggjetiltaket. Nedbygging utanom landbruksdrift vil dermed krevje b\u00e5de avgjerd med heimel i jordlova og avgjerd med heimel i plan- og bygningsloven. For det tilfellet at nedbygginga skjer som ein del av landbruksdrifta, krevst det berre l\u00f8yve etter regelen i jordlova. b) Lovvilk\u00e5ret om ein heilskapleg plan m\u00e5 sj\u00e5ast som eit krav om utgreiing av alle omr\u00e5der/myrer som kan byggjast ned, og truleg ogs\u00e5 ei prioritering mellom dei. Utgreiinga kan vere ein del av kommuneplanen, og kan leggjast til grunn for avveginga av kvar det er aktuelt \u00e5 byggje ned. 5 Framstillinga over viser at det ikkje er kl\u00e5rt korleis lova er \u00e5 forst\u00e5. Det er dermed ikkje grunnlag for \u00e5 meine noko om endringslova er eigna til \u00e5 gi myrareal eit betre vern mot nedbygging enn dei reglane som gjeld i dag. Sidan det ikkje er kl\u00e5rt kva for nedbyggingstiltak som er omfatta av endringslova, er det n\u00f8dvendig \u00e5 samordne henne med plan- og bygningsloven og ei rekkje sektorlover f\u00f8r ho eventuelt kan setjast i verk. Departementet legg til grunn at avklaring av kva for tiltak som er omfatta, og samordning til anna regelverk truleg krev lovendringar. Departementet er merksam p\u00e5 oppmodingsvedtaket av 29. november 2022 i samband med Stortinget si handsaming av statsbudsjettet som er omtalt i punkt 2. Regjeringa har sett i gong dette arbeidet med sikte p\u00e5 \u00e5 leggje fram eit forslag til forbod mot nedbygging av myr til utbyggingsform\u00e5l. Det er venteleg at arbeidet vil fange opp ulike nedbyggingstiltak, og at det vil f\u00f8re til at reglane vert samordna med aktuelle reglar om arealplanlegging bl.a. i plan- og bygningsloven. Etter departementet sitt syn er dette ei tiln\u00e6rming som er meir eigna til \u00e5 gi reglar for vern av myr enn dei som f\u00f8lgjer av endringslova til jordlova. Etter departementet sitt syn er endringslova ukl\u00e5r p\u00e5 sentrale punkt. Lovarbeidet som tek sikte p\u00e5 eit meir generelt vern mot nedbygging av myr gjer at det ikkje vil vere behov for endringslova. Landbruks- og matdepartementet foresl\u00e5r s\u00e5leis i tr\u00e5d med oppmodingsvedtak nr. 928 for 2023 fr\u00e5 Stortinget, at regelen om nedbygging av myr vert oppheva. 5. Konsekvensar av forslaget Forslaget om \u00e5 oppheve endringslova er ikkje ei endring i gjeldande reglar. Forslaget f\u00f8rer etter dette ikkje til \u00f8konomiske eller administrative konsekvensar. 6. Merknader til forslaget Forslaget er \u00e5 oppheve lov 11. juni 2021 nr. 82. Lova er ikkje sett i verk. Forslaget f\u00f8rer dermed ikkje til endringar i gjeldande reglar eller til endringar i praktiseringa av dei. Vedlegg Lov om oppheving av lov 11. juni 2021 nr. 82 (oppheve forbudet mot nydyrking av myr) I Lov av 11. juni 2021 nr. 82 om endring av jordlova (oppheve forbudet mot nydyrking av myr) blir oppheva. II Lova vert sett i verk n\u00e5r Kongen fastset det. "
}