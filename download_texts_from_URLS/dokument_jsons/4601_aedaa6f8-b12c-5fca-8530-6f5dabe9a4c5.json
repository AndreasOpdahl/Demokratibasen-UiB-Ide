{
  "dokument_id": "aedaa6f8-b12c-5fca-8530-6f5dabe9a4c5",
  "doc_type": "case_presentation",
  "kommune": 4601,
  "tittel": "Handlingsplan mot vold og overgrep i n\u00e6re relasjoner ",
  "url": "https://bergen.kommune.no/politikere-utvalg/api/fil/bk360/12626395/Framstilling-Handlingsplan-mot-vold-og-overgrep-i-naere-relasjoner-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/14691-27 Handlingsplan mot vold og overgrep i n\u00e6re relasjoner Hva saken gjelder: Byr\u00e5det legger med dette frem Handlingsplan mot vold og overgrep i n\u00e6re relasjoner. Form\u00e5let med handlingsplanen er \u00e5 forebygge, avdekke og f\u00f8lge opp personer som utsettes for vold og overgrep i n\u00e6re relasjoner. Innbyggere skal f\u00e5 informasjon om hva vold er, og hvor de kan henvende seg for \u00e5 f\u00e5 hjelp. Kommunen sine ansatte skal f\u00e5 \u00f8kt kompetanse p\u00e5 \u00e5 f\u00f8lge opp personer som utsettes for vold, og personer som utsetter andre for vold. Personer som utsettes for vold og overgrep i n\u00e6re relasjoner skal f\u00e5 sammenhengende og helhetlige tjenester p\u00e5 tvers av byr\u00e5dsavdelinger, og koordinatorrolle og r\u00e5d- og veiledningstjeneste skal utvides. Krisesenterets tilbud knyttet til innhold, ressursbruk med mer skal utvikles. I arbeidet med planen har det v\u00e6rt gjennomf\u00f8rt innspillsm\u00f8ter i samarbeid med frivillige og ideelle organisasjoner. Personer som er eller har v\u00e6rt utsatt for vold ble invitert til \u00e5 komme med innspill til planen, samt at det ble lagt ut sp\u00f8rreskjema p\u00e5 organisasjonene sine hjemmesider der voldsutsatt kunne gi sine innspill. Samarbeidet med organisasjonene har v\u00e6rt viktig i utforming av tiltak i planen. Handlingsplanen er en rullering av Trygg gjennom hele livet \u2013 plan mot vold i n\u00e6re relasjoner 2019-2023. Handlingsplanen er avgrenset til kommunens handlingsrom, og fokuserer p\u00e5 kommunale tiltak. Handlingsplanen har tre fokusomr\u00e5der: I. Tidlig forebygging II. God og bedre koordinert hjelp III. Mer kunnskap i tjenestene Tiltakene som fremmes i planen skal bidra til at m\u00e5lene n\u00e5s. Planen bygger p\u00e5 kunnskap fra forskning, innspill fra voldsutsatte kvinner, sp\u00f8rreskjema i sosiale medier, ekstern referansegruppe og ansatte i Bergen kommune. \u00d8konomiske konsekvenser: Tiltak i planen gjennomf\u00f8res gjennom omdisponeringer innenfor eksisterende budsjettrammer. Det vil s\u00f8kes om tilskuddsmidler til kompetanseheving for ansatte og informasjon til innbyggere, s\u00e6rlig knyttet til oppdatering av kommunens hjemmesider. Byr\u00e5dets vurdering og anbefaling/konklusjon: Vold i n\u00e6re relasjoner er et stort samfunnsproblem, og kommunen har en viktig rolle i \u00e5 forebygge og avdekke vold og overgrep, og \u00e5 gi hjelp og r\u00e5d til voldsutsatte. Byr\u00e5dets m\u00e5l med denne handlingsplanen er at flere skal f\u00e5 god hjelp n\u00e5r de trenger den som mest. 1 Som kunnskapsgrunnlaget viser, er det mange former for vold og overgrep i n\u00e6re relasjoner. Volden rammer personer i alle aldre, i alle samfunnslag \u2013 men noen grupper er mer s\u00e5rbare for overgrep enn andre. Kvinner rammes hardest. V\u00e5re ansatte og tjenester trenger mer kunnskap om vold i n\u00e6re relasjoner for \u00e5 kunne avdekke og hjelpe, og derfor er kompetanseheving et viktig tiltak i planen. Handlingsplanen legger opp til \u00e5 styrke forebyggingsarbeidet, med m\u00e5l om \u00e5 redusere omfanget av vold og avdekke overgrep tidligere. TryggEst skal sikre oppf\u00f8lging av s\u00e5rbare personer og ofre for vold p\u00e5 et tidlig tidspunkt. M\u00f8rketallene n\u00e5r det gjelder vold og overgrep er store. Byr\u00e5det stiller seg derfor positiv til initiativer om \u00e5 lyssette offentlige bygninger under kampanjen om vold mot kvinner, for synlighet og \u00e5penhet er med \u00e5 fjerne stigma og gj\u00f8re det lettere \u00e5 be om hjelp. Barn som utsettes for vold og overgrep fra sine n\u00e6rmeste skal f\u00e5 samfunnets hjelp og beskyttelse. Mens det f\u00f8rste utkastet av planen i hovedsak var rettet mot voksne, er handlingsplanen n\u00e5 ogs\u00e5 tydelig p\u00e5 at den gjelder for barn og unge. Bergen kommunes Strategi for oppvekst og handlingsplaner for tjenester til barn og unge og for barnevernet er ogs\u00e5 viktige planer for \u00e5 gi gode forebyggende tjenester til barn og unge. Krisesenteret er et livsviktig tilbud som gir beskyttelse til voldsutsatte kvinner, menn og barn. Bergen kommune planlegger \u00e5 bygge et nytt krisesenter som skal samle dagens tilbud til ulike m\u00e5lgrupper, og gi bedre lokaler og drift. Det er satt av midler til nytt krisesenter i Handlings- og \u00f8konomiplanen. Krisesenteret gir ogs\u00e5 tilbud til voldsutsatte som ikke bor p\u00e5 krisesenteret, og en viktig del av denne planen er \u00e5 gi bedre og mer koordinert hjelp til flere. Utvikling av koordinator for voldsutsatte og arbeid med et eget pakkeforl\u00f8p er viktige tiltak for \u00e5 gi bedre og mer tilpasset hjelp til den enkelte voldsutsatte. Byr\u00e5det vil takke alle som har gitt innspill til planarbeidet og til h\u00f8ringen. Mange av disse er n\u00e5 innarbeidet i endelig planutkast. S\u00e6rlig vil byr\u00e5det takke voldsutsatte og frivillige organisasjoner for deres innspill til saken. Bergen kommune har hatt et godt samarbeid med frivillige og ideelle organisasjoner under utarbeidelse av handlingsplanen. Dette samarbeidet vil byr\u00e5det bygge videre p\u00e5 i arbeidet med \u00e5 iverksette tiltakene i handlingsplanen. Byr\u00e5det \u00f8nsker ogs\u00e5 at voldsutsattes historier og erfaringer skal brukes mer systematisk i tjenestene, slik at vi kan l\u00e6re og bli bedre. Handlingsplanen fokuserer p\u00e5 kommunens virkemidler, gjennom forebygging, bedre koordinering av tjenester og kompetanseheving. Byr\u00e5det forventer i tillegg at staten prioriterer dette feltet. Politiet trenger mer ressurser til \u00e5 kunne f\u00f8lge opp og etterforske denne alvorlige kriminaliteten som skader og \u00f8delegger uskyldige liv. Begrunnelse for framleggelse til bystyret: If\u00f8lge Reglement for bystyre og utvalgene 2023-2027 oppdatert versjon etter bystyrets vedtak i B-sak 287-24 den 04.09.2024, kapittel 5.8.1 bokstav c, behandler bystyret handlingsplaner som er en oppf\u00f8lging av planer vedtatt av bystyret. Byr\u00e5det innstiller til bystyret \u00e5 fatte f\u00f8lgende vedtak: Bystyret vedtar ny Handlingsplan mot vold og overgrep i n\u00e6re relasjoner. Dato: 13. mai 2025 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold 2 Dokumentet er godkjent elektronisk. Vedlegg: Handlingsplan mot vold og overgrep i n\u00e6re relasjoner H\u00f8ringsinnspill \u2013 merknadsskjema H\u00f8ringsinnspill \u2013 Kriminalomsorgen Bergen fengsel H\u00f8ringsinnspill \u2013 Aldri Alene H\u00f8ringsinnspill \u2013 Bergen kvinnesaksforening H\u00f8ringsinnspill \u2013 Bergen Sanitetsforening H\u00f8ringsinnspill \u2013 Bergen soroptimistklubb H\u00f8ringsinnspill \u2013 Eldrer\u00e5det H\u00f8ringsinnspill \u2013 Helse Bergen HF H\u00f8ringsinnspill \u2013 H\u00f8gskolen p\u00e5 Vestlandet H\u00f8ringsinnspill \u2013 Kommunalt r\u00e5d for personer med funksjonsnedsettelse H\u00f8ringsinnspill \u2013 Nok. Bergen H\u00f8ringsinnspill \u2013 Ruspolitisk r\u00e5d H\u00f8ringsinnspill \u2013 Ruspolitisk r\u00e5d Vestland H\u00f8ringsinnspill \u2013 Ungdomsr\u00e5det H\u00f8ringsinnspill \u2013 Vestland innvandrer\u00e5d 3 "
}