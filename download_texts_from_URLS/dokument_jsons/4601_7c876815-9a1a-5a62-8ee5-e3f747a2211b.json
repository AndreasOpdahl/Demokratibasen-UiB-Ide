{
  "dokument_id": "7c876815-9a1a-5a62-8ee5-e3f747a2211b",
  "doc_type": "case_attachment",
  "kommune": 4601,
  "tittel": "Klage p\u00e5 avslag p\u00e5 fradeling av teig, Fana - gnr 48 bnr 296",
  "url": "https://bergen.kommune.no/politikere-utvalg/api/fil/bk360/10226104/Klage-pa-avslag-pa-fradeling-av-teig-Fana-gnr-48-bnr-296",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/278513-12 Klage p\u00e5 avslag til fradeling av teig, Fana, - gnr 48 bnr 296 Hva saken gjelder: Saken gjelder klage p\u00e5 avslag p\u00e5 s\u00f8knad (Vedlegg 3) om deling av landbrukseiendom i Fana. Tidligere hjemmelshaver s\u00f8ker om fradeling, ut fra at dette var en forutsetning ved salget i 2022. Dagens hjemmelshavere fikk i 2022 overf\u00f8rt hjemmelen til hele eiendommen ved salget i 2022. Framstilling av saken fremkommer p\u00e5 sidene 3 \u2013 7. \u00d8konomiske konsekvenser: Klager har ikke s\u00f8kt om \u00e5 f\u00e5 dekket advokatutgifter i saken p\u00e5 det n\u00e5v\u00e6rende tidspunkt. Byr\u00e5dens vurdering og anbefaling/konklusjon: Byr\u00e5den mener at det er gjort en grundig vurdering i saken, etter jordlova \u00a7 12. Det er megler som har gjort en feil i saken ved \u00e5 overf\u00f8re hele eiendommen til dagens hjemmelshavere, f\u00f8r delingstillatelse eventuelt er gitt. Klager b\u00f8r heller ta saken opp med megler. Bergen kommune har etter en grundig vurdering, kommet til at det er flere momenter som taler imot enn for en fradeling ved den aktuelle landbrukseiendommen. Byr\u00e5den innstiller til byr\u00e5det at vedtaket av 22.03.2024 blir st\u00e5ende, \u00abBergen kommune avsl\u00e5r med hjemmel i jordlova \u00a7 12, fradeling av den oms\u00f8kte teigen fra gnr. 48, bnr. 296\u00bb. Vedtakskompetanse: Byr\u00e5dets fullmakter som kollegium og delegasjon av myndighet til den enkelte byr\u00e5d fastsatt av byr\u00e5det 22.04.2021 i sak 1119-21, pkt. 12: \u00abByr\u00e5det behandler klager p\u00e5 vedtak truffet av byr\u00e5den/administrasjonen i saker etter konsesjonsloven, jordlova, odelsloven og skogbruksloven. Dette gjelder ikke dersom byr\u00e5den/administrasjonen endrer eller opphever sitt vedtak.\u00bb Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: Seksjon for n\u00e6ring og landbruk sitt vedtak fra 22.03.2024 opprettholdes. Klagen tas ikke til f\u00f8lge. Dato: 18. juni 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. 1 Vedlegg: 1. S\u00f8knad om fradeling 2. Administrativ sak 22032024 3. Klage p\u00e5 vedtak av 22032024 4. Rundskriv-jordlova-M-2-2021 2 Saksframstilling: 1. Hva saken gjelder \u2013 klage p\u00e5 vedtak om fradeling etter jordlova \u00a7 12, sak 2024/27513-10 1.1 Historikk Den 22.01.2024 mottok Bergen kommune en anmodning om \u00e5 vurdere fradeling p\u00e5 eiendommen gnr. 48 bnr. 296. Dette ble sendt etter at klagesaken, ved avslag ved behandling etter plan- og bygningsloven, ble stilt i bero, inntil saken hadde v\u00e6rt behandlet etter jordlova. Det hadde ikke tidligere v\u00e6rt s\u00f8kt om fradeling etter jordlova, men \u00ablandbruk\u00bb i Bergen kommune, som en periode h\u00f8sten 2023 var lagt inn under Bymilj\u00f8etaten, hadde uttalt seg negativt til fradelingen, da de var h\u00f8ringspart i saksbehandlingen etter plan- og bygningsloven. Ved fradeling fra en landbrukseiendom, kreves det tillatelse etter to ulike lovverk, b\u00e5de plan- og bygningsloven og jordlova. Det er f\u00f8lgelig to helt adskilte behandlinger av saken, og saken vurderes etter begge lovverk, f\u00f8r en endelig tillatelse kan gis. En tillatelse er ikke gitt, f\u00f8r det er gitt tillatelse etter begge lovverk. Klager s\u00f8ker tillatelse til fradeling er tidligere eier og hjemmelshaver. Klager solgte eiendommen h\u00f8sten 2022 til dagens hjemmelshavere. Den gang ble hjemmelen for hele eiendommen overf\u00f8rt til de to kj\u00f8perne. Det var avtalt at kj\u00f8perne skulle overta deler av eiendommen, ca. 1,4 dekar. Det ble p\u00e5 tidspunktet ikke s\u00f8kt om fradeling etter jordlova. Klager p\u00e5tok seg her en risiko for om det ble gitt tillatelse til deling eller ikke. 2. S\u00f8knads- og klageopplysninger Hjemmelshaver: Eirunn Torvik og Sigbj\u00f8rn Str\u00f8mme Klager: Helge Thomas N\u00f8kling v/ adv. \u00d8yvind H. Lerring 2.1 Opplysninger fra s\u00f8knaden Klager hevder, ved sin advokat, at det ikke trengs \u00e5 s\u00f8ke om tillatelse om fradeling etter jordlova \u00a7 12 p\u00e5 denne eiendommen, og viser til dokument DELE-2022/26876-12 i saksbehandlingen hos Plan- og bygningsetaten. Klager er ikke enig i at saken ogs\u00e5 skal behandles etter jordlova. 3. Om klagen Advokatfirma M\u00e6land & Co AS viser til at klager ikke er enig i at det er krav til delingstillatelse etter jordlova for deling av den aktuelle eiendommen. 3.1 Klagens innhold \u2022 Jordlova kommer ikke til anvendelse \u2022 Vedtaket mangler hjemmel i lov \u2022 Fradeling vil ikke medf\u00f8re drifts- og milj\u00f8messige ulemper \u2022 Fradeling vil tvert imot virke positivt for utnyttelsen av arealressursene som ber\u00f8res \u2022 Virkningen av eiendommens planstatus \u2022 Klager ber om at vedtaket oppheves 4. Vurderingen av klagen 4.1 Jordlova kommer ikke til anvendelse Klager viser i klagen (Vedlegg 3) til forarbeidene til jordlova og mener at jordlova ikke kommer til anvendelse her fordi at l\u00f8nnsomheten blir for d\u00e5rlig. Klager hevder at den aktuelle \u00abeiendommen er for liten og at den mangler de n\u00f8dvendige forutsetninger for selvstendig landbruksdrift med noen form for l\u00f8nnsomhet\u00bb. 3 Den aktuelle eiendommen er p\u00e5 fem dekar. Klager er uenig i at den omhandlede eiendommen er en landbrukseiendom og viser til Ot.prp.nr. 72 (1993-1994) pkt. 5.1.4, der vilk\u00e5ret for en landbrukseiendom er at den m\u00e5 kunne benyttes til jord- eller skogbruk. Bergen kommune peker i stedet p\u00e5 at forarbeidene til jordlova (Ot.prp.nr.72 (1993-1994) pkt. 5.1.4 (2)) viser til en avgj\u00f8relse fra Stortingets ombudsmann for forvaltningen, som legger til grunn at en eiendom p\u00e5 5 dekar, med 3 dekar dyrket mark og 2 dekar annet, skal regnes som jordbrukseiendom. Den aktuelle eiendommen hadde mer enn 3 dekar jordbruksareal, s\u00e5 seint som i 2014, se illustrasjonsbilder under. Klager bestrider at en slik eiendom kan drives med en viss l\u00f8nnsomhet. Klager viser til en vurdering gjort av Fylkeslandbruksstyret i 1996, om at hovedeiendommen p\u00e5 181 dekar, som gnr. 48 bnr. 296 er skilt ut fra, \u00abikke hadde forutsetninger for selvstendig landbruksdrift i fremtiden\u00bb, og hevder at jordlova derfor ikke kommer til anvendelse. Bergen kommune sin erfaring er at det er sv\u00e6rt stor interesse for eiendommer av denne st\u00f8rrelsen i dag, der folk \u00f8nsker \u00e5 drive med sm\u00e5skala landbruk, hagebruk og/ eller med dyr. Vi har erfaring med at interesserte kan f\u00e5 en viss l\u00f8nnsomhet p\u00e5 slike eiendommer, gjerne med en hel eller delt stilling i et annet yrke ved siden av driften av landbrukseiendommen. For mange handler det ogs\u00e5 om selvforsyning, det \u00e5 drive landbruksdrift i en slik skala. Regjeringen har satt som m\u00e5l at dyrket eller dyrkbar jord skal drives. Den aktuelle eiendommen har tidligere v\u00e6rt drevet som en landbrukseiendom, men har av klager v\u00e6rt ulovlig omdisponert fra dyrket mark til en fylling i s\u00f8rvest, og han har unnlatt \u00e5 drive eiendommen som en landbrukseiendom. Vi ser p\u00e5 flybilder fra 1970, 2005 og 2014 at dette var en landbrukseiendom i en viss drift, og dermed har potensiale, og skal etter v\u00e5r vurdering, regnes som en landbrukseiendom. Klager kan ikke n\u00e5 frem med at det \u00e5 ikke overholde driveplikten etter jordlova \u00a7 8, og \u00e5 lage ulovlig fylling p\u00e5 eiendommen eller \u00e5 disponere eiendommen i strid med KPA 2018, skal fremme hans rett til deling av eiendommen. Klager skal ikke h\u00f8ste fordel p\u00e5 det \u00e5 ikke overholde driveplikten, eller \u00e5 lage ulovlig massfylling p\u00e5 eiendommen. Den omtalte fyllingen er aldri oms\u00f8kt. Eiendommen har aldri blitt lovlig omdisponert til noe annet enn landbrukseiendom. Eiendommen ligger i et omr\u00e5de avsatt til LNF i KPA 2018. 1970 2005 4 2014 Nyeste flybilde (2022?) med den ulovlige fyllingen markert med bl\u00e5tt. Bergen kommune mener, p\u00e5 bakgrunn av det ovennevnte, at jordlova kommer til anvendelse og anf\u00f8rselen m\u00e5 falle bort. Vi har vist til forarbeidene til loven og v\u00e5r erfaring med at det ikke er uvanlig i dag at en eiendom p\u00e5 5 dekar kan benyttes til jordbruksdrift i mindre skala med en viss l\u00f8nnsomhet. Klager skal heller ikke f\u00e5 fordel av \u00e5 ikke overholde driveplikten etter jordlova \u00a7 8, eller \u00e5 anlegge ulovlig fylling p\u00e5 eiendommen. 4.2 Vedtaket mangler hjemmel i lov Klager hevder at delingssaken ligger utenfor jordlovas anvendelsesomr\u00e5de, og at dette ikke er vurdert i vedtaket. Klager hevder at jorden ikke er eller kan benyttes til landbruksdrift. Det vises ogs\u00e5 til at deler av eiendommen er s\u00e5 bratt at det ikke kan drives landbruksdrift der. I vurderingen av om den aktuelle saken ligger innenfor jordlovas anvendelsesomr\u00e5de, vises det til pkt. 4.1. Den aktuelle eiendommen har og hadde ressurser som gir mulighet for drift med noe l\u00f8nnsomhet, slik kravet er i jordlova, og slik veiledning krever. Eiendommen har de siste ti \u00e5rene v\u00e6rt d\u00e5rlig drevet, og det er anlagt en ulovlig fylling p\u00e5 den dyrkede marken, det er anlagt parkeringsplass/ veier/ uteoppholdsarealer uten \u00e5 s\u00f8ke tillatelse. I tillegg er driftsbygningen ulovlig omdisponert til noe annet enn driftsbygning til bruk i landbruksdrift. Det kan ikke argumenteres med at bratthet f\u00f8rer til at jordlova ikke kommer til anvendelse. P\u00e5 Vestlandet er det ikke uvanlig at jordene/ bakkene har en viss helning. Det er ingen holdepunkt i jordlova for et slikt utsagn. Vi kan ikke se at klagers mangel p\u00e5 drift og ulovlige omdisponeringer, kan f\u00f8re til at saken faller utenfor jordlovas anvendelsesomr\u00e5de. S\u00e5 sent som i 2014, ble det drevet jordbruksvirksomhet p\u00e5 den aktuelle eiendommen, slik bildene over viser. Det kan f\u00f8lgelig konkluderes at det her kan drives jordbruksvirksomhet av en viss karakter og l\u00f8nnsomhet. Ved en vurdering av hva som er egnet til landbruksdrift og ikke, gjelder blant annet dagens veiledning i rundskriv M-2-2021 (Vedlegg 4), praksis og interesse for landbrukseiendommer. I dag er interessen og viljen til \u00e5 dyrke mindre landbrukseiendommer, en helt annen enn i 1996, som klager viser til. Dagens regjering har ogs\u00e5 gitt klare f\u00f8ringer p\u00e5 at dyrket og dyrkbar jord skal dyrkes. Dette avviker fra uttalelsen til Fylkeslandbrukskontoret fra 1996. 5 Nyere uttalelser fra h\u00f8yere hold har sterkere vekt i vurderingen enn uttalelser som er eldre og fra et lavere organ. P\u00e5standen kan derfor ikke komme til anvendelse. Klagers anf\u00f8rsel om at vedtaket ikke var hjemlet i lov, ikke er riktig og m\u00e5 falle bort. 4.3 Fradeling vil ikke medf\u00f8re drifts- og milj\u00f8messige ulemper Klager hevder at vedtaket er fattet p\u00e5 feilaktig grunnlag ved at kommunen legger uriktig til grunn at \u00abeiendommen har ressursmessige forutsetninger for \u00e5 eies og drives som g\u00e5rdsbruk, og at det dermed vil medf\u00f8re drifts- og milj\u00f8messige ulemper \u00e5 skille fra boligen fra \u00f8vrig areal. All saksbehandling etter jordlova foretas p\u00e5 grunnlag av den siste veiledning som er gitt fra Landbruks- og matdepartementet, n\u00e5 M-2-2021 (Vedlegg 4) og annen tilgjengelig juridisk litteratur om jordlovas \u00a7 12. Hva som ble sagt og vedtatt i forbindelse med delingsvedtaket i 1996, har liten og ingen betydning i dag. Det er en annen praksis og veiledning/ instruks i dag, som er gitt i forhold til fradeling og drift av en landbrukseiendom, enn det som ble praktisert i 1996. Vi minner ogs\u00e5 om at Fylkeslandbruksstyret ikke eksisterer lenger. Det er langt p\u00e5 vei Statsforvalteren som har overtatt denne rollen n\u00e5. Anf\u00f8rselen m\u00e5 falle bort. 4.4 Fradeling vil tvert imot virke positivt for utnyttelsen av arealressursene som ber\u00f8res Klager hevder at det \u00abikke er p\u00e5regnelig at eiendommen p\u00e5 grunn av sin st\u00f8rrelse og beskaffenhet vil bli tatt i bruk som g\u00e5rdsbruk\u00bb og at en fradeling vil \u00ab\u00e5pne for at \u00f8vrig areal med den gamle driftsbygningen kan utnyttes til landbruksform\u00e5l uavhengig av hvem som eier og bor i bolighuset\u00bb. Klager \u00f8nsker \u00e5 bruke driftsbygningen og \u00f8vrig areal i forbindelse med skogbruk p\u00e5 naboeiendommen. Klager hevder at kommunen har \u00aburiktig lagt til grunn at fradeling vil f\u00f8re til drifts- og milj\u00f8messige ulemper for resteiendommen og naboeiendommene\u00bb. Klager mener dette er en mangel ved vedtaket som \u00abm\u00e5 lede til omgj\u00f8ring\u00bb. Vi viser til tidligere omtale om mulighetene til \u00e5 benytte en eiendom av denne st\u00f8rrelsen til landbruksdrift, se pkt. 4.1. Klager har opplyst at han sammen med sin bror, eier en naboeiendom, med noe p\u00e5st\u00e5ende skog. Dette er en st\u00f8rre eiendom med gode oppstillingsmuligheter for t\u00f8mmer og ved. Det vil f\u00f8lgelig ikke v\u00e6re behov for \u00e5 bruke deler av den aktuelle eiendommen til en slik oppstilling. Driftsbygningen bar ikke preg av \u00e5 bli vedlikeholdt, eller \u00e5 ha v\u00e6rt brukt til landbruksdrift, p\u00e5 mange \u00e5r. Den vil, etter noe vedlikehold, kunne inng\u00e5 i en begrenset landbruksdrift p\u00e5 eiendommen. Denne muligheten vil trolig falle bort dersom eiendommen blir fradelt, forfallet forsetter og driften blir slik den har v\u00e6rt de siste \u00e5rene. Vi kan ikke se at klager har begrunnet hvorfor det skal v\u00e6re positivt for utnyttelsen av eiendommen til landbruksdrift og for arealressursene som ber\u00f8res, at eiendommen blir delt. P\u00e5standen m\u00e5 falle bort. 4.5 Virkningen av eiendommens planstatus Klager hevder at det \u00abikke er grunnlag for \u00e5 hevde at politikerne har vurdert om den fradelte parsellen\u00bb \u00abfortsatt var en landbrukseiendom etter fradelingen i 1996 eller ved etterf\u00f8lgende rulleringer av arealplanen\u00bb. Klager hevder ogs\u00e5 at LNF heller ikke er \u00abet argument i seg selv\u00bb. Klager hevder at siden det ikke er \u00abs\u00f8kt om omregulering av arealform\u00e5let og arealet 6 fortsatt vil v\u00e6re som LNF etter en eventuell fradeling av bolighuset og arealet vil fortsatt v\u00e6re regulert til LNF etter fradeling av bolighuset\u00bb. Det er hele omr\u00e5det som er regulert til LNF-form\u00e5l, ikke bare enkeltparseller eller enkelt- eiendommer. Erfaringen viser at jo mer en tillater fradeling av enkeltparseller, jo vanskeligere er det \u00e5 opprettholde LNF-form\u00e5let i KPA. Det at KPA 2018 i Bergen er forholdsvis ny, viser ogs\u00e5 at politikerne i Bergen i nyere tid har vurdert at det aktuelle omr\u00e5det og den aktuelle eiendommen skal ligge under LNF som form\u00e5l. Det er strenge krav til bruken, der det er regulert til LNF. Klager hevder at dette ikke er et argument i seg selv. Bergen kommune er uenige med klager her. Klager hevder at selv om eiendommen blir delt, vil arealform\u00e5let fortsatt v\u00e6re LNF. Det er riktig, men som vi skriver i avsnittet over, det vil v\u00e6re mye vanskeligere \u00e5 opprettholde en landbruksdrift, jo mindre eiendommene blir, og jo mer oppstykket en landbrukseiendom blir. I tillegg m\u00e5 det nevnes at klager i senere tid ikke har oppfylt LNF-form\u00e5let. Klager har ogs\u00e5 den siste tiden drevet ulovlig omdisponering p\u00e5 eiendommen ved \u00e5 anlegge veier, parkeringsplasser og ulovlig massefylling. Dette strider mot arealform\u00e5let LNF, og er ikke oms\u00f8kt etter jordlova \u00a7 9. Klagers anf\u00f8rsler kan ikke komme til anvendelse. 5. Klager ber om at vedtaket blir opphevet Klager ber prinsipalt om at vedtaket m\u00e5 oppheves \u00absom f\u00f8lge av mangler ved hjemmelsgrunnlaget som vedtaket bygger p\u00e5\u00bb. Subsidi\u00e6rt hevder klager at \u00abavslag p\u00e5 s\u00f8knad om delingstillatelse etter jordlova \u00a7 12 er gitt p\u00e5 uriktig grunnlag og at det hefter mangler ved kommunens begrunnelse for vedtaket som m\u00e5 antas \u00e5 ha ledet til at det er gitt anslag p\u00e5 uriktig grunnlag.\u00bb Atter subsidi\u00e6rt hevder klager at vedtaket m\u00e5 oppheves \u00absom f\u00f8lge av ovennevnte mangler ved vedtakets begrunnelse\u00bb. Kommunen mener at det er gjort en grundig vurdering i saken i \u00abAdministrativ sak\u00bb (vedlegg 2), etter jordlova \u00a7 12. Det er spesielt at tidligere hjemmelshaver, som har solgt en landbrukseiendom, s\u00f8ker om fradeling etter jordlova over ett \u00e5r etter hjemmelen er overdradd til kj\u00f8perne. Bergen kommune har, etter en grundig vurdering, kommet til at det er flere positive momenter enn det er negative momenter ved \u00e5 nekte en fradeling i denne saken. Kommunen vurderer ogs\u00e5 at vedtaket er godt forankret i jordlova \u00a7 12, og mangler f\u00f8lgelig ikke hjemmelsgrunnlag. Bergen kommune er uenige i kravet om at vedtaket skal oppheves. Det er til n\u00e5 ikke s\u00f8kt om dekking av advokatutgifter i saken. 6. Konklusjon Kommunen opprettholder sitt vedtak; \u00abBergen kommune avsl\u00e5r med hjemmel i jordlova \u00a7 12, fradeling av den oms\u00f8kte teigen fra gnr. 48, bnr. 296.\u00bb 7 "
}