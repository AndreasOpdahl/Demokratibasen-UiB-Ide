{
  "dokument_id": "58f37b5d-5184-5d12-bd98-bd94067f418f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 188 fra Per Storli (FrP) om innfartsparkering - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11617364/Svar-pa-skriftlig-sporsmal-nr-188-fra-Per-Storli-FrP-om-innfartsparkering-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/171364-3 Saksbehandler: Malene Nesse Gr\u00f8nningen Fra Dato: 26. november 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 188 fra Per Storli (FrP) om innfartsparkering - Utvalg for milj\u00f8 og byutvikling I Byvekstavtalen av 24.09.2020 er innfartsparkering nevnt som et av fire satsningsomr\u00e5der for \u00e5 sikre \u00f8kt bruk av kollektivreiser \u2013 og dermed reduksjon i personbiltrafikk. 1. Hvor mange innfartsparkeringsplasser er etablert i Bergen etter at Byvektsavtalen ble signert i september 2020? Hvor er de etablert? 2. Hva er gjort fra Bergen kommunes side for \u00e5 sikre at innfartsparkering er prioritert i tr\u00e5d med innholdet i byvekstavtalen i samarbeidet omkring Milj\u00f8l\u00f8ftet og oppf\u00f8lgning av Byvekstavtalen? Svar fra byr\u00e5den: Det ble etablert 52 innfartsparkeringsplasser i V\u00e5gsbotn i \u00c5sane i 2020, jf. Milj\u00f8l\u00f8ftets \u00e5rsmelding for 2020. Det har ikke blitt etablert innfartsparkeringsplasser i Bergen kommune etter dette. I byvekstomr\u00e5det var det om lag 3650 parkeringsplasser for innfartsparkering fordelt p\u00e5 40 parkeringsanlegg i 2022, jf. Milj\u00f8l\u00f8ftets \u00e5rsmelding for 2022 . Samme \u00e5ret ble det etablert 73 innfartsparkeringsplasser i Lyseparken i Bj\u00f8rnafjorden. Anlegget i Lyseparken ble utvidet med 20 nye innfartsparkeringsplasser i 2023, jf. Milj\u00f8l\u00f8ftets \u00e5rsmelding for 2023. Flere innfartsparkeringsplasser er n\u00e5 under planlegging p\u00e5 \u00c5gotnes i \u00d8ygarden. I hovedsak er det fylkeskommunen, Skyss og BaneNOR i Arna som drifter innfartsparkeringsplassene i Bergensomr\u00e5det. For \u00e5 legge til rette for \u00f8kt bruk av kollektiv vil byr\u00e5det arbeide for innfartsparkering i tilknytning til kollektivknutepunkt. Dette samsvarer med hvordan Bergen kommune jobber med lokalisering av innfartsparkering i Milj\u00f8l\u00f8ftet. Strategisk styringsdokument for innfartsparkering 2022-2029 legger f\u00f8ringer for hvordan byvekstkommunene arbeider med og prioriterer innfartsparkeringsplasser. Styringsdokumentet sl\u00e5r fast at de regionale behovene innenfor Bergensomr\u00e5det skal hensyntas ved lokalisering av innfartsparkeringsplasser. Lokalisering og videre utvikling av innfartsparkeringsplasser skal hovedsakelig skje i de ytre omr\u00e5dene av Bergensomr\u00e5det, etableres opp mot by- og regionstamlinjenettet i Bergensomr\u00e5det og vurderes opp mot gang- og sykkeltilgjengelighet til kollektivtilbud og muligheten for \u00e5 bedre denne. Styringsdokumentet konstaterer at jo lengre ut i systemet innfartsparkeringsplassene ligger, jo st\u00f8rre er den trafikkreduserende effekten per innfartsparkeringsplass. Innfartsparkeringsanlegg b\u00f8r lokaliseres utenfor et bompengesnitt, utenfor strekninger der det ofte oppst\u00e5r k\u00f8 inn mot Bergen og ligge utenfor strekninger med prioritert fremkommelighet for kollektivtrafikk. Bergen kommune har i prioriteringsr\u00e5det i Milj\u00f8l\u00f8ftet den 22.november, sak 84/24, sluttet seg til at det n\u00e5 blir opprettet en arbeidsgruppe som skal fremme tiltak for \u00e5 styrke samarbeidet om innfartsparkering med utgangspunkt i felles vedtatt strategi. Figur 29 i byutredningen fra 2018 viser en situasjonsbeskrivelse av innfartsparkeringsplassene i Bergensomr\u00e5det. Christine Kahrs \u2013 Byr\u00e5d for byutvikling Dokumentet er godkjent elektronisk. "
}