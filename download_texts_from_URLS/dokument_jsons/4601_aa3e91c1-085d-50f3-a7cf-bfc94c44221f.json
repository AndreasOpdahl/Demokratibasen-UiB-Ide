{
  "dokument_id": "aa3e91c1-085d-50f3-a7cf-bfc94c44221f",
  "doc_type": "case_attachment",
  "kommune": 4601,
  "tittel": "H\u00f8ringsuttale til H\u00f8ring - Pilotering av ambulant spesialisthelseteam til barn og unge med h\u00f8y risiko for \u00e5 skade andre",
  "url": "https://bergen.kommune.no/politikere-utvalg/api/fil/bk360/11746868/Horingsuttale-til-Horing-Pilotering-av-ambulant-spesialisthelseteam-til-barn-og-unge-med-hoy-risiko-for-a-skade-andre",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/162995-2 H\u00f8ringsuttale til H\u00f8ring - Pilotering av ambulant spesialisthelseteam til barn og unge med h\u00f8y risiko for \u00e5 skade andre Hva saken gjelder: Helsedirektoratet har sendt p\u00e5 h\u00f8ring forslag om pilotering av ambulant spesialisthelseteam til barn og unge med h\u00f8y risiko for \u00e5 skade andre. H\u00f8ringsfrist: 21.01.2025 Pilotering av ambulant spesialisthelseteam har til hensikt \u00e5 svare p\u00e5 m\u00e5l 1, Likeverdig og tilgjengelig behandlings- og oppf\u00f8lgingstilbud, i den nasjonale strategien for helsesektorens arbeid med personer som ut\u00f8ver vold og overgrep. Strategien har i utgangspunktet et livsl\u00f8psperspektiv, men er fra 2023 avgrenset til \u00e5 gjelde for barn og unge (0-18 \u00e5r). Den nasjonale strategien har blitt utviklet og videre konkretisert p\u00e5 oppdrag fra Helse- og omsorgsdepartementet. Ambulant spesialisthelseteam er ett av flere tiltak som foresl\u00e5s for \u00e5 bidra til \u00e5 n\u00e5 det overordrede m\u00e5let i strategien; redusere ut\u00f8velsen av vold og overgrep gjennom \u00f8kt oppmerksomhet p\u00e5 de som ut\u00f8ver. Det foresl\u00e5s \u00e5 pilotere et kunnskapsbasert og tilpasset behandlings- og oppf\u00f8lgingstilbud i spesialisthelsetjenesten til barn og unge i aldersgruppen 10-18 \u00e5r med h\u00f8y risiko for \u00e5 skade andre. Tiltaket skal bidra til en m\u00e5lbar reduksjon i antall alvorlige volds- og overgrepshendelser blant barn og unge med h\u00f8y risiko i Norge, samt en m\u00e5lbar forbedring av den unges livskvalitet. \u00d8konomiske konsekvenser: Ingen \u00f8konomiske konsekvenser. Byr\u00e5dens vurdering og forslag til h\u00f8ringsuttalelse: Det er et m\u00e5l for b\u00e5de Bergen kommune og landet for \u00f8vrig \u00e5 sikre gode oppvekstvilk\u00e5r for barn og unge. En oppvekst preget av mestring og trygghet er en viktig forutsetning for et godt voksenliv. Vold og overgrep blant mindre\u00e5rige er et alvorlig samfunnsproblem som krever gode tiltak og innsatser. Situasjonen for disse barna er ofte kompleks. Mange har vanskelige oppvekstvilk\u00e5r, helseutfordringer som psykiske lidelser, atferdsforstyrrelser, utviklingsforstyrrelser og rusmiddelproblemer. Flere har selv v\u00e6rt utsatt for traumer. Det ligger derfor et stort potensial i \u00e5 avdekke utfordringer tidlig. Det er likevel ikke enkelt \u00e5 forutse hvilke barn og unge som kan utvikle kriminell og/eller skadelig atferd. Alt for ofte kommer tjenestene til kort n\u00e5r det gjelder \u00e5 forst\u00e5 barnets utrykk og vansker, og det er ogs\u00e5 mangel p\u00e5 adekvate tiltak n\u00e5r utfordringer blir avdekket. 1 Bergen kommune har gjennom strategi for oppvekst, ulike handlingsplaner og senest i sak om ungdomskriminalitet vedtatt at vi skal satse p\u00e5 tidlig og helhetlig innsats for \u00e5 forebygge at utfordringer vi ser f\u00e5r vokse seg store. Samtidig trenger barn og unge som allerede har f\u00e5tt det vanskelig at samfunnet har gode og m\u00e5lrettede tilbud til dem. H\u00f8ringsutkastet foresl\u00e5r et behandlingstilbud som skal gjelde de av barn og unge som har h\u00f8y risiko for \u00e5 skade andre, og tilbudet skal prioritere barn i alderen 10-15 \u00e5r for \u00e5 forebygge eskalering av atferden s\u00e5 tidlig som mulig. Dette er et viktig tiltak b\u00e5de for barna det gjelder, men ogs\u00e5 for de som er utsatt for volden og/eller overgrepene. Vi vet at det \u00e5 bli utsatt for vold og overgrep i seg selv utgj\u00f8r en stor risiko for \u00e5 utvikle vansker. Dersom vi lykkes med \u00e5 hjelpe barn og unge som utsetter andre for skade, vil vi ogs\u00e5 forebygge at de som blir utsatt utvikler vansker og i noen tilfeller selv kan utsette andre for skade ogs\u00e5. Teamet skal v\u00e6re tverrfaglig sammensatt og arbeide lokalt der den unge oppholder seg. Teamet skal utf\u00f8re b\u00e5de kartlegging, direkte pasientbehandling og veiledning av lokale tjenester. Begrunnelse for \u00e5 foresl\u00e5 \u00e5 etablere et spesialisert hjelpetiltak for disse barn og unge er kunnskapen om at intensive hjelpetiltak for denne gruppen er sv\u00e6rt virkningsfulle n\u00e5r det gjelder \u00e5 redusere risiko for ny/gjentagende ut\u00f8velse. Samtidig mangler eksisterende tjenester kompetanse p\u00e5 \u00e5 h\u00e5ndtere barn og unge med h\u00f8y risiko. Den foresl\u00e5tte piloten med et ambulant spesialisthelseteam skal bidra til \u00e5 styrke lokale tjenester ved \u00e5 tilgjengeliggj\u00f8re kunnskap, metoder og verkt\u00f8y til tjenestene rundt barn og unge. Det vil komme en egen h\u00f8ring p\u00e5 dette punktet. Byr\u00e5den foresl\u00e5r f\u00f8lgende h\u00f8ringsuttalelse: Overordnet innspill til konseptforslaget: Bergen kommune st\u00f8tter i all hovedsak h\u00f8ringsforslaget om et ambulant spesialisthelseteam for barn og unge med h\u00f8y risiko for \u00e5 skade andre. Bergen kommune mener det b\u00f8r vurderes hvordan regionale kompetansesenter som RVTS (ressurssenter mot vold og traumatisk stress) kan involveres i piloteringen. RVTS er en del av spesialisthelsetjenesten, har tilbud rettet b\u00e5de mot kommune og andre akt\u00f8rer, har gode samarbeidsrelasjoner lokalt og regionalt og har s\u00e6rlig god kunnskap p\u00e5 temaet h\u00f8ringsforslaget omhandler. Bergen kommune har hatt tilgang bred kompetanse og erfaring p\u00e5 vold og skadelig seksuell atferd, blant annet ved \u00e5 ha tilbudet V27 i kommunen. I tillegg er Bergen Norges nest st\u00f8rste by, med de styrkene og utfordringene det medf\u00f8rer. Spesialisthelsetjenesten i Helse Bergen dekker b\u00e5de storbyen Bergen og omkringliggende kommuner med variert kompetanse og tjenestetilbud. En pilotering av ambulant spesialisthelseteam \u00f8nskes derfor spesielt velkommen i v\u00e5r region. Fremhevede sp\u00f8rsm\u00e5l i h\u00f8ringsutkastet: Bergen kommune er enig i at det foresl\u00e5tte tilbudet kan bidra til \u00e5 redusere forekomsten av alvorlig vold og overgrep blant barn og unge med h\u00f8y risiko for \u00e5 skade andre. Dette b\u00e5de gjennom god behandling og oppf\u00f8lging til barn med h\u00f8y risiko for \u00e5 skade andre og god og tilgjengelig kompetansest\u00f8tte til tjenester som arbeider med forebygging av slik risiko. Ut fra h\u00f8ringsutkastet mener Bergen kommune at tiltaket vil bidra til mer likeverdig og virksomt behandlings- og oppf\u00f8lgingstilbud for m\u00e5lgruppen. Samtidig kan enda et ambulant team i spesialisthelsetjenesten bidra til enda flere veier for henvising og samarbeid og det kan v\u00e6re vanskelig ha god nok oversikt. Barna som skal f\u00e5 hjelp fra dette teamet har typisk sammensatte behov og kan dermed \u00abpasse\u00bb flere steder hvis signalbegrunnelsen (vold og SSA) ikke er uttalt. N\u00e5r s\u00e5rbare barn har sammensatte hjelpebehov, m\u00e5 ikke et fragmentert tilbud gj\u00f8re at noen ekstra s\u00e5rbare faller mellom de ulike stolene i hjelpeapparatet. Derfor er 2 det viktig at et slikt ambulant spesialisthelseteam har et godt samarbeid med kommunens egne konsultasjonsteam, og andre ambulante team i spesialisthelsetjenesten (inkl Fact-Ung, MST mm). Det ambulante teamet skal ikke overta det formelle ansvaret for den unge, men skal bist\u00e5 tjenestene lokalt gjennom r\u00e5d og veiledning i utredning og behandling. Hvis lokal ordin\u00e6r tjeneste mangler tilstrekkelig tilbud/kompetanse skal teamet ogs\u00e5 kunne gjennomf\u00f8re utredning og behandling. Det er stor variasjon i tilbud rundt i landet, og det er variasjon i hvordan spesialisthelsetjenesten er tilgjengelig for de som ikke bor i sentrale str\u00f8k. Det er derfor et viktig bidrag for barn, familier og tjenestene rundt at et h\u00f8ykompetent team kan arbeide lokalt der barnet bor. Bergen kommune mener ogs\u00e5 at det er s\u00e6rlig viktig for \u00e5 sikre at barn og unge blir henvist til tilbudet at det gj\u00f8res godt kjent, og at tjenestene settes i stand til \u00e5 gj\u00f8re gode vurderinger av n\u00e5r barn og unge har behov for \u00e5 bli henvist. Barn og unge som trenger spesialisert helsehjelp, ogs\u00e5 de som har skadelig seksuell atferd eller voldsproblematikk, b\u00f8r vurderes av tjenester med relevant vurderingskompetanse med tanke p\u00e5 henvisning. Dette kan v\u00e6re kommunale tverrfaglige konsultasjonsteam, eller inntaksteam, knyttet til helse- barnevern og velferdstjenester. H\u00f8ringsutkastets forslag om henvisningsinstanser som lege, psykolog og barnevernleder st\u00f8ttes. M\u00e5lgruppens sammensatte utfordringsbilde setter store krav til koordinering og helhetlig oppf\u00f8lging. Individuell plan og barnekoordinator burde v\u00e6rt nevnt som viktige grep for \u00e5 sikre samhandling og ansvarsdeling rundt disse barn og unge. Kunnskapsmodellen \u00abBarn i sentrum\u00bb som n\u00e5 er f\u00f8rende i oppvekstfeltet gjennom barnevernreformen, viser hvor viktig en helhetlig forst\u00e5else av barnets behov er for \u00e5 kunne gi best mulig hjelp i samarbeid. Bergen kommune stiller sp\u00f8rsm\u00e5l ved hvordan den konkrete samtidigheten og samarbeidet med kommunene skal sikres under utredning, tiltak og evaluering i spesialisthelsetjenesten med st\u00f8tte fra det ambulante spesialisthelseteamet. For kommunene vil det v\u00e6re viktig, men utfordrende, \u00e5 ha tilstrekkelig kapasitet og samarbeidsstrukturer til \u00e5 innfri m\u00e5lsetningene med tiltaket. Det legges derfor til grunn at myndighetene ogs\u00e5 tilf\u00f8rer n\u00f8dvendige ressurser til kommunene som gj\u00f8r det mulig \u00e5 delta i dette viktige arbeidet. Innspill etter kapittelinndeling: Bergen kommune st\u00f8tter forslag, begrunnelser og konklusjoner under kapitlene om det anbefalte tiltaket om piloteringen, m\u00e5lsetning, m\u00e5lgruppe, utfordringsbildet, alternative muligheter og gevinster. Under kapitlet om kostnader vil Bergen kommune presisere sin forventning om at det m\u00e5 f\u00f8lge finansiering fra staten, ogs\u00e5 til kommunene. Forslaget inneb\u00e6rer at kommunen m\u00e5 b\u00e5de bygge kompetanse og kapasitet til \u00e5 ivareta de kravene om mer intensiv oppf\u00f8lging som arbeid rundt denne m\u00e5lgruppen inneb\u00e6rer. Kommunene har allerede press p\u00e5 tjenestene og m\u00e5 gj\u00f8re innsparinger p\u00e5 grunn av en stram kommune\u00f8konomi. Under kapitlet om forutsetninger for vellykket gjennomf\u00f8ring vil Bergen kommune minne om at det \u00e5 etablere et ambulant spesialisthelseteam inneb\u00e6rer at eksisterende samarbeidsavtaler (som for eksempel under Helsefelleskapet) m\u00e5 revideres slik at alle akt\u00f8rene er omforent om et forsterket oppdrag. Vedtakskompetanse: Byr\u00e5dets fullmakter pkt. 2.10.1 vedtatt av Bergen bystyre 27. november 2024 i sak 462/24: \u00abByr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det.\u00bb 3 Forretningsutvalget behandlet saken i m\u00f8tet 05.11.2024 sak 358/24 og fattet f\u00f8lgende vedtak: \u00abByr\u00e5det avgir eventuelt h\u00f8ringssvar til \u00abH\u00f8ring - Pilotering av ambulant spesialshelseteam til barn og unge med h\u00f8y risiko for \u00e5 skade andre\u00bb p\u00e5 vegne av Bergen kommune.\u00bb Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Bergen kommune avgir h\u00f8ringsuttalelse til \u00abH\u00f8ring \u2013 Pilotering av ambulant spesialisthelseteam til barn og unge med h\u00f8y risiko for \u00e5 skade andre\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 15. januar 2025 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ring \u2013 Pilotering av spesialshelseteam til barn og unge med h\u00f8y risiko for \u00e5 skade andre 4 "
}