{
  "dokument_id": "96de2356-7f28-5fd8-90fe-732feffec359",
  "doc_type": "case_presentation",
  "kommune": 4601,
  "tittel": "Valg av to kommunale sykehjem som skal konkurranseutsettes",
  "url": "https://bergen.kommune.no/politikere-utvalg/api/fil/bk360/12659470/Framstilling-Valg-av-to-kommunale-sykehjem-som-skal-konkurranseutsettes",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/06369-26 Valg av to kommunale sykehjem som skal konkurranseutsettes Hva saken gjelder: Bystyret fattet i sak 9/25 om konkurranseutsetting av to kommunale sykehjem vedtak om at: 1. To eksisterende kommunale sykehjem konkurranseutsettes, i tr\u00e5d med sakens anbefalinger. 2. Byr\u00e5det gis fullmakt til \u00e5 velge ut sykehjemmene, og for \u00f8vrig gjennomf\u00f8re anskaffelsen i tr\u00e5d med gjeldende lovverk, hovedavtale, \u00f8konomireglement og kommunens \u00f8vrige retningslinjer p\u00e5 omr\u00e5det. Hovedtillitsvalgte og verneombud skal involveres i arbeidet. 3. Ansatte som velger \u00e5 reservere seg mot \u00e5 bli overf\u00f8rt til ny arbeidsgiver, vil bli tilbudt stilling i kommunen, i tr\u00e5d med sakens anbefalinger. Med bakgrunn i bystyrets vedtak i saken, ble det etablert en arbeidsgruppe med mandat til \u00e5 foresl\u00e5 to eksisterende kommunale sykehjem innenfor kategorien langtidsplasser uten spesialfunksjoner og/eller tilknyttede Omsorg pluss-boliger eller omsorgsboliger, som anbefales konkurranseutsatt. Arbeidsgruppen fikk f\u00f8lgende oppdrag: \u2022 Velge kriterier for vurdering av hvilke sykehjem som konkurranseutsettes. \u2022 Velge fire sykehjem i prioritert rekkef\u00f8lge basert p\u00e5 valgte kriterier. Prioriteringen skal vise hvordan de ulike sykehjemmene er vurdert for hvert av kriteriene. \u2022 Tilstrebe enighet i arbeidsgruppen om forslag til prioritering. Eventuelle uenigheter skal fremg\u00e5 av redegj\u00f8relsen. \u2022 Skriftlig redegj\u00f8re for arbeidsprosess og andre vesentlige forhold knyttet til leveransen med betydning for byr\u00e5dets vurdering av saken. Arbeidsgruppen har v\u00e6rt sammensatt av representanter fra Byr\u00e5dsavdeling for eldre, helse og omsorg, Etat for behandlingssentre og sykehjem (EBS), samt etatshovedverneombud for EBS og hovedtillitsvalgt fra Norsk sykepleieforbund.1 Arbeidsgruppen har valgt til sammen \u00e5tte kriterier innenfor omr\u00e5dene \u00f8konomi, HR og kvalitet. De sykehjemmene som har kommet svakest ut i totalvurderingen, er de sykehjemmene som er anbefalt for konkurranseutsetting. Det kommer frem i rapporten hvordan de syv sykehjemmene er vurdert for hvert av kriteriene. 1 Fagforbundet oppnevnte representant til arbeidsgruppen og deltok p\u00e5 arbeidsgruppens f\u00f8rste m\u00f8te, men valgte \u00e5 trekke seg fra prosessen grunnet en grunnleggende uenighet om \u00e5 konkurranseutsette sykehjem. 1 For \u00e5 sikre en mest mulig rettferdig sammenligning mellom sykehjemmene, har arbeidsgruppen valgt \u00e5 beregne gjennomsnittsverdiene for de ulike kriteriene for perioden 2023\u20132025. Kriteriene er i tillegg normalisert per beboer eller per \u00e5rsverk for \u00e5 unng\u00e5 at sykehjemmenes st\u00f8rrelse p\u00e5virker resultatene. P\u00e5 bakgrunn av kriteriene, har arbeidsgruppen kommet med f\u00f8lgende anbefaling av sykehjem i prioritert rekkef\u00f8lge: 1. Arna helseheim Arna helseheim har 100 langtidsplasser fordelt p\u00e5 to bygninger. Arna helseheim ligger sentralt i Indre Arna, ikke langt fra togstasjonen og \u00d8yrane torg. Sykehjemmet har totalt 89,2 \u00e5rsverk fordelt p\u00e5 117 ansatte. 2. Kalfaret sykehjem Kalfaret sykehjem er en avdeling under Sentrumsykehjemmene og holder til i sentrum. Kalfaret har 34 langtidsplasser fordelt p\u00e5 to etasjer. Sykehjemmet har totalt 29,3 \u00e5rsverk fordelt p\u00e5 45 ansatte. 3. \u00c5stveit sykehjem \u00c5stveit sykehjem har 60 plasser fordelt p\u00e5 seks boenheter. Sykehjemmet ligger i \u00c5stveitveien i \u00c5sane, og har totalt 63,2 \u00e5rsverk fordelt p\u00e5 89 ansatte. 4. Lyngb\u00f8tunet sykehjem Lyngb\u00f8tunet har 60 langtidsplasser fordelt p\u00e5 to etasjer. Sykehjemmet ligger p\u00e5 Lyngb\u00f8 i Laksev\u00e5g, og har totalt 72,51 \u00e5rsverk fordelt p\u00e5 97 ansatte. Ved vurderingen av vektingen av kriteriene har arbeidsgruppen tatt utgangspunkt i byr\u00e5dets begrunnelse for konkurranseutsetting av sykehjem: \u00abM\u00e5let med konkurranseutsettingen er \u00f8kt mangfold, kvalitet og innovasjon, ikke \u00e5 spare penger p\u00e5 ansattes l\u00f8nns- og pensjonsvilk\u00e5r.\u00bb Arbeidsgruppen har valgt \u00e5 tildele kriteriene innenfor kategorien \u00abKvalitet\u00bb og \u00abHR\u00bb en samlet vekt p\u00e5 60 %, og \u00f8konomikriteriet en vekt p\u00e5 40 %. \u00abKvalitet\u00bb og \u00abHR\u00bb er vektet likt, med 30 % hver. Vektingen av enkeltkriteriene innenfor hver kategori er fastsatt ved \u00e5 fordele kategoriens samlede vekt likt mellom kriteriene. Arbeidsgruppens representanter stiller seg bak rapportens anbefalinger, og har v\u00e6rt enige om valg av kriterier, vektingen av disse og vurderingsmetoden. Gjennomf\u00f8ring av anskaffelsen og videre fremdrift Anskaffelsesprosessen igangsettes s\u00e5 snart beslutning om hvilke to sykehjem som skal konkurranseutsettes er fattet. Prosessen vil gjennomf\u00f8res i samsvar med regelverket for offentlige anskaffelser, hovedavtalen, kommunens \u00f8konomireglement og \u00f8vrige relevante retningslinjer og f\u00f8ringer (jf. vedtakspunkt 2 i sak 9/25). Ansatte som velger \u00e5 bli v\u00e6rende i kommunen, vil bli tilbudt en annen passende stilling i Bergen kommune, i tr\u00e5d med etablerte retningslinjer. Anskaffelsesprosessen vil normalt ta omkring ett \u00e5r. Selve anskaffelsesprosessen inneb\u00e6rer alt av aktiviteter som knytter seg til \u00e5 utarbeide konkurransegrunnlag, dialog med markedet, utlysning av konkurransen, forhandlinger, evaluering av tilbud og frem til kontrakt er tildelt. Det er imidlertid knyttet usikkerhet til tidsestimatet, ettersom flere forhold kan p\u00e5virke fremdriften underveis. Etter at kontrakt er tildelt vil leverand\u00f8r forberede overtakelse av tilbudet. Som en del arbeidet med anskaffelsen vil det som f\u00f8rste punkt bli utarbeidet en 2 milep\u00e6lsplan med oversikt over aktiviteter og tidsangivelser. Byr\u00e5den er opptatt av at alle ber\u00f8rte parter blir holdt orientert om fremdrift og andre viktige forhold underveis i prosessen. \u00d8konomiske konsekvenser: Det vises til sak 9/25 om konkurranseutsetting av to kommunale sykehjem for vurdering av \u00f8konomiske konsekvenser av at to kommunale sykehjem konkurranseutsettes. Saken skal som utgangspunkt ikke ha \u00f8konomiske konsekvenser, det vil si budsjettbehov utover det som allerede er budsjettert. Dette gjelder arbeidet med \u00e5 forberede og gjennomf\u00f8re selve anskaffelsen, samt f\u00f8lge opp kontrakten i avtaleperioden, som prioriteres innenfor byr\u00e5dsavdelingens administrative ressurser. Ved konkurranseutsetting av sykehjem som i dag drives i kommunal regi, m\u00e5 det gj\u00f8res en kartlegging av konsekvenser for den enkelte ansattes l\u00f8nns- og pensjonsforhold (AFP). Avhengig av hvilke sykehjem som velges og hvor mange ansatte som ber\u00f8res, vil det p\u00e5l\u00f8pe noe ekstra kostnader i forbindelse med denne kartleggingen. Det er ogs\u00e5 alltid en risiko for at transaksjonskostnadene i en anskaffelse kan overstige budsjetterte ressurser dersom anskaffelsen er kompleks og det oppst\u00e5r uforutsette oppf\u00f8lgingsutfordringer. Det kan derfor ikke utelukkes kostnader ved gjennomf\u00f8ring av konkurransen utover det som er budsjettert pr i dag. Byr\u00e5dens vurdering og anbefaling/konklusjon: Byr\u00e5dens vurdering er at arbeidsgruppens rapport med anbefaling svarer p\u00e5 oppdraget gitt i mandatet, og er i tr\u00e5d med de f\u00f8ringer bystyret har gitt i saken. Bergen kommune har i dag 20 sykehjem som er driftet av kommunen selv, og 13 sykehjem som driftes av private-ideelle. Ved \u00e5 \u00e5pne for et st\u00f8rre mangfold av b\u00e5de private kommersielle og ideelle akt\u00f8rer, \u00f8nsker byr\u00e5det \u00e5 sikre bedre kvalitet for brukerne, fremme innovasjon i tjenestene og utvikle nye arbeidsmetoder som samlet vil styrke sykehjemstilbudet. Kommunen skal fortsatt v\u00e6re hovedakt\u00f8ren innen drift av sykehjem og ha det overordnede ansvaret for eldreomsorgen uavhengig av hvilke akt\u00f8rer som drifter institusjonene. Byr\u00e5den er enig i arbeidsgruppens vurdering av at det er sykehjemmene som samlet sett sk\u00e5rer svakest p\u00e5 de valgte kriteriene som skal konkurransettes, og stiller seg bak rapportens anbefaling. Byr\u00e5den anerkjenner at det er en rekke forhold som utfordrer sykehjemsdriften v\u00e5r. I tillegg til at Etat for behandlingssentre og sykehjem har mange ledige stillinger og h\u00f8yt sykefrav\u00e6r, ser vi ogs\u00e5 at beboerne i sykehjem har blitt sykere og mer pleietrengende. Den h\u00f8ye utskrivningstakten fra spesialisthelsetjenesten skaper ogs\u00e5 et stort press p\u00e5 kommunens helse- og omsorgstjenester. Flere av disse utfordringene ser vi igjen i de fleste sykehjemmene, og er ikke spesiell for de to institusjonene som er valgt ut for konkurranseutsetting. Byr\u00e5den ser likevel at to av sykehjemmene scorer svakere p\u00e5 indikatorene totalt sett, og at disse har et stort potensiale til \u00e5 snu utviklingen og resultatene til det bedre for b\u00e5de ansatte og beboere. I \u00e5rene som kommer st\u00e5r vi overfor store utfordringer i helsesektoren. Frem mot 2040 vil antall eldre over 80 \u00e5r \u00f8ke med over 60 prosent. Bergen er ogs\u00e5 den storbyen (nest etter B\u00e6rum kommune) som har den eldste befolkningen, her m\u00e5lt som andel av befolkningen som er 90 \u00e5r eller eldre. Kombinert med helsepersonellmangel og flere med demenssykdom krever dette at vi utvikler tjenestene p\u00e5 nye m\u00e5ter og legger til rette for mer innovasjon. Det gj\u00f8r vi best n\u00e5r vi samarbeider med andre om \u00e5 l\u00f8se morgendagens helse- og omsorgsoppgaver, enten det er med private kommersielle eller ideelle akt\u00f8rer. Det har v\u00e6rt viktig for byr\u00e5den \u00e5 legge opp til en prosess som sikrer reell deltakelse fra b\u00e5de tillitsvalgte og vernetjeneste. Det er byr\u00e5dens vurdering at arbeidsgruppens sammensetning 3 og form har lagt forholdene til rette for dette n\u00e5r det gjelder kriterier for valg av sykehjem, slik at ansattes medvirkning er blitt ivaretatt p\u00e5 en god m\u00e5te. Samtidig er byr\u00e5den oppmerksom p\u00e5 at konkurranseutsetting ikke er \u00f8nsket av alle organisasjonene. Vedtakskompetanse: Bystyrets vedtak 29.01.25, sak 9/25 om konkurranseutsetting av to kommunale sykehjem, pkt. to: \u00abByr\u00e5det gis fullmakt til \u00e5 velge ut sykehjemmene, og for \u00f8vrig gjennomf\u00f8re anskaffelsen i tr\u00e5d med gjeldende lovverk, hovedavtale, \u00f8konomireglement og kommunens \u00f8vrige retningslinjer p\u00e5 omr\u00e5det. Hovedtillitsvalgte og verneombud skal involveres i arbeidet\u00bb Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: F\u00f8lgende to sykehjem konkurranseutsettes: 1. Arna helsehjem 2. Kalfaret sykehjem Dato: 20. mai 2025 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: Rapport om konkurranseutsetting av i sykehjem 2025 - valg av to kommunale sykehjem som skal konkurranseutsettes 4 "
}