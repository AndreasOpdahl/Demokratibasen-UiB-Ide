{
  "dokument_id": "1f29602e-2149-535c-8a85-48b08fe2edbe",
  "doc_type": "case_attachment",
  "kommune": 5501,
  "tittel": "17 TK Tilbakemelding st\u00f8y",
  "url": "https://innsyn.tromso.kommune.no/application/getMoteDokument?dokid=2001897982",
  "tekst": " Byplan 13.11.2023 DETALJREGULERING 1939 SOLNESET \u2013 TILBAKEMELDING ANG. ST\u00d8Y T-1442 er tydelig p\u00e5 at bruk av dempet fasade bare skal brukes unntaksvis og i situasjoner der det ikke er mulig \u00e5 oppn\u00e5 stille side gjennom andre plangrep. Man b\u00f8r ha som utgangspunkt \u00e5 etterstrebe at alle boenheter har tilgang til minst en stille side og at uteoppholdsareal har gode st\u00f8yforhold. Av det vi kan se av st\u00f8yrapport, b\u00f8r det v\u00e6re mulig \u00e5 f\u00e5 til at alle boenheter har tilgang til stille side, og bruk av dempet fasade vil ikke v\u00e6re n\u00f8dvending. St\u00f8yrapporten har gjort to beregninger for flyst\u00f8y: dagens situasjon (2017) og en fremskrevet situasjon (2035). Vi mener dagens situasjon m\u00e5 legges til grunn, da det er knyttet mye usikkerhet rundt fremtidig situasjon. St\u00f8yrapporten viser at gul flyst\u00f8ysone vil ber\u00f8re en fasade p\u00e5 to blokker (D2 og D3). Vegst\u00f8y vil ber\u00f8re en fasade p\u00e5 fire blokker (B2, B3, C1 og C3). Flyst\u00f8ysone og vegst\u00f8ysone er ikke overlappende. Dette gj\u00f8r st\u00f8ysituasjonen enklere \u00e5 l\u00f8se. St\u00f8yrapporten skriver f\u00f8lgende i konklusjonen om flyst\u00f8y: Med utforming av boenheter som har fasader med st\u00f8yniv\u00e5 over grenseverdi m\u00e5 man prosjektere at minimum ett soverom med tilgang til stille side for \u00e5 oppfylle kommuneplanenes bestemmelser. Og om vegst\u00f8y: Boenheter med overskridelser m\u00e5 prosjekteres slik at boenhetene har minst ett soverom vendt mot stille side for \u00e5 overholde krav i kommuneplanen. Byplan viser til pkt. 3.2 i T-1442, som sier f\u00f8lgende: Utredningen skal gi tilstrekkelig kunnskap om st\u00f8ysituasjonen og synliggj\u00f8re behovet for tiltak mot st\u00f8y. St\u00f8yutredningen skal bidra til at det utarbeides konkrete og hensiktsmessige reguleringsbestemmelser tilpasset planomr\u00e5det og st\u00f8ysituasjonen, og gi kommunen et tilstrekkelig grunnlag for \u00e5 vurdere om planen kan vedtas. Videre i pkt. 3.2.2 st\u00e5r f\u00f8lgende: Bestemmelser skal tilpasses den enkelte reguleringsplan og angi st\u00f8ygrenser og hvilke grenseverdier og kvalitetskriterier som gjelder for st\u00f8yf\u00f8lsom bebyggelse. Slik vi leser n\u00e5v\u00e6rende st\u00f8ybestemmelse i planen (2.1.1 d), svarer den ikke ut hva T-1442 ettersp\u00f8r. N\u00e5v\u00e6rende st\u00f8ybestemmelse skyver p\u00e5 avklaringer rundt st\u00f8y til rammes\u00f8knaden. Avklaring rundt st\u00f8y m\u00e5 v\u00e6re gjort i reguleringsplanen. Vi ber forslagsstiller utforme nye bestemmelser p\u00e5 st\u00f8y, som ogs\u00e5 sikrer at alle boenheter i blokkene B2, B3, C1, C3, D2 og D3 f\u00e5r minst et soverom mot stille side samt at uteoppholdsareal/ lekeareal ligger utenfor gul st\u00f8ysone. Vi stiller oss sp\u00f8rrende til hensynssone H-220. Etter det vi kan se er det en videref\u00f8ring av den generelle st\u00f8ysonekartleggingen for flyst\u00f8y for Troms\u00f8 kommune. Beregningene gjort i st\u00f8yrapporten viser at flyst\u00f8ysone (dagens situasjon) er betydelig redusert. Vi tenker at denne flyst\u00f8ysonen skal ligge til grunn som hensynssone i plankartet. Samtidig merker vi oss at det ikke er tegnet inn en hensynssone for trafikkst\u00f8y. "
}