{
  "dokument_id": "8c5865cb-16a1-5c13-8de8-923874195a56",
  "doc_type": "case_attachment",
  "kommune": 4601,
  "tittel": "Uttalelse fra Byantikvarens datert 09.03.2023",
  "url": "https://bergen.kommune.no/politikere-utvalg/api/fil/bk360/8947048/Uttalelse-fra-Byantikvarens-datert-09-03-2023",
  "tekst": " Byantikvaren Til Intern korrespondanse PBE Byggesak S\u00f8r V\u00e5r referanse: 2023/27379-10 v/Per Magne Eide Deres ref.: BYGG-2023/11376-5 Saksbehandler: Endre Leivestad Fra Dato: 9. mars 2023 Byantikvaren Byantikvarens uttalelse til s\u00f8knad om etablering av nytt VA- anlegg p\u00e5 Stend / Fanahammaren i Fana bydel Vi viser til intern korrespondanse datert 03.03.2023. Anbefaling: Byantikvaren kan med gitte forutsetninger til utforming og hensyn til kulturmilj\u00f8et anbefale tiltaket Saken gjelder: S\u00f8knad om tillatelse til etablering av VA-anlegg p\u00e5 sj\u00f8 og i strandsonen inkl. pumpestasjoner, konstruksjoner, ledning m.m. Ber\u00f8rte verneverdier: Omr\u00e5det inng\u00e5r i hensynssone for bevaring av kulturmilj\u00f8 H570_5 i kommuneplanens arealdel. Bestemmelser for kulturmilj\u00f8et er gitt i \u00a712 og retningslinjer i \u00a735.5. Utdrag fra vedlegg 4 til kommuneplanens arealdel som beskriver hensynssonen (27-36 Jordbrukslandskap og kulturhistoriske landskap): \u00abI hensynssonene for Fana-Stend, Kalandsvatnet og L\u00f8nningshavn er det forhistoriske gravhauger som vitner om stor tidsdybde. Her er det ogs\u00e5 viktige tekniske og industrielle kulturminner og kulturminner knyttet til den religi\u00f8se aktiviteten i og rundt Fana kirke.\u00bb F\u00f8ringer gitt for hensynssonen: \u00abTiltak innenfor hensynssonene m\u00e5 ivareta viktige kulturhistoriske strukturer, g\u00e5rdstun og annen eldre bebyggelse, steingarder, bakkemurer, jordkjellere, vannoverf\u00f8ringssystemer og dammer/stemmer krigsminner, historiske ferdsels\u00e5rer.\u00bb Omr\u00e5det Mj\u00f8lkevika/Bj\u00f8rgvika er en del av g\u00e5rden Stend, som var en adelig seteg\u00e5rd i middelalder og tidlig nytid. Omr\u00e5det antas \u00e5 ha hatt bosetning allerede i jernalderen. Det inneholder en nausttuft, se kulturminne-ID 55451 og en gravtuft, se kulturminne-ID 35697 fra denne perioden, samt en rekke andre arkeologiske funnsteder i tillegg til at Hordamuseet er lokalisert i omr\u00e5det, med flere gjenreiste historiske bygninger. Fanabygda har flere kulturminner fra den tidlige industrialiseringen. Ved Fana-hammaren ble Rosendahls spinneri (1845) etablert ved Fanaelva (Sagavika) og senere Stend M\u00f8lle (1857) ved utl\u00f8pet av Stendavatnet. Industrigr\u00fcnderen Wollert Konow s\u00f8rget ogs\u00e5 for at Fanabygda ble tidlig elektrifisert da Stend kraftverk \u00e5pnet i 1913, se kulturminne-ID 243574 Kaien / landingsstedet p\u00e5 Fanahammaren har sannsynligvis siden middelalder v\u00e6rt benyttet av folk som kom sj\u00f8veien til Fana kirke, som var en av valfartskirkene i middelalderen. Pilgrimer og kirkegjengere fulgte ferdselsveien til kirken opp Kleivane til det som i dag er H\u00f8gseteveien. Kaien i Hovdavika ved Sageneset er en tidligere dampskipskai som av mange kalles \u00abm\u00f8kkakaien\u00bb, sannsynligvis fordi det har v\u00e6rt mottakssted for s\u00e5kalt \u00abbym\u00f8k\u00bb fra pudrettfabrikken i Breiviken. Vurdering og konklusjon: Innenfor den funksjonelle strandsonen er det et overordnet m\u00e5l \u00e5 ta vare p\u00e5 kvaliteter knyttet til blant annet landskap, kulturminner og bygningsmilj\u00f8 (KPA 27.3.7). Naturkvaliteter i samspill med kulturminner som arkeologi, naust, eldre hytter etc, har verneverdi og b\u00f8r s\u00f8kes bevart og videref\u00f8rt. Omr\u00e5det rundt Fanafjorden er rikt p\u00e5 b\u00e5de eldre og nyere tids kulturminner, og p\u00e5 arkeologiske funn. Naustmilj\u00f8ene er s\u00e5rbare for inngrep og det m\u00e5 unng\u00e5s inngrep som ber\u00f8rer fundament for naust. VA- ledninger som s\u00f8kes lagt i sj\u00f8en antas \u00e5 ikke komme i ber\u00f8ring med kjente kulturminner. Alle forhold knyttet til graving i grunnen, b\u00e5de p\u00e5 land og i sj\u00f8, m\u00e5 v\u00e6re avklarte med arkeologisk myndighet, dvs. Vestland fylkeskommune, seksjon for kulturarv Pumpestasjonene P1-P5 er alle plassert i n\u00e6r tilknytning til kulturminner og kulturmilj\u00f8 som er omtalt ovenfor.. Det tilsendte s\u00f8knadsmateriellet fremst\u00e5r som noe mangelfullt med tanke p\u00e5 pumpe- stasjonenes utforming. Vi finner kun P1 og P4 illustrert. Begge tegningene viser pumpehus med god stedstilpasning, der form og materialbruk er inspirert av naustmilj\u00f8et de ber\u00f8rer, dvs, liggende, suet, ufaset kledning med stor bordbredde, enkle saltak med markerte takutstikk, og med bratte takflater, tekket med bruddskifer. Murer fremst\u00e5r som p\u00e5 tegningene som oppf\u00f8rt i naturstein som t\u00f8rrmurte konstruksjoner. Byantikvaren forutsetter at en slik materialbruk blir lagt til grunn for pumpehusene og at tilsvarende tilpasninger gj\u00f8res ogs\u00e5 for de \u00f8vrige pumpestasjonene. Betongkonstruksjoner i strandsonen og i tilknytning til bygningene b\u00f8r s\u00e5 langt som mulig unng\u00e5s. Om det m\u00e5 gj\u00f8res inngrep i eksisterende, t\u00f8rrmurte kaikonstruksjoner, b\u00f8r disse rekonstrueres etter inngrepet med samme stein som i dag. Byantikvaren kan med de nevnte forutsetningene til utforming og hensyn til kulturmilj\u00f8et anbefale tiltaket. Med hilsen Byantikvaren Johanne Elisabeth Gillow - Byantikvar Endre Leivestad - seniorr\u00e5dgiver Dokumentet er godkjent elektronisk. "
}