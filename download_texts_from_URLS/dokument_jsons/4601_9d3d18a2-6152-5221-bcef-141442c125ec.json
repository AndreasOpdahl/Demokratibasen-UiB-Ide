{
  "dokument_id": "9d3d18a2-6152-5221-bcef-141442c125ec",
  "doc_type": "case_presentation",
  "kommune": 4601,
  "tittel": "H\u00f8ringsuttalelse NOU 2024 12 - H\u00e5ndheving av mindre \nnarkotikaovertredelser ",
  "url": "https://bergen.kommune.no/politikere-utvalg/api/fil/bk360/10932956/Framstilling-Horingsuttalelse-NOU-2024-12-Handheving-av-mindre-narkotikaovertredelser-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/109715-4 H\u00f8ringsuttalelse NOU 2024: 12 - H\u00e5ndheving av mindre narkotikaovertredelser Hva saken gjelder: Bergen kommune er invitert til \u00e5 gi h\u00f8ringsuttalelse til NOU 2024: 12 \u2013 H\u00e5ndtering av mindre narkotikaovertredelser. R\u00e5dgivende enhet i Bergen kommune har bidratt med innspill til Rush\u00e5ndhevingsutvalgets arbeid. Bakgrunn: Rush\u00e5ndhevingsutvalget har i rapporten utredet utvalgte strafferettslige sp\u00f8rsm\u00e5l og rettsprosedyrene rundt regjeringens forebyggings- og behandlingsreform for rusfeltet. Utvalget foresl\u00e5r en straffutm\u00e5lingsordning for rusmiddelavhengige ved mindre narkotikaovertredelser. Ordningen er utformet slik at den skal ivareta m\u00e5l om at personer med rusmiddellidelser skal m\u00f8tes med hjelp i stedet for straff. Samtidig skal en fortsatt ivareta allmennpreventive hensyn og bidra til at s\u00e6rlig unge personer ikke bruker ulovlige rusmidler. H\u00f8ringsfrist: H\u00f8ringsfristen er 24.09.2024. Justis- og beredskapsdepartementet har innvilget Bergen kommune utsatt frist til 06.10.24 for at det skal v\u00e6re mulig \u00e5 rekke bystyrebehandling. Byr\u00e5dets vurdering og forslag til h\u00f8ringsuttalelse: Bergen kommune mener det er viktig \u00e5 sikre en verdig og human rusomsorg som hjelper flere ut av rusmisbruk, samtidig som vi forebygger at unge begynner \u00e5 bruke illegale rusmidler. Flere m\u00e5 f\u00e5 hjelp, og der spiller kommunen og spesialisthelsetjenesten en viktig rolle. Dagens situasjon er uheldig, ettersom unge som bruker illegale rusmidler ikke fanges opp, og disse dermed ikke kan formidles videre til hjelpeapparatet i kommunen. H\u00f8ringssvaret fokuserer p\u00e5 hvordan forslagene fra utvalget vil sl\u00e5 ut for kommunen. Bergen kommune vil innledningsvis p\u00e5peke at det hadde v\u00e6rt en styrke for utvalgets arbeid at ogs\u00e5 helsefaglig kompetanse var representert i utvalget. Regjeringen og Stortinget har sagt nei til gjennomf\u00f8ring av rusreform som skissert av Regjeringen Solberg, herunder ogs\u00e5 nei til lokale varianter av en rusreform. Det er derfor behov for \u00e5 klargj\u00f8re hvordan oppf\u00f8lging personer, og s\u00e6rlig av unge som bruker illegale rusmidler skal f\u00f8lges opp fremover fra kommunens side. Bergen kommune er bekymret for at dagens rettstilstand f\u00f8rer til at det er for enkelt for unge \u00e5 kj\u00f8pe og bruke illegale rusmidler, og at det vi som kommune ikke f\u00e5r fanget opp de som kunne ha utbytte av et hjelpetilbud. Byr\u00e5det vurderer det foreliggende utkastet som oppklarende for h\u00e5ndheving av mindre narkotikaovertredelser, med klart spr\u00e5k og med en logisk oppbygging. Det fremst\u00e5r som fornuftig dersom politiet kan benytte p\u00e5legg som virkemiddel (f.eks p\u00e5legg om oppm\u00f8te p\u00e5 R\u00e5dgivende enhet for russaker). 1 N\u00e5r det gjelder utvalgets forslag om \u00e5 endre reglene for ransaking og kroppslig unders\u00f8kelse, mener Bergen kommune at spyttpr\u00f8ver b\u00f8r v\u00e6re det foretrukne tvangsmidlet for \u00e5 avdekke narkotikabruk, da det er minst inngripende. Bergen kommune presiserer imidlertid at tvangsmidler som p\u00e5lagte ruspr\u00f8ver ikke skal utf\u00f8res av kommunen. Utvalget finner at politiets retningslinjer p\u00e5 dette omr\u00e5det er strengere enn n\u00f8dvendig, og b\u00f8r endres for \u00e5 v\u00e6re i tr\u00e5d med gjeldende rett. Bergen kommune er uenige med utvalgets forslag om \u00e5 lovfeste at reaksjonen normalt skal v\u00e6re ubetinget p\u00e5taleunnlatelse eller straffutm\u00e5lingsfrafall basert p\u00e5 gjerningspersonens diagnose knyttet til avhengighet. Kommunen mener at politi/ p\u00e5tale ikke skal diagnostisere, og at likhet for loven er et overordnet prinsipp. For mindre\u00e5rige b\u00f8r det g\u00e5 automatisk melding til foresatte. Det anbefales av utvalget \u00e5 se p\u00e5 om det b\u00f8r innf\u00f8res rutiner som gj\u00f8r at politiet f\u00e5r melding dersom personer under 18 \u00e5r ikke m\u00f8ter til samtalen p\u00e5 r\u00e5dgivende enhet n\u00e5r saken ligger utenfor straffesporet. Bergen kommune \u00f8nsker her \u00e5 stille sp\u00f8rsm\u00e5l ved om utvalget mener at politiet skal ha melding n\u00e5r saken er henlagt og oppm\u00f8tet er frivillig. Bergen kommune mener at oppm\u00f8te p\u00e5 R\u00e5dgivende enhet for russaker b\u00f8r v\u00e6re standard, uavhengig av om en har utviklet rusmiddelavhengighet. S\u00e6rlig de yngste som er i risiko for \u00e5 utvikle et bekymringsfullt rusmiddelbruk vil ha nytte av \u00e5 m\u00f8te hjelpetjenestene. R\u00e5dgivende enhet er en viktig inngangsport for disse. I tillegg er det viktig \u00e5 prioritere \u00f8kt innsats opp mot de yngste lovovertrederne. Videre mener kommunen det er positivt med flere p\u00e5lagte m\u00f8ter i de R\u00e5dgivende enhetene, ettersom dagens praksis er kun ett m\u00f8te. For noen vil det \u00e5 f\u00e5 til en endring kunne inneb\u00e6re flere m\u00f8ter og tettere oppf\u00f8lging for \u00e5 utvikle modning og refleksjon. For at flere skal tilvises og benytte seg av tilbudene til r\u00e5dgivende enhet, b\u00f8r i tillegg enhetenes innhold i st\u00f8rre grad omtales og problematiseres i rapporten. En av Bergen kommunes st\u00f8rste utfordringer i dag er hvordan vi skal ivareta personer med samtidig rus- og psykisk helseutfordring (ROP). Denne gruppen st\u00e5r for en stor andel av de mindre narkotikaovertredelsene. Bergen kommune er generelt bekymret over det lave antallet henvisninger til den r\u00e5dgivende enheten for russaker. Hovedhensikten med endringene som innf\u00f8res m\u00e5 medvirke til at flere tilvises og benytter seg av tilbudet ved de r\u00e5dgivende enhetene. I den forbindelse er det \u00f8nskelig at videre arbeid med utvikling av hvordan samfunnet skal h\u00e5ndtere mindre narkotikaovertredelser innbefatter: \u2022 Hvilken kompetanse de r\u00e5dgivende enhetene skal ha \u2022 Hvilke instanser de r\u00e5dgivende enhetene forutsettes \u00e5 samarbeide med Rollen til de r\u00e5dgivende enhetene m\u00e5 utvikles. I dag er mandatet kun \u00e5 gi generell informasjon. Gjennom de r\u00e5dgivende enhetene har kommunen mulighet til \u00e5 komme i kontakt med personer som i liten grad n\u00e5s av hjelpetjenestene og som erfaringsmessig har sammensatte helseutfordringer utover rusbruk. Utvalget behandler ogs\u00e5 dopinglovbrudd, og foresl\u00e5r at fengselsstraff tas ut av strafferammen for bruk, erverv og besittelse av dopingmidler til egen bruk, samtidig som politiet fortsatt skal ha tilgang til de viktigste tvangsmidlene for \u00e5 oppklare slike lovbrudd. Bergen kommune er enig med utvalget i deres forslag da dette fremst\u00e5r som dagens praksis. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. 2 Ordf\u00f8reren har den 5. juli fattet f\u00f8lgende vedtak: \u00abUtvalg for finans, kultur og n\u00e6ring innstiller til bystyret som avgir h\u00f8ringssvar til \u00abH\u00f8ring \u2013 NOU 2024: 12 \u2013 H\u00e5ndheving av mindre narkotikaovertredelser\u00bb p\u00e5 vegne av Bergen kommune\u00bb. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring \u2013 NOU 2024: 12 \u2013 H\u00e5ndheving av mindre narkotikaovertredelser\u00bb slik den fremkommer av byr\u00e5dets forslag. Dato: 3. september 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: NOU 2024: 12 \u2013 H\u00e5ndheving av mindre narkotikaovertredelser 3 "
}