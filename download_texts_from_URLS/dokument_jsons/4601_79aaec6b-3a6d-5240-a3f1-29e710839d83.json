{
  "dokument_id": "79aaec6b-3a6d-5240-a3f1-29e710839d83",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mailiss Solheim-\u00c5kerblom og Magne Hages\u00e6ter (R) om Lavthengende frukt - Gjennomf\u00f8ring av tiltak fra Norconsults mulighetsstudie for Danmarksplass (2023) ",
  "url": "https://bergen.kommune.no/politikere-utvalg/api/fil/bk360/10878587/Svar-pa-representantforslag-fra-Mailiss-Solheim-Akerblom-og-Magne-Hagesaeter-R-om-Lavthengende-frukt-Gjennomforing-av-tiltak-fra-Norconsults-mulighetsstudie-for-Danmarksplass-2023-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/100855-7 Saksbehandler: Amalie Hilde Fra Dato: 31. juli 2024 Byr\u00e5d for byutvikling Svar p\u00e5 representantforslag fra Mailiss Solheim-\u00c5kerblom og Magne Hages\u00e6ter (R): \u00abLavthengende frukt\u00bb: Gjennomf\u00f8ring av tiltak fra Norconsults mulighetsstudie for Danmarksplass (2023) Forretningsutvalget behandlet saken i m\u00f8tet 25.06.2024 sak 248/24 og fattet f\u00f8lgende vedtak: 1. Representantforslag fra Mailiss Solheim-\u00c5kerblom og Magne Hages\u00e6ter (R) om \u00abLavthengende frukt\u00bb: Gjennomf\u00f8ring av tiltak fra Norconsults mulighetsstudie for Danmarksplass (2023), oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.2024. 3. Utvalg for milj\u00f8 og byutvikling avgir innstilling i saken. Representantene Mailiss Solheim-\u00c5kerblom og Magne Hages\u00e6ter (R) har fremmet f\u00f8lgende representantforslag: Situasjonen p\u00e5 og rundt Danmarksplass er et tilbakevendende tema i bergenspolitikken. Gjennom et halvt \u00e5rhundre har alle som bor og ferdes n\u00e6r trafikkmaskinen, v\u00e6rt eksponert for st\u00f8y, eksos og svevest\u00f8v. Et omr\u00e5de som kunne ha v\u00e6rt et naturlig m\u00f8tepunkt for folk fra Kronstad-siden og L\u00f8vstakksiden, fungerer i stedet som en barriere mellom de to omr\u00e5dene. Det er foresl\u00e5tt flere omfattende l\u00f8sninger p\u00e5 problemet: fjerning av gjennomgangstrafikken ved \u00e5 legge den under lokk eller kulvert p\u00e5 selve Danmarksplass, en tunnel fra omr\u00e5det og s\u00f8rover (Mindetunnelen), eller en forlengelse av Fl\u00f8yfjellstunnelen s\u00f8rover til Fj\u00f8sanger. Plan etter plan har f\u00f8rst blitt utredet og s\u00e5 lagt i en skuff. Folk p\u00e5 Danmarksplass fortjener bedre enn dette. Om det ikke er politisk vilje til \u00e5 gjennomf\u00f8re noen av de omfattende forslagene, m\u00e5 bystyret i det minste vurdere hvilke mindre tiltak som er mulig \u00e5 gj\u00f8re i omr\u00e5det. V\u00e5ren 2023 la Norconsult frem mulighetsstudien Bedre byliv p\u00e5 Danmarksplass. Bakgrunnen for bestillingen var vedtak i bystyret 17.11.2020, sak 336/20, med midler fra budsjettforliket for 2022. Mens rapportens del 1 vurderer muligheten for \u00e5 legge trafikken under lokk, noe rapporten mener er mulig, ser del 2 p\u00e5 andre mindre tiltak for \u00e5 bedre bomilj\u00f8et i omr\u00e5det. Rapporten sl\u00e5r fast p\u00e5 side 129 at \u00abdet (er) muligheter for \u00e5 sette i verk flere tiltak som gir vesentlig forbedring p\u00e5 kort sikt.\u00bb Tiltakene vil bedre lokalmilj\u00f8et og fremme fotgjengere og syklister. Representantene mener det er p\u00e5 overtid \u00e5 f\u00e5 iverksatt flest mulig av tiltakene som Norconsults rapport omtaler som \u00ablavthengende frukt\u00bb, dvs. tiltak som kan realiseres raskt og til en relativt liten kostnad. Dette gjelder s\u00e6rlig f\u00f8lgende forslag: \u00abByrom A\u00bb: Oppgradering av byrom p\u00e5 Danmarksplass (taxiplassen). Dette vil skape en delvis skjermet plass med parkaktige kvaliteter for beboere og andre som ferdes i omr\u00e5det. Med rett beplantning vil tr\u00e6rne ogs\u00e5 binde svevest\u00f8v. \u00abByrom B\u00bb: Oppgradering av byrom Marie Monsen-plassen (i rapporten omtalt som Baker Brun-plassen). Samme begrunnelse som \u00abbyrom A\u00bb. \u00abByrom C\u00bb: Oppgradering av byrom ladestasjonen til skjermet parkomr\u00e5de. Her p\u00e5peker forfatterne av rapporten at det er potensiale for idretts- og aktivitetstilbud bl.a. for elever ved \u00c5rstad VGS, og de som arbeider og bor i omr\u00e5det. \u00abByrom D\u00bb: Oppgradering av Solheimsgaten. Her er det bl.a. mulighet for soner for opphold og sitteplasser, og bedre beplantning. \u00abSykkel C\u00bb: Oppgradering av Edvard Griegs vei som sykkelvei forbi ladebilstasjonen. Dette for \u00e5 realisere en ny kobling \u00f8st-vest i sykkelnettet. I f\u00f8rste omgang kan sykkelveien bygges uten \u00e5 etablere nytt kryss i Fj\u00f8sangerveien. Det er ogs\u00e5 andre anbefalte tiltak i rapporten. Disse forslagene er ikke markert som \u00ablavthengende frukt\u00bb, og noen er \u00abavhengige tiltak\u00bb, det vil si at flere forslag forutsetter hverandre. Mange av de anbefalte tiltakene krever likevel ikke at en m\u00e5 vente p\u00e5 at andre omfattende l\u00f8sninger skal v\u00e6re p\u00e5 plass, og noen kan realiseres helt for seg selv. Av denne kategorien forslag, b\u00f8r s\u00e6rlig \u00abArkitektur A\u00bb prioriteres. Dette tiltaket handler om \u00e5 etablere en gangpassasje i bygget mellom Danmarksplass og Marie Monsen-plassen. Gangfeltet mellom de to plassene er per i dag sv\u00e6rt smalt og mye trafikkert av fotgjengere og el-sparkesyklister. En ny gangpassasje vil bedre tilkomsten til bybanestoppet, og skjerme fotgjengere fra bybanen som kan utgj\u00f8re en risiko her. Representantene mener ogs\u00e5 det er behov for \u00e5 iverksette forslag som ikke er nevnt. Spesielt tre tiltak vil etter representantenes syn ha stor og god effekt: \u2022 30-grense i Ibsensgate. Det har v\u00e6rt protester grunnet d\u00e5rlig trafikksikkerhet helt siden 1990-tallet, her ferdes ogs\u00e5 mange skolebarn. 30-grense vil ogs\u00e5 redusere st\u00f8y, redusere bilkj\u00f8ring og gj\u00f8re gaten mer tilgjengelig for syklister som er komfortable med \u00e5 sykle i delt trafikk. Gaten var stengt i tre \u00e5r, s\u00e5 dette skal ikke hindre utrykningskj\u00f8ret\u00f8y. \u2022 Gj\u00f8re tiltak for \u00e5 forbedre fremkommeligheten for fotgjengere i gangpassasjen mellom Forum Kino og veikrysset ved Str\u00f8mmen. Passasjen er ekstremt smal, ulykkesutsatt, og oppleves ofte som ubehagelig, ikke minst av personer med funksjonsnedsettelser. (Aktuelle tiltak kan for eksempel v\u00e6re visuelle og fysiske grep for \u00e5 dirigere syklister og elsparkesyklister bort fra denne veien, eller \u00e5 unders\u00f8ke muligheten for \u00e5 flytte flere stolper som holder oppe bybanens kj\u00f8reledninger. Flere av disse bidrar i dag til \u00e5 innsnevre muligheten for passasje). \u2022 Arbeide opp mot veimyndighetene for snarlig pr\u00f8vestengning og mulig permanent stengning av bilveifeltet der bilene fra Bj\u00f8rnsons vei kommer inn ved \u00c5rstad VGS. Dette vil forutsette at bilister i Bj\u00f8rnsons gate kan kj\u00f8re en annen vei mot nord, f.eks. inn i lyskrysset til Fj\u00f8sangerveien ved ladeplassen. Dersom dette viser seg \u00e5 v\u00e6re mulig \u00e5 gjennomf\u00f8re, kan dette \u00e5pne for beplantning i midtrabatten p\u00e5 Danmarksplass, bredere fortau p\u00e5 siden av veien ved h\u00f8yblokkene, og potensielt ogs\u00e5 fotgjengerfelt fra bybanestoppet til Kronstad-siden. Forslag til vedtak: 1. Bystyret ber byr\u00e5det starte arbeidet for \u00e5 realisere forslagene som er omtalt som \u00ablavthengende frukt\u00bb i rapporten. 2. Bystyret ber byr\u00e5det arbeide videre med de \u00f8vrige forslagene som blir vurdert som realistiske i rapporten, og starter arbeidet for \u00e5 realisere disse. Tiltaket med navn \"Arkitektur A\u201d skal prioriteres. 3. Bystyret ber byr\u00e5det utrede og arbeide for \u00e5 realisere f\u00f8lgende tiltak, som ikke er spesifikt nevnt i rapporten, men er \u00f8nsket av beboerne i omr\u00e5det: a. Spille inn til Milj\u00f8l\u00f8ftet et \u00f8nske om 30-grense i Ibsensgate. b. Gj\u00f8re tiltak for \u00e5 forbedre fremkommeligheten for fotgjengere i gangpassasjen mellom Forum Kino og veikrysset ved Str\u00f8mmen. c. Arbeide opp mot veimyndighetene for pr\u00f8vestengning og mulig permanent stengning av bilveifeltet der bilene fra Bj\u00f8rnsons vei kommer inn ved \u00c5rstad VGS. Byr\u00e5dets vurdering av representantforslaget: Danmarksplass er et levende bydelssenter med et mangfold av boliger, byrom, n\u00e6ring og handel. Samtidig er Danmarksplass et trafikkert knutepunkt, som lenge har hatt store utfordringer knyttet til blant annet st\u00f8y og luftforurensning. Norconsults mulighetsstudie inneholder flere gode tiltak som potensielt kan bedre de lokale st\u00f8y- og luftforholdene, og skape bedre byrom og forbindelser for fotgjengere og syklister p\u00e5 Danmarksplass. Mulighetsstudien peker p\u00e5 at det er helt sentralt \u00e5 redusere trafikken over Danmarks plass for \u00e5 redusere de negative virkningene fra trafikken. E39 og sideveinettet er kjernen i utfordringene knyttet til st\u00f8y og luftkvalitet, og fungerer som en barriere i omr\u00e5det. Samtidig er Fj\u00f8sangerveien en hovedfarts\u00e5re gjennom byen og et sentralt trafikknutepunkt som har avhengigheter langt utover selve Danmarksplass. Trafikkutfordringene her er en del av sv\u00e6rt komplekse problemstillinger rundt trafikkavviklingen i hele Bergensomr\u00e5det. Et viktig tiltak for at omr\u00e5det skal v\u00e6re et sted man faktisk \u00f8nsker \u00e5 oppholde seg m\u00e5 tungtransporten ut av sentrum og gjennomgangstrafikken kraftig reduseres. En framtidig Ringvei \u00f8st er et viktig ledd i dette arbeidet, og vil kunne redusere tungbiltrafikken p\u00e5 Danmarksplass p\u00e5 lang sikt. Byr\u00e5det mener at Ringvei \u00f8st er det viktigste veiprosjektet i Bergen, og arbeider for \u00e5 f\u00e5 endret trafikksituasjonen p\u00e5 systemniv\u00e5. Dette er likevel avhengig av statlig vilje til finansiering. Som representantene p\u00e5peker, har rapporten identifisert noen \u00ablavthengende frukter\u00bb. Dette er tiltak som kan gjennomf\u00f8res uavhengig av de mer omfattende tiltakene til en relativt lav pris. Flere av forslagene kunne bidratt positivt til byrom og bomilj\u00f8 ved Danmarks plass. Samtidig ser byr\u00e5det at prosjektene kan f\u00e5 ringvirkninger utover selve tiltakene, og at gjennomf\u00f8ring vil kreve mer helhetlige l\u00f8sninger for parkering, taxiholdeplass og ladetilbud. Flere tiltak avhenger ogs\u00e5 av prioritering hos Vestland fylkeskommune og Statens vegvesen som veieiere. Mange av de skisserte tiltakene i mulighetsstudien er ogs\u00e5 avhengige av betydelige kommunale investeringer. I arbeidet med rapporten er det ikke utarbeidet kostnadsoverslag for tiltakene i del 2. Kommunen st\u00e5r for tiden i en krevende \u00f8konomisk situasjon og muligheten til \u00e5 prioritere nye prosjekter er begrenset. Med et begrenset \u00f8konomisk handlingsrom vil opprustning av eksempelvis Danmarks plass-plassen eller \u00abMarie Monsens plass\u00bb m\u00e5tte vurderes opp mot andre \u00f8nskede tiltak i kommunen. Byr\u00e5det har valgt \u00e5 prioritere andre prosjekter som vil l\u00f8fte bomilj\u00f8et i omr\u00e5det, som for eksempel gateopprusting p\u00e5 L\u00f8vstakksiden og mindre tiltak i Solheimsgaten. I Solheimsgaten og omr\u00e5dene rundt er sykkelveien mot Michael Krohns gate utbedret, og det er etablert lekeplass. I forbindelse med omr\u00e5desatsingen Solheim er det etablert benker, beplantning, gatekunst og historieformidling i Solheimsgaten. Gjennom omr\u00e5desatsingen vil byr\u00e5det fortsette \u00e5 vurdere flere tiltak for \u00e5 skape mer liv i omr\u00e5det i samarbeid med lokalmilj\u00f8et. I Solheimsgaten er det tillegg til kommunens innsats flere lokale initiativ som har skapt aktivitet. Rapporten inneholder likevel flere gode forslag. I tr\u00e5d med bystyrets vedtak 21.06.2024, sak 223/23, vil byr\u00e5det fortsette \u00e5 bruke mulighetsstudien som et kunnskapsgrunnlag inn i framtidig planarbeid i omr\u00e5det og i den videre omr\u00e5desatsingen i Solheim. Vurdering av \u00ablavhengende frukt\u00bb: Gangpassasjen gjennom Fj\u00f8sangerveien 32 i \u00abArkitektur A\u00bb vil kreve relativt omfattende ombygging av bygninger i privat eie. Eventuell gjennomf\u00f8ring vil v\u00e6re avhengig av at huseier \u00f8nsker dette. Tiltaket kan ogs\u00e5 inneb\u00e6re kostnader for kommunen dersom det blir snakk om kompensasjon for avgitt areal. N\u00e5r det gjelder tiltaket \u00abByrom A\u00bb p\u00e5 \u00abtaxiplassen\u00bb vil opprusting av byrommet til park og oppholdsareal g\u00e5 p\u00e5 bekostning av dagens bruk. Arealet eies i hovedsak av Bergen kommune. Tiltaket vil v\u00e6re avhengig av at det kan finnes alternative arealer til taxiholdeplass og kundeparkering for Rema 1000. Byr\u00e5det ser at tiltaket kunne gitt gode kvaliteter til n\u00e6romr\u00e5det, men mener det ikke kan prioriteres uten Figur 1 - illustrasjon av \"Arkitektur A\" fra rapporten \"Bedre byliv p\u00e5 Danmarksplas\" gode erstatningsarealer for taxi og parkering. utarbeidet av Norconsult \u00abByrom C\u00bb forutsetter flytting av Evinys ladestasjon, som ligger p\u00e5 kommunal grunn. Disse ladepunktene ligger imidlertid sv\u00e6rt sentralt og er plassert lett tilgjengelig ved hovedveinettet. Mange elbileiere som bor i omr\u00e5det har ikke tilgang p\u00e5 privat parkeringsplass eller ordin\u00e6rt offentlig ladetilbud, og er avhengig av \u00e5 benytte seg av hurtigladetilbudet. Ogs\u00e5 flere varebiler, drosjer og yrkesbiler er n\u00e5 elektriske og har behov for hurtiglading sentralt i byen. Elbilandelen fortsetter \u00e5 \u00f8ke, og behovet for ladestasjoner vil bli st\u00f8rre i \u00e5rene som kommer. Byr\u00e5det er bekymret for at avvikling av ladestasjonen kan forsinke overgangen til en elektrisk bilpark. Med \u00f8kende ettersp\u00f8rsel etter ladetilbud \u00f8nsker ikke byr\u00e5det \u00e5 flytte ladearealet ved trafikknutepunktet p\u00e5 Danmarksplass p\u00e5 dette tidspunktet. Marie Monsens plass i \u00abByrom B\u00bb, som omtales som \u00abBaker Brun plassen\u00bb i mulighetsstudien har allerede i dag byromsm\u00f8blering med beplantning, benker og vannelement. Byr\u00e5det \u00f8nsker per n\u00e5 ikke \u00e5 prioritere ytterligere opprustning her, og mener andre tiltak vil gi st\u00f8rre uttelling for bomilj\u00f8et. Plassen eies i hovedsak av Bergen kommune. \u00abSykkel C\u00bb (figur 3) vil tilf\u00f8re en ny kobling i sykkelveinettet i Edvard Griegs vei. For \u00e5 etablere en kobling \u00f8st-vest som skissert i rapporten m\u00e5 det samtidig etableres en ny kryssing av Fj\u00f8asangerveien. Det p\u00e5g\u00e5r et eget arbeid med en reguleringsplan for gang- og sykkelkryssing av Figur 2 - oversikt over byromstiltak Fj\u00f8sangerveien ved Edvard Griegs vei. Eventuelle (Norconsult 2023) videre tverrforbindelser vil m\u00e5tte vurderes i lys av dette arbeidet, og koordineres mellom veieierne Bergen kommune, Vestland fylkeskommune og Statens vegvesen. Figur 3 \u2013 utsnitt av illustrasjon av tiltaket \u00abSykkel C\u00bb (Norconsult 2023) Vurdering av andre forslag: \u2022 Ibsens gate: Ibsens gate er fylkesvei. Byr\u00e5det har dialog med Vestland fylkeskommune og Statens vegvesen om trafikksikkerhet og tilrettelegging for myke trafikanter langs fylkes- og riksveinettet. I Ibsens gate er fortauene nylig utvidet, og det er etablert fartshindre. Samtidig er Ibsens gate en viktig tverrforbindelse i Bergensdalen, blant annet for utrykningskj\u00f8ret\u00f8y til Haukeland sjukehus. Fylkeskommunen har nylig tatt initiativ til \u00e5 s\u00f8ke om en fors\u00f8ksordning med generelle 30-soner i et byomr\u00e5de. Byr\u00e5det er positiv til at fylkeskommunen kan vurdere en fors\u00f8ksordning i omr\u00e5det ved Ibsens gate dersom det kan bidra til bedre trafikksikkerhet. \u2022 Gangpassasje ved Forum kino: Byr\u00e5det anerkjenner at fortauet mellom Forum Kino og krysset ved Str\u00f8mmen er smalt. Tverrsnittet er trangt, og det er begrenset plass for utvidelser uten \u00e5 beslaglegge annen eiendom langs gaten. Det er allerede skiltet mot undergangen p\u00e5 Danmarks plass for \u00e5 lede syklister som skal mot sentrum til hovedsykkelruten framfor fortauet langs bybanetras\u00e9en. Fortauet eies av Statens vegvesen. Med utgangspunkt i ulykkene med Bybanen den siste tiden har vegvesenet og Bybanen AS varslet at de vil se p\u00e5 behovet for nye sikkerhetstiltak ved Forum kino. \u2022 Stenging i Bj\u00f8rnsons gate: Bj\u00f8rnsons gate er fylkesvei, og p\u00e5kj\u00f8ringsfeltet brukes av buss som stopper p\u00e5 bussholdeplassen ved \u00c5rstad vgs. Fra Edvard Griegs vei ut p\u00e5 Fj\u00f8sangerveien er det i dag kun mulig \u00e5 svinge s\u00f8rover. Dersom p\u00e5kj\u00f8ringsfeltet skal fjernes m\u00e5 det derfor ses p\u00e5 nye kryssl\u00f8sninger og alternative holdeplasser for buss. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}