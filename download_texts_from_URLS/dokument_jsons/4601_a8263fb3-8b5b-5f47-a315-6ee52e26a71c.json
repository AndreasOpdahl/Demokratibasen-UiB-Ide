{
  "dokument_id": "a8263fb3-8b5b-5f47-a315-6ee52e26a71c",
  "doc_type": "case_attachment",
  "kommune": 4601,
  "tittel": "Klage p\u00e5 vedtak, 23.8.2024",
  "url": "https://bergen.kommune.no/politikere-utvalg/api/fil/bk360/11008691/Klage-pa-vedtak-23-8-2024",
  "tekst": "Bymilj\u00f8etaten Postboks 7700 5020 BERGEN 23. august 2024 Sendt pr. e-post: bymiljoetaten@bergen.kommune.no maria.skarvatun@bergen.kommune.no SAK 2022/20075 \u2013 KLAGE P\u00c5 VEDTAK OM NEKTING AV OVERTAKING AV FRIOMR\u00c5DE 1 INNLEIING Den 1. juli 2024 fatta Bergen kommune vedtak der dei nekta \u00e5 overta offentleg regulert areal o_FRI4 p\u00e5 eigedom gbnr. 88/259 p\u00e5 N\u00f8ttveit (Friomr\u00e5det). Sartor & Drange AS (SD) klagar med dette p\u00e5 vedtaket p\u00e5 vegne av tiltakshavar Webu AS (Webu). SD gjer gjeldande at Bergen kommune pliktar \u00e5 overta Friomr\u00e5det slik det er i dag, og at vedtaket m\u00e5 gjerast om. 2 SAKENS BAKGRUNN 2.1 Reguleringsplan og -f\u00f8resegner Friomr\u00e5det er del av reguleringsplan \u00abFANA. DEL AV GNR 88 BNR 1, 2, 3 M.FL. N\u00d8TTVEIT BOLIGOMR\u00c5DE\u00bb med plan-id 18060000. Reguleringsplanen tredde i kraft 29. april 2015. Pkt. 2.4 reguleringsf\u00f8resegnene inneheldt krav som m\u00e5tte stettast f\u00f8r Friomr\u00e5det kunne f\u00e5 ferdigattest, jf. \u00ab2.4 Krav som skal v\u00e6re utf\u00f8rt f\u00f8r ferdigattest gis ... Friomr\u00e5de o_FRI4 skal v\u00e6re opparbeidet som ballplass, n\u00e6rlekeplass og m\u00f8teplass.\u00bb F\u00f8resegnene har ogs\u00e5 eit eige punkt om kven som skal vera eigar av dei ulike areal og vegar i reguleringsplanen, jf. \u00ab1.8 Eierform Reguleringsplanen tar ikke stilling til eierforhold for arealer og veger som ikke er nevnt her. 1.8.1 Offentlig form\u00e5l F\u00f8lgende arealer/veger reguleres til offentlig form\u00e5l: ... Gr\u00f8ntomr\u00e5der: o_FRI2, o_FRI3, o_FRI4, o_FRI5, o_Gr1, o_Gr2\u00bb -1- 2.2 Etablering, mellombels bruksl\u00f8yve og ferdigattest Den 21. desember 2018 s\u00f8kte SD om tillating til etablering av Friomr\u00e5det, og den 15. januar 2019 godkjente Bergen kommune denne.. SD opparbeidde Friomr\u00e5det i samsvar med s\u00f8knad og reguleringsf\u00f8resegner. Bergen kommune ynskte \u00e5 gi samla ferdigattest for Friomr\u00e5det og leikeplassane f_LEK1 til f_LEK8 samla. Leikeplass f_Lek1 var ikkje ferdigstilt p\u00e5 dette tidspunkt, og SD s\u00f8kte difor om mellombels bruksl\u00f8yve for Friomr\u00e5det. Vedlagt s\u00f8knaden var bilete av det opparbeidde Friomr\u00e5det som viste ferdigstilling i samsvar med krava. Vedlegg 1: Bilete Med bakgrunn i s\u00f8knaden og bileta gav Bergen kommune mellombels bruksl\u00f8yve den 5. februar 2021. Etter ferdigstilling av f_Lek1 vart det s\u00f8kt om ferdigattest. Bergen kommune gav slik ferdigattest den 24. august 2021. 2.3 Dialog om overtaking I februar 2022 tok SD kontakt med Bergen kommune om overtaking av Friomr\u00e5det. Internt i Bergen kommune vart det bestemt at saka skulle sendast til Bymilj\u00f8etaten. Det viste seg d\u00e5 at Bymilj\u00f8etaten meinte at Plan- og bygningsetaten ikkje hadde involvert dei i byggjesaka knytt til Friomr\u00e5det i det omfang dei ynskte. Svein Petter Kveim skreiv m.a. i e-post den 28. mars 2022: \u00abDet er en utfordring at Bymilj\u00f8etaten, som i et slikt tilfelle vil ha en form for \u00abbyggherrerolle\u00bb, ikke har v\u00e6rt involvert gjennom prosjekterings- og saksprosessen (bortsett fra vei).\u00bb Poenget vart gjenteke av Kveim i e-post den 11. november 2022, der han ogs\u00e5 stadfesta at Bymilj\u00f8etaten skulle bli eigar av Friomr\u00e5det: \u00abDette er en litt spesiell og vrien situasjon, ved at prosjektet er utformet og bygget uten at fremtidig eier (ref \u00a71.8) ikke har deltatt fullt i prosessen.\u00bb Etter denne e-posten h\u00f8yrde ikkje SD meir fr\u00e5 kommunen. Det vart difor sendt purring i saka den 21. november 2023. Kommunen svarte same dag at tidlegare sakshandsamar var pensjonert, og at dei ville f\u00f8lgja opp saka. Ingenting skjedde, og ny purring vart sendt 29. januar 2024. F\u00f8rst den 2. februar 2024 fekk ein svar. Bymilj\u00f8etaten gjentok at Plan- og bygningsetaten ikkje hadde involvert dei i byggjesaka, jf. \u00abBymilj\u00f8etaten har ikke v\u00e6rt deltagende i byggesaksprosessen...\u00bb. -2- Den 14. februar 2024 vart det gjennomf\u00f8rt synfaring p\u00e5 staden. Under synfaringa gav Bymilj\u00f8etaten uttrykk for korleis dei ville hatt omr\u00e5det om dei hadde vorte meir involvert i byggjesaka. Etter synfaringa mottok SD eit referat som ikkje spegla det som vart sagt under synfaringa. I referatet hadde Bymilj\u00f8etaten lista opp ei rekke kostbare arbeid dei p\u00e5stod SD m\u00e5tte utf\u00f8ra vederlagsfritt f\u00f8r kommunal overtaking. SD sendte merknader til referatet, og nekta \u00e5 utf\u00f8ra dei aktuelle arbeida vederlagsfritt. Etter noko dialog mellom partane fatta Bymilj\u00f8etaten den 1. juli 2024 vedtak om \u00e5 nekta overtaking. 3 Bergen kommune si plikt til overtaking Reguleringsf\u00f8resegner er underlagt eit objektivt tolkingsprinsipp, og det sentrale er difor kva som f\u00f8lgjer av ei naturleg spr\u00e5kleg forst\u00e5ing av ordlyden, jf. t.d. RG 2004 s. 762 (Agder lagmannsrett). Det er fleire tungtvegande reelle omsyn som underbyggjer at det skal sv\u00e6rt mykje til for \u00e5 konkludera med eit tolkingsresultat i strid med ordlyden. S\u00e6rleg viktig er omsynet til likskap og f\u00f8reseielegheit, jf. ogs\u00e5 pbl. \u00a7 1-1 (4). Pkt. 1.8 nyttar orda \u00abeierform\u00bb og \u00abeierforhold\u00bb. Ordlyden er klar p\u00e5 at Bergen kommune skal verta eigar av Friomr\u00e5det. Det er ogs\u00e5 dette tiltakshavar har lagt til grunn ved planlegginga av prosjektet. Bergen kommune si forst\u00e5ing av pkt. 1.8 er s\u00e5leis i direkte motstrid med ordlyden, og fjernar reguleringsplanens f\u00f8reseielegheit. Plikta til overtaking \u2013 og eigarskap \u2013 m\u00e5 oppst\u00e5 n\u00e5r arealet er opparbeidd i samsvar med krava i reguleringsplan og byggjesak. P\u00e5 dette tidspunkt har ein levert det kommunen har kravd for \u00e5 verta eigar av arealet. Skjeringstidspunktet i saka var difor d\u00e5 Plan- og bygningsetaten stadfesta at arealet stetta kommunen sine krav gjennom ferdigattest utferda 24. august 2021. Ferdigattesten viser at Plan- og bygningsetaten, m.a. p\u00e5 bakgrunn av mottekne bilete, rekna tiltaket for \u00e5 vera utf\u00f8rt i samsvar med tillatinga. Ferdigattesten markerer at byggjesaka er avslutta, og at tiltaket er i samsvar med krava. At Bergen kommune pliktar \u00e5 overta n\u00e5r tiltaket er utf\u00f8rt i samsvar med krav i reguleringsplan og byggjesak kan m.a. underbyggjast gjennom ei analogisk tolking av regelen i pbl. \u00a7 18-1 (5), f\u00f8rste setning: \u00abVeger, hovedavl\u00f8psledninger, hovedvannledninger og overvannsanlegg som er lagt av en grunneier eller fester etter denne paragrafen, tilfaller kommunen uten vederlag fra det tidspunktet anlegget er ferdig og godkjent.\u00bb Ordlyden viser at denne type anlegg g\u00e5r over til kommunen n\u00e5r det er \u00abferdig og godkjent\u00bb. Kommunen pliktar \u00e5 overta p\u00e5 dette tidspunkt. Det same b\u00f8r gjelda n\u00e5r det er bestemt at kommunen skal bli eigar av andre type tiltak, som t.d. leikeplassar og friomr\u00e5de, og desse er \u00abferdig og godkjent\u00bb. Tiltaket vil vera \u00abferdig og godkjent\u00bb p\u00e5 tidspunktet for ferdigattest. -3- I sak 2012/2705, som gjaldt kommunal overtaking av veg og VA-anlegg etter at ferdigattest var utferda, uttalte Sivilombodet seg slik om Kommunaldepartementets rundskriv H-1/06: \u00abDepartementet synes her \u00e5 forutsette at ferdigattest kan holdes tilbake inntil det blir avklart at anlegget er klart for kommunal overtakelse.\u00bb N\u00e5r ferdigattest kan haldast attende fram til eit tiltak er klart for kommunal overtaking, er det n\u00e6rliggjande \u00e5 forst\u00e5 det siterte slik at utferding av ferdigattest vil vera kommunen si stadfesting av at tiltaket er klart. At Plan- og bygningsetaten og Bymilj\u00f8etaten ikkje har samarbeidd i den grad sistnemnde skulle ynskt, endrar ikkje noko av dette. Det er plan- og bygningsmynda som skal syta for tilstrekkeleg samarbeid, jf. pbl. \u00a7 1-4 (2), og ein eventuell svikt fr\u00e5 deira side kan ikkje g\u00e5 utover tiltakshavar ved at Bymilj\u00f8etaten etter ferdigstilling av arealet stiller nye krav. Standpunktet til Bymilj\u00f8etaten om at dei kan stilla andre krav enn det som har vore kjent i reguleringsplan og byggjesak etter at arbeida er utf\u00f8rt, inneber ei total tilsidesetjing av sentrale f\u00f8rem\u00e5l ved plan- og bygningslova. Bymilj\u00f8etaten legg slik opp til at tiltakshavarar skal vera prisgitt kva Bymilj\u00f8etaten meiner er \u00abriktig\u00bb p\u00e5 overtakingstidspunktet. Ein slik praksis vil vera det motsette av \u00abforutsigbarhet\u00bb, jf. pbl. \u00a7 1-1 (4). P\u00e5 denne bakgrunn gjer SD gjeldande at Bergen kommune pliktar \u00e5 eiga Friomr\u00e5det, og at dei pliktar \u00e5 overta dette slik det er opparbeidd og godkjent av kommunen. Vedtaket om \u00e5 nekta overtaking m\u00e5 difor gjerast om. ***** Med venleg helsing Sartor & Drange AS Kristian Kv\u00e5le R\u00e5dgjevar Kopi: Webu AS -4- "
}