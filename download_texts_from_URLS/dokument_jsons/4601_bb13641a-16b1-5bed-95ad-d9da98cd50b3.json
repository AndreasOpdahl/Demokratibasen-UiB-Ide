{
  "dokument_id": "bb13641a-16b1-5bed-95ad-d9da98cd50b3",
  "doc_type": "case_presentation",
  "kommune": 4601,
  "tittel": "H\u00f8ringssaker til forretningsutvalget 20.08.2024",
  "url": "https://bergen.kommune.no/politikere-utvalg/api/fil/bk360/10942192/Framstilling-Horingssaker-til-forretningsutvalget-20-08-2024",
  "tekst": " Forretningsutvalget Saksframstilling V\u00e5r referanse: 2023/257837-136 Saksbehandler: Anne Marit Myrstad Eriksen H\u00f8ringssaker til forretningsutvalget 20.08.2024 Hva saken gjelder: Bystyrets kontor har mottatt f\u00f8lgende h\u00f8ringssaker: 1. H\u00f8ring - Rundskriv Rettslige rammer for samarbeid mellom helse- og omsorgstjenesten og frivilligheten 2. H\u00f8ring - forslag om endring i regelverket for emballasje og drikkevareemballasje (avfallsforskriften kapittel 6 og 7) 3. Innspill til stortingsmelding om allmennlegetjenesten Etter \u00a7 6 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering.\u00bb I reglement for bystyret og utvalgene kap. 7.3.1 st\u00e5r det at: \u00abForretningsutvalget fordeler innkomne saker til bystyrets organer. Forretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret\u00bb. (Vedtatt av bystyret 18.10.2023, sak 368/23). 1. H\u00f8ring - Rundskriv Rettslige rammer for samarbeid mellom helse- og omsorgstjenesten og frivilligheten Helsedirektoratet sendte 27.06.24 p\u00e5 h\u00f8ring \u00abRundskriv Rettslige rammer for samarbeid mellom helse- og omsorgstjenesten og frivilligheten\u00bb. Helsedirektoratet ber om innspill p\u00e5 rundskrivets struktur og innhold, og forslag til forbedringer som kan \u00f8ke nytteverdien for helse- og omsorgstjenesten. Helsedirektoratet \u00f8nsker gjennom rundskrivet \u00e5 bidra til god overholdelse av regelverket i samarbeidet med frivilligheten. Rundskrivet beskriver og klargj\u00f8r de rettslige rammene for samarbeidet og gir et grunnlag for utarbeidelse av lokale rutiner i kommuner og sykehus. M\u00e5lgrupper for rundskrivet er virksomheter og ledere i den kommunale helse- og omsorgstjenesten og i spesialisthelsetjenesten og private tjenesteytere, herunder frivillige 1 og ideelle organisasjoner, som yter helse- og omsorgstjenester etter avtale med kommunen eller regionalt helseforetak. Det er rundskrivet og ikke selve regelverket som er sendt p\u00e5 h\u00f8ring. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 15.10.2024. 2. H\u00f8ring - forslag om endring i regelverket for emballasje og drikkevareemballasje (avfallsforskriften kapittel 6 og 7) Milj\u00f8direktoratet har sendt p\u00e5 h\u00f8ring forslag om endring i avfallsforskriften kapittel 6 og 7. Milj\u00f8direktoratet foresl\u00e5r endringer i avfallsforskriften kapittel 6 om retursystemer for drikkevareemballasje, og kapittel 7 om emballasje og emballasjeavfall. Dette er i hovedsak oppf\u00f8lging av Milj\u00f8direktoratets tidligere anbefalinger om forbedringer i produsentansvaret for emballasje som er beskrevet som del av direktoratets store gjennomgang av produsentansvarsordningene i Norge. Endringene i regelverket vil effektivisere og styrke produsentansvaret for emballasje, men vil p\u00e5 kort sikt ikke direkte f\u00f8re til \u00f8kt innsamling eller materialgjenvinning av emballasjeavfall. P\u00e5 lengre sikt forventes det at ordningene vil fungerer bedre, og dermed vil endringene indirekte f\u00f8re til styrket m\u00e5loppn\u00e5else. Strukturen i avfallsforskriften kapittel 7 endres slik at pliktene for de ulike pliktsubjektene samles i separate deler og det dermed er enklere \u00e5 se hvilke plikter de ulike akt\u00f8rene har. Samtidig endres begrepet returselskap til produsentansvarsselskap. Da blir sammenhengen mellom produsenten og utvidet produsentansvar tydeligere og det samsvarer ogs\u00e5 med begrepet som brukes i EUs rammedirektiv om avfall. Produsenter av drikkevareemballasje er i utgangspunktet underlagt de samme forpliktelsene som produsentene av all annen emballasje, og endringene i kapittel 6 gjennomf\u00f8rer de samme endringene som gj\u00f8res i kapittel 7. I kapittel 6 beholdes begrepet retursystem fordi det er dette begrepet som brukes i s\u00e6ravgiftforskriften. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 2. oktober 2024 3. Innspill til stortingsmelding om allmennlegetjenesten Regjeringen arbeider med en stortingsmelding om allmennlegetjenesten som vil bli lagt frem v\u00e5ren 2025, og inviterer til \u00e5 gi innspill. Til arbeidet med stortingsmelding \u00f8nsker Helse- og omsorgsdepartementet innspill til hvordan det kan skapes en attraktiv og fremtidsrettet allmennlegetjeneste. Det \u00f8nskes blant annet innspill til: \u2022 Hva er viktig for innbyggerne i m\u00f8te med allmennlegetjenestene? \u2022 Hvordan b\u00f8r fastlegekontor organiseres? 2 \u2022 Hvordan kan vi rekruttere og beholde ynger leger som fastleger eller i andre allmennlegetjenester? \u2022 Hvordan kan vi m\u00f8te behovene som f\u00f8lge av flere eldre og \u00f8kt medisinsk kompleksitet i kommunale helse- og omsorgstjenester? \u2022 Hvordan kan digitalisering p\u00e5virke og bidra til \u00e5 l\u00f8se behov vi har i dag og i fremtiden? Bystyredirekt\u00f8ren mener at saken kan inneholde prinsipielle politiske avveininger og anbefaler derfor at saken om innspill fra Bergen kommune behandles i bystyrets organer. P\u00e5 grunn av kort svarfrist vil det ikke v\u00e6re mulig \u00e5 behandle saken i bystyrets oktoberm\u00f8te. Det foresl\u00e5s derfor at saken sluttbehandles i utvalg for helse og sosials utvalgsm\u00f8te 18. september, forutsatt at svarfristen kan forlenges med to dager. Svarfristen er 16. september 2024. Forslag til vedtak: 1. Byr\u00e5det avgir eventuelt h\u00f8ringssvar til \u00abH\u00f8ring: Rundskriv Rettslige rammer for samarbeid mellom helse- og omsorgstjenesten og frivilligheten\u00bb p\u00e5 vegne av Bergen kommune. 2. Byr\u00e5det avgir eventuelt h\u00f8ringssvar til \u00abH\u00f8ring - forslag om endring i regelverket for emballasje og drikkevareemballasje (avfallsforskriften 6 og 7)\u00bb p\u00e5 vegne av Bergen kommune. 3. Utvalg for helse og sosial avgir innspillssvar til \u00abInnspill til stortingsmelding om allmennlegetjenesten\u00bb p\u00e5 vegne av Bergen kommune. Dato: 15. august 2024 \u00d8ivind Hauge St\u00f8le - Fagleder Anne Marit M. Eriksen - F\u00f8rstekonsulent Dokumentet er godkjent elektronisk. Vedlegg: H\u00f8ringsbrev 3 "
}