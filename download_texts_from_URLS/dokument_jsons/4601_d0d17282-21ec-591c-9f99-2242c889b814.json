{
  "dokument_id": "d0d17282-21ec-591c-9f99-2242c889b814",
  "doc_type": "case_presentation",
  "kommune": 4601,
  "tittel": "Bergenhus. Gnr. 164, bnr. 421 m.fl., Dokken s\u00f8r, planID 71460000. Prinsippavklaring parkering",
  "url": "https://bergen.kommune.no/politikere-utvalg/api/fil/bk360/11939207/Framstilling-Bergenhus-Gnr-164-bnr-421-m-fl-Dokken-sor-planID-71460000-Prinsippavklaring-parkering",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/52756-94 Bergenhus. Gnr. 164, bnr. 421 m.fl., Dokken s\u00f8r (planID 71460000). Prinsippavklaring parkering Hva saken gjelder: Bergen kommune varslet oppstart av arbeidet med omr\u00e5dereguleringsplan for Dokken s\u00f8r, samt utleggelse av planprogram til offentlig ettersyn 16.12.2023. Planprogrammet ble behandlet og fastsatt i bystyret 19.06.2024 (bystyresak 192/24), med blant annet f\u00f8lgende endringer: a. Utredningsalternativer suppleres med ekstra alternativ med kryssing p\u00e5/ved Puddefjordsbroen, og to varianter med dag- og tunnell\u00f8sning videre mot sentrum. b. Omtale av parkeringsdekning i forslag til planprogram, pkt. 2.2.2, kulepunkt 12 endres til \u00abSette krav til parkeringsdekning i samsvar med KPA-2018 kap 17 \u2013 byfortettingssone. Parkeringen legges i fellesanlegg for det enkelte bygg med unntak av HC-parkering og parkering for hjemmehjelp/hjemmesykepleier/leveringsbud mm som sikres n\u00e6rt sentrale m\u00e5lpunkt\u00bb Denne saken gjelder vedtakspunkt b. Det er gjennomf\u00f8rt utredninger som viser det vil v\u00e6re utfordrende \u00e5 innarbeide de vedtatte endringene i punkt b. i et planforslag. Det fremmes derfor en ny sak hvor det foresl\u00e5s \u00e5 justere f\u00f8ringene for krav til parkering, for \u00e5 sikre fremdrift, gjennomf\u00f8rbarhet og redusere prosessrisiko i det videre planarbeidet. Omr\u00e5deregulering for Dokken s\u00f8r Det fastsatte planprogrammet for omr\u00e5dereguleringen ble kunngjort 29.06.2024. Plan- og bygningsetaten (PBE) har siden da arbeidet med konsekvensutredninger, i henhold til planprogrammet. PBE har ogs\u00e5 begynt \u00e5 utarbeide skisser til plangrep. Parkeringsdekning vil ha stor betydning for plangrep, utbyggingsomfang og grad av utnytting. Det er derfor sentralt \u00e5 avklare dette f\u00f8r endelig plangrep fastsettes. I henhold til fremdriftsplan er det lagt opp til at planforslaget skal sendes p\u00e5 h\u00f8ring og legges ut til offentlig ettersyn i begynnelsen av 2026. Plan- og bygningsetaten har ansvar for \u00e5 utarbeide planforslaget i samarbeid med Dokken utvikling AS. Dokken utvikling AS representerer og ivaretar kommunens grunneierinteresser i transformasjon og utvikling av Dokken. Byggesoner og bestemmelser om parkering i KPA 2018 I KPA 2018 er byggeomr\u00e5dene delt inn i 4 soner: sentrumskjerne, byfortettingssone, ytre fortettingssone, og \u00f8vrig byggesone. Sentrumskjerner (S) er markert med egen kode p\u00e5 plankartet, og skiller videre mellom Sentrum (S1), bydelssentre og lokalsentre (S2-33). Byfortettingssoner ligger tett p\u00e5 sentrumskjerner (S), der 2 omr\u00e5der er markert med egen kode; BY1 og BY2 rundt sentrum. 1 Store deler av planomr\u00e5det p\u00e5 Dokken er i dag avsatt til havneform\u00e5l med omformingssone i KPA 2018, mens det bebygde arealet p\u00e5 utsiden av ISPS-gjerdene p\u00e5 Dokken i hovedsak er avsatt til byfortettingssone, BY1 (figur 1). Figur 1. Varslingsomr\u00e5det Dokken s\u00f8r markert med gr\u00f8nn linje, hovedform\u00e5l fra KPA og byggesone p\u00e5skrevet illustrasjonen. Planomr\u00e5det er i dag omfattet av b\u00e5de havneform\u00e5l og sentrumsform\u00e5l Bergen sentrum BY1. I st\u00f8rre avstand fra sentrum ligger Byfortettingssone BY2 og byfortettingssone BY, som vist i illustrasjonen. Det er gitt ulike parkeringskrav for de ulike sonene, jf. KPA kap.17. Tabell 1. Parkeringskravene i KPA 2018 Sentrum S1+ BY1 Sentrumskjerner S2-S33 + BY2 Byfortettingssone BY Maks 1 plass 0,4-1 plass 0,6-1,2 plasser per 100 m2 BRA bolig per 100 m2 BRA bolig per 100 m2 BRA bolig Arealstrategi for Dokken Arealstrategien ble vedtatt av bystyret i m\u00f8te 22.02.2023 (sak 46/23). Det ble besluttet at arealstrategien skal v\u00e6re f\u00f8rende for arealplaner innenfor transformasjonsomr\u00e5det, herunder p\u00e5g\u00e5ende omr\u00e5deregulering for Dokken s\u00f8r. Det er i arealstrategien lagt f\u00f8lgende f\u00f8ringer for bilparkering innenfor Dokken: \u00abSom hovedprinsipp skal det v\u00e6re bildeling og ellers lav parkeringsdekning. Parkering skal hovedsakelig finne sted i mobilitetshuber, mens det tas h\u00f8yde for parkering for noen tjenestebiler og HC-parkering i gatene. N\u00e6r hovedgatenettet plasseres det to kommunale mobilitetshuber med parkering for bildeling og bes\u00f8kende for \u00e5 minimere kj\u00f8ring inne p\u00e5 omr\u00e5det\u00bb. 2 M\u00e5l for omr\u00e5deregulering for Dokken s\u00f8r Visjon, m\u00e5l og veivisere fra Dokken 2050 Overordnet strategi og arealstrategien setter de ytre rammene for den helhetlige utviklingen av Dokken. M\u00e5lene og hva som skal oppn\u00e5s ved realisering av planen, er konkretisert for omr\u00e5dereguleringsplanen. Effektm\u00e5l: \u2022 Bidra til transformasjon og b\u00e6rekraftig byutvikling av Dokken. Prosessm\u00e5l: \u2022 Sikre gode og transparente medvirkningsprosesser med alle relevante interessenter, og bidra til sterkt lokalt eierskap \u2022 S\u00f8rge for god koordinering opp mot andre tilliggende og overlappende planer og prosesser \u2022 Ha god balanse mellom framdrift, kvalitet og ressursbruk i prosjektgjennomf\u00f8ringen. \u2022 Legge til rette for at endelig planforslag som sendes over til politisk behandling er omforent mellom PBE og Dokken Utvikling AS. Resultatm\u00e5l: \u2022 Utarbeide en realiserbar omr\u00e5dereguleringsplan for Dokken som er milj\u00f8messig, sosialt og \u00f8konomisk b\u00e6rekraftig, og som setter rammer for utvikling av Dokken til en ny del av byen. Parkeringsstudie MAD har, p\u00e5 oppdrag fra Plan- og bygningsetaten og Dokken utvikling AS, utarbeidet en parkeringsstudie (datert 29.11.2024). Studien vurderer f\u00f8lgende variabler: Alternativt plangrep 1 Minimum parkeringsniv\u00e5 Parkeringshus Alternativt plangrep 2 Medium parkeringsniv\u00e5 Parkering under bakken Alternativt plangrep 3 Maksimum parkeringsniv\u00e5 Alternativt plangrep 4 Parkeringsstudien tar for seg fire alternative plangrep, som vurderes fortl\u00f8pende i planarbeidet. Det gj\u00f8res oppmerksom p\u00e5 at plangrepene er p\u00e5 skissestadiet, og representerer ikke n\u00f8dvendigvis det endelige plangrepet. Videre er tre ulike niv\u00e5er for parkeringsdekning unders\u00f8kt med utgangspunkt i; den vedtatte arealstrategien fra 2023, merknad b) til fastsetting av planprogrammet og bestemmelsene i KPA 2018, kap. 17. De tre niv\u00e5ene utgj\u00f8r et minimum, medium og maksimum parkeringsdekning. Studien viser ogs\u00e5 parkering i parkeringshus og under bakken. \u2022 Parkering niv\u00e5 minimum: Har lagt til grunn 0,15 parkeringsplasser pr 100 m2 BRA bolig. Dette er i samsvar med anbefalingen i arealstrategien og innenfor kravene i KPA 2018 sone S1/BY1 (sentrum/BY1, maks 1 plass) \u2022 Parkering niv\u00e5 medium: Har lagt til grunn 0,5 parkeringsplasser pr 100 m2 BRA bolig. Dette niv\u00e5et er en melloml\u00f8sning som bygger p\u00e5 prinsippene i arealstrategien, men med noe h\u00f8yere parkeringsdekning og innenfor kravene i KPA 2018 sone S2-32/BY2 (sentrumskjerner/BY2, 0,4-1 plass) \u2022 Parkering niv\u00e5 maksimum: Har lagt til grunn 1,2 parkeringsplasser pr 100 m2 BRA bolig. Dette er basert p\u00e5 de maksimale tillatte kravene i KPA 2018 sone BY (byfortettingssone, 0,6-1,2 plasser). 3 Virkninger av parkeringsdekning Parkering, b\u00e5de antall parkeringsplasser (dekning) og hvor det bygges parkeringsplassene (struktur) krever areal og vil ogs\u00e5 ha innvirkning p\u00e5 andre hensyn og m\u00e5l i omr\u00e5dereguleringen, som: \u2022 Bebygd areal \u2022 Kostnader \u2022 Arkitektur og bl\u00e5gr\u00f8nne strukturer \u2022 Kapasitet p\u00e5 vegnettet \u2022 Byplangrep og styringsverkt\u00f8y \u2022 G\u00e5byen og nullvekstm\u00e5let Temaene som er vurdert er n\u00e6rmere omtalt under. Bebygd areal Parkeringsplasser krever areal, som alternativt kan brukes til andre form\u00e5l. I studien er b\u00e5de parkeringshus over bakken og parkeringsgarasje under bygg/bakken vurdert. Studiet viser at ved parkering under bakken, i medium- og maksimumsalternativene for parkeringsdekning, m\u00e5 det legges til rette for parkering under g\u00e5rdsplasser og gater. Maksimumsalternativet m\u00e5 legges i parkeringsgarasje i (minimum) to etasjer under bakken i store deler av omr\u00e5det, for \u00e5 ikke g\u00e5 p\u00e5 bekostning av muligheter for bebygd areal til bolig, skole etc. over bakken. Kj\u00f8readkomster til parkeringsanleggene vil ogs\u00e5 legge beslag p\u00e5 kj\u00f8reareal p\u00e5 bakken, i tillegg til areal til parkering. Kostnader H\u00f8y parkeringsdekning, i kjellere under store deler av omr\u00e5det vil ha en sv\u00e6rt h\u00f8y entreprisekostnad, som det potensielt ikke vil v\u00e6re investeringsvilje og/eller omsetning for i markedet. Bygging av parkeringshus vil ogs\u00e5 gi kostnader som m\u00e5 f\u00f8res over p\u00e5 utbyggere og kj\u00f8pere. For senere realisering og gjennomf\u00f8ring av transformasjon vil det v\u00e6re vesentlig med fleksibilitet i planprosessen og reguleringsplanen, dersom en skal kunne im\u00f8tekomme ettersp\u00f8rselen i markedet i de ulike byggetrinnene. Arkitektur og bl\u00e5gr\u00f8nne strukturer Arkitektur og bl\u00e5gr\u00f8nne strukturer er tett knyttet sammen. Parkeringsanlegg under kvartaler med g\u00e5rdsrom og gater vil legge begrensninger p\u00e5, og gj\u00f8re det mer krevende \u00e5 legge til rette for gode bl\u00e5gr\u00f8nne strukturer med infiltrasjon i grunnen og nok overdekning/vekstlag for tr\u00e6r og st\u00f8rre planter. Det vil ogs\u00e5 legge begrensing for utforming og mulighetsrommet for typologi og ulike typer arkitektur. Trafikale forhold Kunnskapsgrunnlag for arealstrategien og funn fra utredningsfasen til omr\u00e5dereguleringsplanen, viser at hovedvegnettet har begrenset kapasitet. Andel parkeringsplasser er sterkt bidragsytende til hvordan denne kapasiteten vil fungere ogs\u00e5 i framtiden. Trafikksimuleringene for Dokken S\u00f8r viser at h\u00f8y parkeringsdekning vil f\u00f8re til st\u00f8rre k\u00f8dannelse og forsinkelser i rushtiden (makstimen). Analysene viser ogs\u00e5 at f\u00e5, strategisk plasserte \u00abmobilitetshub(er)\u00bb (parkeringshus), er det som har best positiv effekt p\u00e5 trafikkavviklingen p\u00e5 overordnet vegnett. 4 Byplangrep Omr\u00e5dereguleringsplanen for Dokken skal sikre l\u00f8sninger for bystruktur, infrastruktur, tras\u00e9 for h\u00f8yfrekvent kollektivtilbud, arealbruk, og utnyttelse. M\u00e5l, ulike hensyn, interesser og f\u00f8ringer skal konkretiseres til et planforslag, som skal danne grunnlag for \u00e5 utvikle en attraktiv, levende og velfungerende ny del av byen. For \u00e5 f\u00e5 til dette m\u00e5 flere hensyn som trafikk, parkering, bystruktur, infrastruktur og bl\u00e5gr\u00f8nne strukturer med mer sees i sammenheng. P\u00e5 grunn av omr\u00e5dets st\u00f8rrelse vil byutviklingen i omr\u00e5det skje over lang tid. For at omr\u00e5dereguleringsplanen ogs\u00e5 skal kunne v\u00e6re relevant over tid, m\u00e5 den utformes som et hensiktsmessig styringsverkt\u00f8y, med tilstrekkelig fleksibilitet og med riktig detaljeringsniv\u00e5. Bystrukturen b\u00f8r planlegges med robuste og fleksible rammer, i dette ligger fleksibilitet for de ulike funksjonene innenfor et grovt rammeverk og med f\u00f8ringer for de aktuelle form\u00e5lene. Fagetatens vurdering og anbefaling: Plan- og bygningsetaten (PBE) har utarbeidet et fagnotat, som ligger ved saken. Det fremg\u00e5r av fagnotatet at plan- og bygningsetaten og Dokken utvikling AS er omforent om vurderingene og anbefalingen i fagnotatet som er utarbeidet. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. Plan- og bygningsetaten viser til at et h\u00f8yt antall p-plasser lokalisert ved hvert bygg eller i parkeringshus vil v\u00e6re i konflikt med mange av de vedtatte m\u00e5lene for Dokken. Bystyrets krav til parkering f\u00f8rer ogs\u00e5 til h\u00f8y reguleringsrisiko, s\u00e6rlig for \u00f8konomisk gjennomf\u00f8rbarhet og for innsigelser fra vegmyndighetene. PBE anbefaler prim\u00e6rt at kravene til parkering blir mer fleksible i denne fasen av planprosessen, for \u00e5 kunne lage en god og gjennomf\u00f8rbar omr\u00e5deregulering. P\u00e5 bakgrunn av forannevnte fremmer PBE forslag om at ordlyd i vedtaket endres: \u2022 Fra \u00e5 gjelde byfortettingssone BY til \u00e5 gjelde byfortettingssone Bergen sentrum BY1 Foresl\u00e5tt endring \u00e5pner for et st\u00f8rre handlingsrom til \u00e5 avstemme planforslaget til viktige funn og l\u00f8sninger som ivaretar blant annet gjennomf\u00f8rbarhet, \u00f8konomi og investeringsvilje, arkitektur, gr\u00f8nnstruktur og et godt byplangrep og reduserer reguleringsrisikoen. Forslag til l\u00f8sninger, konsekvenser og m\u00e5loppn\u00e5else, herunder for parkering vil bli redegjort for i kommende planforslag. Plan- og bygningsetaten anbefaler f\u00f8lgende vedtak: F\u00f8lgende f\u00f8ring for planarbeidet for omr\u00e5dereguleringsplan Dokken s\u00f8r legges til grunn: \u00abKrav til parkeringsdekning settes i samsvar med KPA2018 kap. 17 \u2013 Bergens sentrum BY1. HC-parkering og parkering for offentlige tjenester som hjemmehjelp, skal sikres n\u00e6rt sentrale m\u00e5lpunkt.\u00bb \u00d8konomiske konsekvenser: Prinsippsak om parkering gir ingen \u00f8konomiske konsekvenser i seg selv. Det videre planarbeidet har som m\u00e5l \u00e5 tilrettelegge for teknisk og sosial infrastruktur, noe som p\u00e5 sikt vil inneb\u00e6re \u00f8konomiske konsekvenser for kommunen. Omfanget av dette er det for tidlig \u00e5 vurdere. De \u00f8konomiske konsekvensene for Bergen kommune h\u00e5ndteres i ordin\u00e6re rulleringer av fremtidige Handlings- og \u00f8konomiplaner. 5 Byr\u00e5dets vurdering og anbefaling/konklusjon: Dokken st\u00e5r overfor en omfattende transformasjon som vil gj\u00f8re omr\u00e5det til en ny, levende, b\u00e6rekraftig og tilgjengelig del av Bergen. Dette betyr mange nye sentrumsn\u00e6re boliger, nye n\u00e6ringsarealer, parker og et mangfold innen kultur og tjenesteyting. Byr\u00e5det ser positivt p\u00e5 det p\u00e5g\u00e5ende arbeidet med den f\u00f8rste juridisk bindende arealplanen for ny arealdisponering av havneomr\u00e5det. Parkering er viktig for mange bergensere, enten det er i tilknytning til hjem, arbeid eller handel. Byr\u00e5det er opptatt av at Dokken skal v\u00e6re for alle, ogs\u00e5 dem som kan ha behov for \u00e5 benytte seg av bil. Klosterhagen-erkl\u00e6ringen sl\u00e5r fast at det skal sikres god parkeringsdekning i nye bolig- og n\u00e6ringsprosjekter, og byr\u00e5det vil derfor arbeide for at man f\u00e5r utnyttet det handlingsrommet som er p\u00e5 Dokken til \u00e5 etablere gode parkeringsmuligheter. Byr\u00e5det anerkjenner likevel at de vedtatte f\u00f8ringene om \u00f8kt parkeringsdekning p\u00e5 Dokken skaper utfordringer for prosjektets \u00f8konomi, gjennomf\u00f8ring og har stor p\u00e5virkning p\u00e5 arealbruk, trafikkavvikling og andre \u00f8nskede kvaliteter i omr\u00e5det. Byr\u00e5det har v\u00e6rt kontinuerlig opptatt av fremdrift i planarbeidet, og ser frem til at de f\u00f8rste delene av Dokken kan utvikles i n\u00e6r fremtid. Samtidig er et planarbeid preget av mange ulike hensyn og interesser som m\u00e5 veies opp mot hverandre. Dokken skal utvikles trinnvist og over lengre tid, det er derfor s\u00e6rskilt viktig at plangrunnlaget som vedtas forblir relevant og aktuelt. Tilstrekkelig med fleksibilitet i omr\u00e5dereguleringen gj\u00f8r planen mer robust, noe som er avgj\u00f8rende for \u00e5 sikre at utviklingen av Dokken kan tilpasses et samfunn i stadig endring, og gi rom for konkrete vurderinger i p\u00e5f\u00f8lgende detaljreguleringer. Det ble i bystyrebehandlingen av planprogrammet lagt vekt p\u00e5 at parkeringsdekningen i Dokken skal v\u00e6re i tr\u00e5d med KPA, herunder byfortettingssonen. Byr\u00e5det \u00f8nsker \u00e5 p\u00e5peke at byfortettingssonen BY f\u00f8rst gjelder utenfor Bergen sentrum, og at den korrekte sonen for Dokken er BY1. Innenfor BY1 er det ikke satt minimumskrav til parkering, men at det kan etableres maks 1 plass per 100 m2 BRA bolig. Til sammenligning er det innenfor BY satt krav om minimum 0,6 plasser og maksimum 1,2. Det er p\u00e5 dette tidspunktet ikke fastsatt en konkret parkeringsdekning i planarbeidet, men alt under 1 plass per 100 m2 BRA bolig vil v\u00e6re i tr\u00e5d med KPA 2018 (sone BY1), og arealstrategien for Dokken. Bystyret vedtok samtidig at parkering skal legges i fellesanlegg for det enkelte bygg. I den vedtatte arealstrategien for Dokken er det lagt opp til at parkering skal samles i \u00abmobilitetshuber\u00bb, plassert i ulike deler av omr\u00e5det, fremfor at parkering skal l\u00f8ses under hvert bygg. Det er i KPA 2018 (\u00a7 26.3) ogs\u00e5 satt krav om at parkering innenfor byfortettingssonen (b\u00e5de BY og BY1) skal l\u00f8ses i felles anlegg. Det er gjennomf\u00f8rt et grundig analysearbeid for \u00e5 sammenligne ulike parkeringsdekninger- og l\u00f8sninger, over og under bakken. Den vedlagte parkeringsstudien viser at det i enkelte av medium- og maksimumsalternativene for parkering, ikke vil v\u00e6re mulig \u00e5 oppn\u00e5 full parkeringsdekning innenfor omr\u00e5det, verken under eller over bakken. Dette skyldes i hovedsak mangel p\u00e5 areal, og konflikter med \u00f8vrig infrastruktur og byrom. Vedlagt parkeringsstudie viser ogs\u00e5 at en middels h\u00f8y parkeringsdekning (over 0,5) forutsetter parkering under de fleste bygg eller i flere parkeringshus, i inntil 7-8 etasjer. Parkering under bygg p\u00e5 Dokken er problematisk da det vil kreve utgraving under havniv\u00e5 og medf\u00f8re behov for betydelig med areal til adkomstveger og nedkj\u00f8ringsramper i hele planomr\u00e5det. I tillegg er det kartlagt en del forurensede masser i grunnen, som inneb\u00e6rer en krevende og kostbar masseh\u00e5ndtering. Det skal allerede etableres mye infrastruktur under bakken, herunder energisystemer, vann og avl\u00f8p og renovasjon. Parkeringskjellere vil komme i konflikt med dette. 6 Flere parkeringshus i 7-8 etasjer innenfor planomr\u00e5det er heller ikke \u00f8nskelig da dette i stor grad vil redusere areal som vil v\u00e6re tilgjengelig til bolig- og n\u00e6ringsbebyggelse, offentlige tjenester, og parker og byrom. En h\u00f8y parkeringsdekning, s\u00e6rlig med krav om parkering under bakken vil inneb\u00e6re en vesentlig \u00f8konomisk risiko, som kan p\u00e5virke Bergen kommune v/Dokken utvikling AS sin mulighet til \u00e5 f\u00e5 utviklet eller solgt utbyggingstomter. Det er, etter byr\u00e5dets mening, sv\u00e6rt viktig \u00e5 redusere risiko i utviklingsarbeidet for Dokken, b\u00e5de i planprosessen og i gjennomf\u00f8ringsfasen. Byr\u00e5det er bekymret for at kostnadene med etablering av parkeringsanleggene vil gj\u00f8re boligene innenfor omr\u00e5det dyrere \u00e5 bygge og f\u00f8lgelig dyrere \u00e5 kj\u00f8pe, noe som vil stride imot m\u00e5lsettingen om rimelige boliger. I tillegg foreligger det en h\u00f8y risiko for innsigelser fra vegmyndigheter om parkeringsdekningen i omr\u00e5det skal \u00f8kes vesentlig fra det som allerede er vedtatt gjennom Dokken 2050, arealstrategien og sone BY1 i KPA 2018. I tillegg foreligger det en h\u00f8y risiko for innsigelser fra vegmyndigheter om parkeringsdekningen i omr\u00e5det skal \u00f8kes vesentlig fra det som allerede er vedtatt gjennom Dokken 2050, arealstrategien og sone BY1 i KPA 2018. Innsigelsesh\u00e5ndtering vil p\u00e5virke den allerede stramme fremdriften for omr\u00e5dereguleringen for Dokken s\u00f8r sv\u00e6rt negativt. Det har v\u00e6rt et viktig prinsipp at omr\u00e5dereguleringen og detaljreguleringen for Statsbygg sitt samlokaliseringsprosjekt (Havforskningsinstituttet og Fiskeridirektoratet, Hi/Fdir) har parallelle prosesser, som minimum til offentlig ettersyn. Dette grunnet en rekke overordnede utredninger og avklaringer som m\u00e5 gj\u00f8res i planarbeidet for Dokken s\u00f8r, og som i utgangspunktet m\u00e5 foreligge f\u00f8r detaljreguleringen for HI/Fdir kan vedtas. Om fremdriften til Dokken s\u00f8r opprettholdes kan kunnskapsgrunnlaget fra omr\u00e5deplanen v\u00e6re tilstrekkelig klart til at detaljregulering for HI/Fdir kan vedtas f\u00f8r omr\u00e5dereguleringen, med byggestart av prosjektet i 2027. Det er s\u00e6rlig viktig at de n\u00f8dvendige omr\u00e5deavklaringene knyttet til rigg, anlegg og trafikkavvikling foreligger f\u00f8r anleggsfasen kan starte opp i dette komplekse omr\u00e5det. Byr\u00e5det er opptatt av \u00e5 v\u00e6re lydh\u00f8r ovenfor Dokken utvikling AS, som representerer og ivaretar kommunens grunneierinteresser i transformasjonen og utviklingen av Dokken. En h\u00f8y parkeringsdekning vil negativt p\u00e5virke den \u00f8konomiske b\u00e6rekraften i prosjektet, og er noe Dokken Utvikling AS derfor ikke anbefaler. Byr\u00e5det \u00f8nsker i stedet \u00e5 \u00e5pne for etablering av sentralt plasserte fellesanlegg for parkering, over bakken. Disse anleggene skal ikke beslaglegge arealer med h\u00f8y verdi for boligbebyggelse eller opphold, men skal plasseres slik at de vil sikre god tilgjengelighet for beboere og bes\u00f8kende. Noen f\u00e5 parkeringshus over bakken vil v\u00e6re b\u00e5de areal- og kostnadsbesparende, og virke positivt p\u00e5 trafikksikkerhet, bokvaliteter og fremkommelighet p\u00e5 intern- og hovedveger. Byr\u00e5det noterer seg ogs\u00e5 at et parkeringsanlegg i Dragefjellet kan v\u00e6re en mulighet for \u00e5 l\u00f8se parkeringssituasjonen for b\u00e5de Dokken og sentrum. Selv om konkret parkeringsdekning i omr\u00e5dereguleringen ikke enda er fastsatt og foresl\u00e5s \u00e5 holdes forholdsmessig lav, er det lagt opp til at det skal etableres noen parkeringsplasser. Dette sikrer en fleksibilitet i planen, som vil gj\u00f8re det mulig ivareta noe av parkeringsbehovet til beboere og gjester. Byr\u00e5det vil etterstrebe at man oppn\u00e5r en s\u00e5 h\u00f8y parkeringsdekning som mulig, samtidig som man ivaretar de andre ovennevnte hensynene og behovene i prosjektet. Det er i planarbeidet ogs\u00e5 rettet fokus p\u00e5 avsettingsplasser for kommunale tjenestebiler, som skal sikres i planforslaget. Selv om byr\u00e5det er opptatt av at bergensere skal ha tilgang p\u00e5 parkeringsplasser, ogs\u00e5 p\u00e5 Dokken, er det avgj\u00f8rende \u00e5 sikre rask fremdrift og \u00f8konomisk b\u00e6rekraft i prosjektet. En parkeringsdekning p\u00e5 niv\u00e5et det er lagt opp til i planprogrammet vil \u00f8ke kostnadene for b\u00e5de 7 utbyggere og fremtidige beboere, redusere l\u00f8nnsomheten i prosjektet for kommunen og private samarbeidspartnere, og beslaglegge store arealer som ellers kunne blitt utviklet til bolig eller rekreasjonsomr\u00e5der. Byr\u00e5det \u00f8nsker derfor \u00e5 gi st\u00f8rre fleksibilitet i utarbeidelsen av omr\u00e5dereguleringen. Byr\u00e5det foresl\u00e5r p\u00e5 bakgrunn av forannevnte at omr\u00e5dereguleringen for Dokken s\u00f8r skal forholde seg til KPA 2018 byfortettingssone \u2013 BY1, som er den mest n\u00e6rliggende sonen for planomr\u00e5det. Dette betyr at planprosessen vil avgj\u00f8re riktig parkeringsdekning, men at den vil ligge p\u00e5 maksimalt 1 plass per 100 m2 BRA bolig, i tr\u00e5d med KPA 2018, og de \u00f8vrige vedtatte strategiene og f\u00f8ringene for omr\u00e5det. Vedtakskompetanse: Oppgaver for Bergen bystyre 2023-2027, vedtatt av Bergen bystyre 04.09.2024 i sak 287-24: Punkt 5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse. Byr\u00e5det innstiller til bystyret \u00e5 fatte f\u00f8lgende vedtak: Det legges til grunn f\u00f8lgende f\u00f8ringer for det videre planarbeidet for omr\u00e5deregulering for Dokken s\u00f8r (planID 71460000): Krav til parkeringsdekning settes i samsvar med KPA 2018 kap. 17 \u2013 Bergens sentrum BY1. HC-parkering og parkering for offentlige tjenestebiler, skal sikres n\u00e6rt sentrale m\u00e5lpunkt. Dato: 18. februar 2025 Marte Joan Monstad Christine Kahrs Fung. Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 23.01.2025 med f\u00f8lgende vedlegg: Studie om parkering datert 22.01.2025 Planprogram datert 11.04.2024 8 "
}