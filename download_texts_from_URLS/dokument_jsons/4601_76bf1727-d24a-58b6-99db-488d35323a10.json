{
  "dokument_id": "76bf1727-d24a-58b6-99db-488d35323a10",
  "doc_type": "case_presentation",
  "kommune": 4601,
  "tittel": "H\u00f8ring av endringsforslag i lokal forskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn for Bergen kommune",
  "url": "https://bergen.kommune.no/politikere-utvalg/api/fil/bk360/10113506/Framstilling-Horing-av-endringsforslag-i-lokal-forskrift-om-feiing-kontroll-av-feiebehov-tilsyn-med-fyringsanlegg-og-brannforebyggende-arbeid-samt-om-gebyr-for-feiing-og-tilsyn-for-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/16817-25 H\u00f8ring av endringsforslag i lokal forskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn for Bergen kommune Hva saken gjelder: Saken gjelder h\u00f8ring av forslag til endringer i Forskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn for Bergen kommune (heretter forskriften). H\u00f8ringsforslaget g\u00e5r i korte trekk ut p\u00e5 \u00e5 korrigere ordlyden i forskriftens \u00a7 4, 2. ledd, som ved en inkurie fikk feil ordlyd ved vedtakelsen av forskriften. Bergen bystyre behandlet saken i m\u00f8tet 23.11.2022 sak 313/22 og fattet f\u00f8lgende vedtak: 1. Bergen bystyre vedtar fremlagt Forskrift om feiing av r\u00f8ykl\u00f8p, kanaler, ildsteder og fyringsanlegg og brannforebyggende arbeid, samt om gebyr for feiing og tilsyn for Bergen kommune. 2. Forskriften trer i kraft 01.01.2023. 3. Fra samme dato oppheves Bergen kommunes gjeldende forskrift om feie- og tilsynstjenester for Bergen kommune vedtatt av bystyret 22.11.2017 i sak 296/17: FOR-2017-11-22-2408 For \u00e5 rette opp i inkurien, m\u00e5 forslaget til ny korrigert ordlyd sendes p\u00e5 h\u00f8ring i tr\u00e5d med utredningsplikten i forvaltningsloven \u00a7 37. Etter gjennomf\u00f8rt h\u00f8ring, vil eventuelle merknader til forslaget bli vurdert. Sak om vedtak av endret ordlyd vil deretter bli fremmet for Bergen bystyre. Bergen brannvesens vurdering og anbefaling: Brannvesenets ansvar for feiing og tilsyn f\u00f8lger av brann- og eksplosjonsvernloven (LOV- 2002-06-14-20) \u00a7 11, 1.ledd, bokstav h at brannvesenet skal \u00abs\u00f8rge for feiing og tilsyn med fyringsanlegg\u00bb. Ansvaret er n\u00e6rmere beskrevet i forskrift om brannforebygging (FOR-2015- 12-17-1710) \u00a7 17. Videre f\u00f8lger det av brann- og eksplosjonsvernloven \u00a7 28, 2.ledd at: \u00abKommunestyret selv kan fastsette lokal forskrift om gebyr for gjennomf\u00f8ring av feiing og tilsyn med fyringsanlegg\u00bb. Tilsyn med fyringsanlegg skal avdekke om eier etterlever brann- og eksplosjonsvernloven og forskrifter gitt i medhold av loven. Det f\u00f8res tilsyn med at fyringsanlegget for oppvarming av byggverk er intakt, virker som forutsatt og er tilfredsstillende sikret mot brann og annen skade. Brannforebyggeren skal vurdere forhold ved fyringsanlegget som har betydning for 1 brannsikkerheten eller atkomsten for feiing. Tilsyn skal gjennomf\u00f8res risikobasert og etter kartlagt behov. Kartleggingen skal bidra til at ressursene brukes der risikoen er st\u00f8rst. Gebyret for tilsyn med fyringsanlegg og kontroll av feiebehov var forutsatt likt for alle bruksenheter med minst ett aktivt r\u00f8ykl\u00f8p (uavhengig av om det er aktivt ildsted i bruksenheten). For de fleste innebar det et rimeligere tilsynsgebyr. Forskriftens form\u00e5l er beskrevet i \u00a7 1, herunder sikre at kommunen f\u00e5r dekket sine kostnader knyttet til feiing og tilsyn med fyringsanlegg, i tr\u00e5d med brann- og eksplosjonsvernloven \u00a7 28. Plikten til \u00e5 betale gebyr er regulert i \u00a7 4, 2.ledd, 1.setning. I gjeldende forskrift lyder denne: \u00abTilsynsgebyret faktureres eier av bruksenheten som har registrert ildsted\u00bb. Denne ordlyden strider med ordlyden i \u00a7 6, 1.ledd, som sier at: \u00abGebyret innkreves for alle bruksenheter (boenheter) med minst ett aktivt r\u00f8ykl\u00f8p til bruk for oppvarming.\u00bb Ordlyden i \u00a7 6, 1.ledd er i samsvar med intensjonen og innretning, og er i tr\u00e5d med den faktiske tilsynsaktiviteten. Det kan v\u00e6re flere bruksenheter som er knyttet til et aktivt r\u00f8ykl\u00f8p enn det er registrerte ildsteder. Feilen i \u00a7 4, 2. ledd har dermed f\u00f8rt til at brannvesenet ikke kunne fakturere alle bruksenheter (boenheter) som er knyttet mot et aktivt r\u00f8ykl\u00f8p. Bergen brannvesen foresl\u00e5r p\u00e5 denne bakgrunn at forskriftens \u00a7 4, 2.ledd erstattes med f\u00f8lgende ordlyd: \u00abTilsynsgebyret faktureres eier av bruksenheten, jf. \u00a7 6, 1. ledd.\u00bb Brannvesenet anser det videre som hensiktsmessig at forskriftens ordlyd om feiegebyr sammenfaller med forslaget til ny ordlyd knyttet til gebyr for tilsyn. Det vil gj\u00f8re bestemmelsen mer oversiktlig i sin helhet og sikre en ensartet oppbygning av \u00a7 4. Det foresl\u00e5s derfor nytt 3. ledd som en redaksjonell endring i \u00a7 4: \u00abFeiegebyret faktureres eier(e) av r\u00f8ykl\u00f8pet, jf. \u00a7 9, siste ledd\u00bb. \u00d8konomiske konsekvenser: Feie- og tilsynsgebyrene fastsettes med hjemmel i brann- og eksplosjonsvernloven \u00a7 28, 2. ledd som lyder: \u00abKommunestyret selv kan fastsette lokal forskrift om gebyr for gjennomf\u00f8ring av feiing og tilsyn med fyringsanlegg\u00bb. Tjenesten er selvkostfinansiert iht. kommuneloven \u00a7 15-1 om beregning av selvkost og forskrift om beregning av samlet selvkost for kommunale og fylkeskommunale gebyrer (selvkostforskriften). Tilsynsgebyret er beregnet ut fra forutsatte gebyrinntekter p\u00e5 28 084 413 kroner (2023). Fordelt per bruksenhet med aktivt r\u00f8ykl\u00f8p er det beregnet et \u00e5rlig tilsynsgebyr p\u00e5 399 kroner (2023). Som en direkte konsekvens av den utilsiktede feilen ble 6077 bruksenheter ikke fakturert. Regnskapet for tilsynsgebyret for 2023 gav dermed en underdekning p\u00e5 2 424 723 kroner. Med den foresl\u00e5tte nye ordlyden i forskriftens \u00a7 4, 2.ledd vil en korrigere for fremtidig underdekning som en f\u00f8lge av manglende mulighet til \u00e5 fakturere for faktisk utf\u00f8rte tjenester. 2 Det er her viktig \u00e5 se hen til at tilsyn og kontroll med feiebehovet er en lovp\u00e5lagt og selvkostfinansiert tjeneste. Byr\u00e5dens vurdering og anbefaling/konklusjon: Byr\u00e5d for byutvikling viser til Bergen brannvesens fagnotat datert 6. mars 2024 og slutter seg til de vurderinger som fremkommer der. Byr\u00e5den viser videre til saksframstillingen i bystyresak 313/22, hvor intensjonen med tilsynsgebyret er beskrevet slik p\u00e5 side 3, siste avsnitt: \u00abGebyret for tilsyn med fyringsanlegg og kontroll av feiebehov er foresl\u00e5tt likt for alle enheter med minst ett aktivt r\u00f8ykl\u00f8p. Endringen inneb\u00e6rer at det \u00e5rlige tilsynsgebyret, for de fleste, blir rimeligere.\u00bb Det er p\u00e5 det rene at tilsynsgebyret skal faktureres enhver bruksenhet med et aktivt r\u00f8ykl\u00f8p uavhengig av om bruksenheten har et tilknyttet ildsted eller ikke. Det fremg\u00e5r ogs\u00e5 av forskriftens \u00a7 6, 1. ledd: \u00abGebyret innkreves for alle bruksenheter (boenheter) med minst ett aktivt r\u00f8ykl\u00f8p til bruk for oppvarming.\u00bb Aktivt r\u00f8ykl\u00f8p vil si at en eller flere bruksenheter har et ildsted tilknyttet r\u00f8ykl\u00f8pet. Endringsforslaget inneb\u00e6rer at bruksenheter som ikke selv har tilknyttet ildsted, men deler r\u00f8ykl\u00f8p med andre bruksenheter med tilknyttet ildsted, skal faktureres tilsynsgebyr. En slik innretning av tilsynsgebyret ble praktisert etter den forrige forskriften ogs\u00e5, men da var det et samlet \u00e5rlig tilsyns- og feiegebyr. Den nye ordningen som ble innf\u00f8rt ved forskriftens vedtakelse, var at feiegebyret ble skilt ut som et eget gebyr. Feiegebyret skal kun ilegges kun for gjennomf\u00f8rt feiing, og ikke som en del av et \u00e5rlig samlet gebyr, jf. forskriftens \u00a7 9. Dermed ble det \u00e5rlige gebyret (for tilsyn) rimeligere for de fleste enn etter tidligere ordning. Men det var alts\u00e5 ikke intendert \u00e5 endre at bruksenheter som ikke selv har tilknyttet ildsted, men deler r\u00f8ykl\u00f8p med andre bruksenheter med tilknyttet ildsted, skal faktureres for tilsyn av r\u00f8ykl\u00f8pet. Det presiseres for ordens skyld at st\u00f8rrelsen p\u00e5 kommunale gebyrer fastsettes \u00e5rlig av bystyret, herunder tilsyns- og feiegebyrer. Med ny ordlyd i forskriftens \u00a7 4, 2. ledd som foresl\u00e5tt av Bergen brannvesen vil bestemmelsen bli i samsvar med \u00a7 6, 1. ledd og i tr\u00e5d med forskriftens intensjoner og innretning av gebyrene. Ny \u00a7 4, 3. ledd vil gj\u00f8re bestemmelsen mer enhetlig utformet og mer lesbar. Byr\u00e5den anbefaler p\u00e5 denne bakgrunn at endringsforslagene sendes p\u00e5 h\u00f8ring. Vedtakskompetanse: Byr\u00e5dets fullmakter \u00a7 2.5 Saksforberedelse, vedtatt av bystyret 16.12.2020 i sak 378/20: Byr\u00e5det har ansvar for \u00e5 forberede og fremlegge saker til bystyrets organer. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Det foresl\u00e5s f\u00f8lgende endringer i forskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn, Bergen kommune (FOR-2022-11-23-2083): 3 1. Ny ordlyd i forskriftens \u00a7 4, annet ledd: \u00abTilsynsgebyret faktureres eier av bruksenheten, jf. \u00a7 6, f\u00f8rste ledd.\u00bb 2. Nytt tredje ledd i forskriftens \u00a7 4, tredje ledd: \u00abFeiegebyret faktureres eier(e) av r\u00f8ykl\u00f8pet, jf. \u00a7 9, siste ledd.\u00bb Endringene sendes p\u00e5 h\u00f8ring og gj\u00f8res til gjenstand for offentlig ettersyn, jf. forvaltningslovens \u00a7 37. Dato: 16. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Korrigert ordlyd i lokal forskrift: Forskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn for Bergen kommune \u2013 fagnotat datert 6. mars 2024 med f\u00f8lgende vedlegg: 2. Forskrift om feiing, kontroll av feiebehov, tilsyn med fyringsanlegg og brannforebyggende arbeid, samt om gebyr for feiing og tilsyn for Bergen kommune. 3. Forslag til korrigert forskrift 4 "
}