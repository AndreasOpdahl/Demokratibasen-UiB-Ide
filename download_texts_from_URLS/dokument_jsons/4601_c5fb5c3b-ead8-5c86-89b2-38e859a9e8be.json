{
  "dokument_id": "c5fb5c3b-ead8-5c86-89b2-38e859a9e8be",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til Vegdirektoratets forslag til ny vegklasseforskrift og revidert bruforskrift for offentlig veg",
  "url": "https://bergen.kommune.no/politikere-utvalg/api/fil/bk360/11369987/Framstilling-Horingsuttalelse-til-Vegdirektoratets-forslag-til-ny-vegklasseforskrift-og-revidert-bruforskrift-for-offentlig-veg",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/141890-8 H\u00f8ringsuttalelse til Vegdirektoratets forslag til ny vegklasseforskrift og revidert broforskrift for offentlig veg Hva saken gjelder: Vegdirektoratet har utarbeidet forslag til ny vegklasseforskrift og forslag til revidert broforskrift for offentlig veg og sendt de p\u00e5 h\u00f8ring. H\u00f8ringen har bakgrunn i at Samferdselsdepartementet den 6. juni 2019 ga Vegdirektoratet i oppdrag \u00e5 utarbeide forslag til forskrift som n\u00e6rmere regulerer ansvarsforholdet for overgangsbroer p\u00e5 det offentlige vegnettet. Utredningen skulle baseres p\u00e5 ansvarsforholdet mellom vegmyndighetene som framg\u00e5r av veglova \u00a7 9, jf. \u00a7 20. Vegdirektoratet ble ogs\u00e5 bedt om \u00e5 utrede \u00f8konomiske og administrative konsekvenser av forslaget. Vegdirektoratet vurderte det som mest hensiktsmessig \u00e5 regulere ansvarsforhold i en egen forskrift, samtidig som virkeomr\u00e5det for den eksisterende broforskriften for fylkesveg blir utvidet til \u00e5 omfatte riksveg og kommunale overgangsbroer og vegunderganger som krysser riks- og fylkesveg. H\u00f8ringsfrist: 20.desember 2024 Innspill fra fagetat: Bymilj\u00f8etatens innspill til saken i fremg\u00e5r av fagnotat av 18. oktober 2024, se vedlegg 1. Oppsummert trekkes f\u00f8lgende hovedpunkter frem: - Eier av prim\u00e6rveg b\u00f8r forvalte hele kryssomr\u00e5det, ved kryss med sekund\u00e6rveg. Dette inkluderer kryssing for myke trafikanter over sekund\u00e6rveg. - Forskriften b\u00f8r ha tydeligere f\u00f8ringer for hvilken vegmyndighet som b\u00f8r eie ulike type veger, samt gang- og/eller sykkelbroer over riks- og fylkesveger, ut fra broenes funksjon lokalt. - Regelverket rundt omklassifisering b\u00f8r endres, slik at forvaltningsniv\u00e5ene i st\u00f8rre grad er jevnbyrdige parter i dialogen. - Ved teknisk godkjenning av planer for konstruksjoner m\u00e5 konstruksjonens eier v\u00e6re avklart og involvert i prosessen. - Kommunen m\u00e5 f\u00e5 \u00f8konomiske rammebetingelser som setter kommunen i stand til \u00e5 ivareta sitt ansvar for drift og vedlikehold av overgangsbroer og vegunderganger. 1 Byr\u00e5dens vurdering og forslag til h\u00f8ringsuttalelse: 1. Om forslag til ny vegklasseforskrift Bergen kommune ser behovet for en ny forskrift som klargj\u00f8r hvem som er ansvarlig vegmyndighet for de enkelte vegstrekninger og tiltak. I utredningen diskuteres fysisk avgrensing av ansvarsforholdet mellom vegetatene. I h\u00f8ringsnotatet er det illustrert avgrensinger i kryssomr\u00e5der som ikke samsvarer med slik det praktiseres i dagens samarbeid mellom Bergen kommune, Vestland fylkeskommune og Statens vegvesen. Bergen kommune oppfatter at det er enighet lokalt, om at overordnet vegmyndighet forvalter hele kryssomr\u00e5det der det er kryss mellom veger p\u00e5 ulikt forvaltningsniv\u00e5. Etter v\u00e5rt syn er dette mest hensiktsmessig. Da er det \u00e9n vegmyndighet som skal avklare helheten for krysset, b\u00e5de n\u00e5r det gjelder skiltvedtak, avklaring om svingefelt, dr\u00e5pe\u00f8yer, gangfelt over sidearm osv. Dette sikrer en helhetlig forvaltning og god utforming av kryssene. P\u00e5 samme m\u00e5te b\u00f8r overordnet vegmyndighet som eier langsg\u00e5ende fortau, ogs\u00e5 ha ansvar for vurdering av gangfelt/krysningspunkt over sidearmer, for \u00e5 sikre et sammenhengende og trygt gangtilbud. Figuren under viser hvordan vi mener avgrensing av forvaltningsansvar i kryssomr\u00e5der fungerer/b\u00f8r v\u00e6re, der vi legger til grunn dagens praksis. V\u00e5r avgrensing er markert med gr\u00f8nn linje, og medf\u00f8rer at overordnet vegmyndighet har ansvar for hele kryssomr\u00e5det. N\u00e5r det gjelder den jevnlige driften av vegnettet, ser vi det som mest hensiktsmessig at eier av sekund\u00e6rveg br\u00f8yter og koster kj\u00f8rebanen helt ut til vegkant prim\u00e6rveg. Slik fungerer det ogs\u00e5 i dag. Fortau og gangfelt parallelt med prim\u00e6rveg b\u00f8r imidlertid driftes av overordnet vegmyndighet, slik at fremkommeligheten for myke trafikanter langs prim\u00e6rvegen sikres. 2 Bergen kommune savner illustrasjoner som viser ansvarsfordeling i ulike situasjoner der rene gang- og/eller sykkelbroer krysser planskilt over/under kj\u00f8reveg. Dette er lite eksemplifisert, og h\u00f8ringsnotatet gir derfor ikke tydelige anbefalinger p\u00e5 ansvarsforholdet i slike tilfeller. Her ser vi behov for tydeligere retningslinjer enn det som foresl\u00e5s, da dette er gjenstand for diskusjoner lokalt. Eksempel: \u2022 Hvem skal eie en gangbro som krysser over fylkesveg, der det er bussholdeplass i begge retninger langs fylkesvegen? \u2022 Er det forskjell p\u00e5 hvilke m\u00e5lpunkt som er i n\u00e6romr\u00e5det, f.eks. om det er privat boligomr\u00e5de eller en kommunal veg like ved? \u2022 Hvem eier en sykkelveg-arm som kobler hovedsykkelrute til lokalvegnettet? Om omklassifiseringer: Bergen kommune har behov for \u00e5 l\u00f8fte problemstillingen knyttet til omklassifisering av veger. Regelverket er n\u00e5 utformet slik at overordnet vegmyndighet har alle muligheter til \u00e5 nedklassifisere en veg, uten hensyn til hva underordnet vegmyndighet mener er riktig. Vi opplever det som problematisk at det ikke er tydeligere f\u00f8ringer for hvilken vegmyndighet som b\u00f8r eie ulike type veger. Vestland fylkeskommune viser til brev fra Samferdselsdepartementet av 26.mars 1985 n\u00e5r det gjelder kriterium for grensedragning mellom fylkeskommunale og kommunale veier ved omklassifisering: a. Storbyer/byer (over 5000 innbyggarar). Grensen mellom fylkesvegar og kommunale vegar vert trekt mellom samlevegar og adkomstvegar slik disse er definert i vegnormalene b. Mindre tettstadar (opp til 5000 innbyggarar). Fylkesvegar i tettstader opprettheld si klassifisering i sj\u00f8lve tettstaden fram til kryss med riksveg eller fylkesveg, eller kontakt med jernbanestasjon, flyplass, rutebilterminal, eller kai av regional betyding c. Spreidtbygde - / grisgrendte omr\u00e5der. Ein fylkesveg skal ha et befolkningsunderlag p\u00e5 minst 50 personer. Fylkesvegen skal f\u00f8res fram til kontakt med jernbanestasjon, flyplass, rutebilterminal, eller kai av regional betyding. For storbyar og byar siktes det her til de omr\u00e5der som vert avgrensa til tettbygd omr\u00e5de. Andre deler av vegnettet i disse omr\u00e5da vert vurdert som i spreidtbygde omr\u00e5de. Dette brevet er utdatert og ikke offentlig tilgjengelig. Bergen kommune ettersp\u00f8r derfor nye og oppdaterte kriterium for grensedragning mellom fylkeskommunale og kommunale veger. N\u00e5r veger nedklassifiseres til kommunen, er de ofte gamle og med mangelfullt vedlikehold. Kommunene har sv\u00e6rt begrensede muligheter til \u00e5 kreve opprusting av vegen f\u00f8r overtakelse. Kommunen m\u00e5 derfor ta imot en rekke veger som er i d\u00e5rlig stand. Dette medf\u00f8rer betydelige fremtidige kostnader for kommunen, b\u00e5de til tilstandsvurdering, vedlikehold av konstruksjoner og jevnlig drift, uten at vi kan avsl\u00e5 omklassifisering dersom det foreligger vedtak i fylkeskommunen. Bergen kommune opplever n\u00e5 at det ogs\u00e5 er et \u00f8kende \u00f8nske fra fylkeskommunen om \u00e5 nedklassifisere veger som er busstras\u00e9er. Kollektivtransport krever veier av h\u00f8y standard for \u00e5 sikre sikkerhet og p\u00e5litelighet, og krever i tillegg hyppigere vinterdrift. For kommunal vegmyndighet vil dette medf\u00f8re lengre driftsroder, den totale vinterdriften vil ta lenger tid, og kvaliteten som f\u00f8lge av dette forventes \u00e5 bli lavere. Dette blir sv\u00e6rt problematisk for kommunen innen kort tid. Vi vil derfor sterkt anmode om at regelverket rundt omklassifisering endres, slik at forvaltningsniv\u00e5ene i st\u00f8rre grad er jevnbyrdige parter i dialogen. Om ansvarsforholdet for overgangsbroer: Bergen kommune har p\u00e5tatt seg eierskap for konstruksjoner som b\u00e6rer kommunal veg, enten det er kj\u00f8reveg eller gang-/sykkelveg. Vi har ingen merknader til denne delen av 3 saksfremstillingen. Etter v\u00e5r vurdering er det mer uklart hvem som b\u00f8r eie de ulike veglenkene, jf. tidligere merknad vedr\u00f8rende ansvarsforhold mellom vegmyndighetene. 2. Om forslag til endringer i broforskrift for fylkesveg Om teknisk godkjenning av planer for gangbroer over offentlig veg: Bergen kommune har i utgangspunktet ikke innvendinger mot at eier av prim\u00e6rveg godkjenner teknisk plan dersom kommunal bro krysser over riks- eller fylkesveg. Vi har imidlertid opplevd i nyere tid at Statens vegvesen har opptr\u00e5dd som fremtidig eier av konstruksjon i plan- og prosjekteringsfase, inkludert godkjenning av konstruksjon i Vegdirektoratet, for siden \u00e5 kreve at kommunen tar eierskapet av konstruksjonen i det den st\u00e5r ferdig. I denne saken var det en annen akt\u00f8r som bygget konstruksjonen som skulle bli offentlig. Kommunal vegmyndighet har da ikke v\u00e6rt involvert underveis, og ikke kunnet p\u00e5virke valg av l\u00f8sninger. Dette er uheldig. Vi ber derfor om at det settes klare f\u00f8ringer om at teknisk godkjenning av planer ikke skal utf\u00f8res uten at konstruksjonens eier er involvert i prosessen. Om \u00f8konomiske konsekvenser: Bergen kommune har ansvar for 230 veg-, gang- og sykkelbroer, der mange av disse er overgangsbroer som krysser fylkes- eller riksveger. Flere av broene er gamle og har behov for betydelige oppgraderinger. Samtidig st\u00e5r vi i en situasjon med sv\u00e6rt presset kommune\u00f8konomi. Oppf\u00f8lging, forvaltning, drift, vedlikehold og rehabilitering av en slik portef\u00f8lje krever per i dag en uforholdsmessig stor del av kommunens vedlikeholdsbudsjett knyttet til veg. Det framg\u00e5r ogs\u00e5 av forslaget til revidert forskrift at overordnet vegmyndighet kan p\u00e5legge kommunen tiltak p\u00e5 kommunal bro og vegundergang som krysser over eller under riksveg eller fylkesveg. Bergen kommune mener p\u00e5 denne bakgrunn at den statlige finansieringsordningen b\u00f8r tydeliggj\u00f8res, slik ogs\u00e5 oversendelsesbrevet hentyder, og det m\u00e5 understrekes viktigheten av at en slik ordning ogs\u00e5 kommer store bykommuner til gode. Vi viser til at broer og vegunderganger er store konstruksjoner med et betydelig skadepotensial ved manglende vedlikehold. N\u00e5r kommunen p\u00e5legges et st\u00f8rre ansvar, er det avgj\u00f8rende at vi settes \u00f8konomisk i stand til \u00e5 ivareta ansvaret p\u00e5 en god m\u00e5te. 3. Oppsummering av hovedpunkter \u2022 Eier av prim\u00e6rveg b\u00f8r forvalte hele kryssomr\u00e5det, ved kryss med sekund\u00e6rveg. Dette inkluderer kryssing for myke trafikanter over sekund\u00e6rveg. \u2022 Forskriften b\u00f8r ha tydeligere f\u00f8ringer for hvilken vegmyndighet som b\u00f8r eie ulike type veger, samt gang- og/eller sykkelbroer over riks- og fylkesveger, ut fra broenes funksjon lokalt. \u2022 Regelverket rundt omklassifisering b\u00f8r endres, slik at forvaltningsniv\u00e5ene i st\u00f8rre grad er jevnbyrdige parter i dialogen. \u2022 Ved teknisk godkjenning av planer for konstruksjoner m\u00e5 konstruksjonens eier v\u00e6re avklart og involvert i prosessen. \u2022 Kommunen m\u00e5 f\u00e5 \u00f8konomiske rammebetingelser som setter kommunen i stand til \u00e5 ivareta sitt ansvar for drift og vedlikehold av overgangsbroer og vegunderganger. Vedtakskompetanse: Byr\u00e5det avgir h\u00f8ringsuttalelser p\u00e5 vegne av Bergen kommune, jf. byr\u00e5dets fullmakter \u00a7 6, jf. bystyresak 378-20. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. Saken har ikke v\u00e6rt til behandling i forretningsutvalget. 4 Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abVegdirektoratets forslag til ny vegklasseforskrift og revidert broforskrift for offentlig veg\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 12. november 2024 Christine Kahrs byr\u00e5d for byutvikling Dokumentet er godkjent elektronisk. Vedlegg: - Bymilj\u00f8etatens fagnotat av 18.oktober 2024 - Statens vegvesens oversendelsesbrev av 13.september 2024 - Statens vegvesens h\u00f8ringsnotat av 13.september 2024 5 "
}