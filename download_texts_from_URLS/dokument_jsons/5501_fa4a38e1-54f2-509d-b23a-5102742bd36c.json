{
  "dokument_id": "fa4a38e1-54f2-509d-b23a-5102742bd36c",
  "doc_type": "case_presentation",
  "kommune": 5501,
  "tittel": "Etablering av selskapet Gr\u00f8tsund industripark AS",
  "url": "https://innsyn.tromso.kommune.no/application/getMoteDokument?dokid=2001723827",
  "tekst": "Arkivsaksnr. 23/09350-7 Saksbehandler Trond Eliassen Saksgang M\u00f8tedato Formannskapet 14.05.2024 Kommunestyret 22.05.2024 Etablering av selskapet Gr\u00f8tsund industripark AS Kommunedirekt\u00f8rens innstilling til vedtak: 1. Kommunedirekt\u00f8ren gis fullmakt til \u00e5 etablere selskapet Gr\u00f8tsund Industripark AS i overenstemmelse med f\u00f8ringene i denne saken herunder signere for kommunen p\u00e5 det som m\u00e5tte kreves i den forbindelse, og slik at kommunen blir eier av 50 % av aksjene i selskapet, med Troms\u00f8 Havn KF, eller selskap eid av Troms\u00f8 Havn Utvikling AS, som eier av de \u00f8vrige 50 % av aksjene. 2. Gr\u00f8tsund Industripark AS etableres med en aksjekapital p\u00e5 NOK 500 000, fordelt p\u00e5 500 aksjer hver p\u00e5lydende NOK 1 000, og et overkursfond p\u00e5 NOK 3 500 000. Kommunens andel av aksjekapital og overkursfond p\u00e5 totalt NOK 2 000 000 finansieres salg av varige driftsmidler. Kommunedirekt\u00f8ren kommer tilbake til dette i tertial 1-2024. 3. Kommunedirekt\u00f8ren bes \u00e5 fremforhandle en aksjon\u00e6ravtale i overenstemmelse med f\u00f8ringene gitt i denne saken, og legge aksjon\u00e6ravtalen frem for godkjenning i kommunestyret. 4. Kommunestyret vedtar f\u00f8lgende prinsipper for sitt eierskap i GIP: 1. Kommunen skal ut\u00f8ve sitt eierskap i GIP et langsiktig perspektiv til beste for verdiskaping og vekst i kommunen, som en aktiv og ansvarlig eier 2. Det skal herske \u00e5penhet og forutsigbarhet om kommunens eierskap, om hvordan eierskapet ut\u00f8ves og om hvordan kommunen vil ut\u00f8ve sitt eierskap p\u00e5 GIPs generalforsamling 3. Kommunens ut\u00f8velse av sitt eierskap i GIP skal bidra til \u00e5 n\u00e5 kommunens m\u00e5lsettinger som eier av selskapet 4. Som eier i GIP skal kommunen bygge p\u00e5 aksjelovens oppgave- og ansvarsfordeling mellom GIPs eiere, styre og den daglige leder 5. Kommunens eiermyndighet i GIP ut\u00f8ves p\u00e5 selskapets generalforsamling 1 6. Ansvaret for \u00e5 forvalte selskapet tilligger styret i overensstemmelse med aksjelovens regler 7. Relevant og n\u00f8dvendig kompetanse skal ligge til grunn for kommunens arbeid og vurderinger ved sammensetning av styret i GIP 8. Eierskapet skal ut\u00f8ves i tr\u00e5d med aksjelovens prinsipp om likebehandling av aksjon\u00e6rer 9. Ut\u00f8velse av kommunens eierskap i GIP skal holdes adskilt fra kommunens \u00f8vrige oppgaver og roller herunder som forvaltningsmyndighet 5. Formannskapet i Troms\u00f8 kommune gis fullmakt til \u00e5 velge kommunens representanter til styret i Gr\u00f8tsund Industripark AS. Styresammensetning skal gjenspeile kommunens overordnede prinsipper for valg av styre i henhold til eierskapsmelding og de m\u00e5l kommunen har satt seg for selskapet. 6. Kommunestyret tar saken for \u00f8vrig til orientering Stig Tore Johnsen Kommunedirekt\u00f8r 2 Hva saken gjelder Saken gjelder utvikling av Gr\u00f8tsund Industripark AS (GIP) med form\u00e5l om bygge ut havnen p\u00e5 Gr\u00f8tsund til en gr\u00f8nn industri- og n\u00e6ringspark. Saken gir en overordnet redegj\u00f8relse for hvordan selskapet skal styres, hva som skal v\u00e6re selskapets form\u00e5l og prinsipper for styresammensetning. Videre presenterer saken en forretningsplan og et veikart for etableringen av GIP. Saksutredning Bakgrunn Troms\u00f8 kommunestyre traff den 21. juni 2023 vedtak om etablering av Gr\u00f8tsund Industripark, i f\u00f8lgende punkter: 1. Gr\u00f8tsund Industripark (GIP) etableres som aksjeselskap, eid 50 % av Troms\u00f8 Kommune og 50 % av Troms\u00f8 Havn KF v/TH utvikling AS. Form\u00e5let er \u00e5 utvikle og bygge Gr\u00f8tsund til en industri- og n\u00e6ringspark. 2. Troms\u00f8 kommunes andel av aksjekapitalen tilsvarer 250 000 kroner, foresl\u00e5s dekket inn ved bruk av disposisjonsfondet jf. vedlagte bevilgningsoversikt drift og bevilgningsoversikt investeringer. 3. Kommunestyret skal forelegges ny sak vedr\u00f8rende f\u00f8lgende hovedpunkter og avklaringer: a. Selskapets form\u00e5l og eiernes m\u00e5l med eierskapet b. Eierskapsmodell c. Hvem som skal sitte i selskapets styre d. Finansiering av selskapet e. Aksjon\u00e6ravtale I denne saken f\u00f8lges vedtakene opp og det fremmes forslag til videre prosess for etablering og utvikling av selskapet GIP og virksomheten i selskapet. Gitt sakens og prosjektets kompleksitet anser kommunedirekt\u00f8ren det som hensiktsmessig \u00e5 gi kommunestyret en orientering om det arbeidet som Troms\u00f8 kommune, Troms\u00f8 Havn KF og ProTroms\u00f8 AS har gjort i saken siden sist kommunestyrevedtak i juni 23. Kommunedirekt\u00f8ren ber samtidig om fullmakt til \u00e5 opprette selskapet, og til \u00e5 igangsette arbeidet med \u00e5 fremforhandle en aksjon\u00e6ravtale. Saken gir videre en overordnet redegj\u00f8relse for hvordan selskapet skal styres, hva som skal v\u00e6re selskapets form\u00e5l og prinsipper for styresammensetning. Om selskapet og form\u00e5let med eierskapet Visjonen er at GIP skal v\u00e6re globalt ledende nullutslipps havne- og industriomr\u00e5de med betydelige sirkul\u00e6rvirkninger GIP skal v\u00e6re et signaturprosjekt for Troms\u00f8 og et utstillingsvindu for gr\u00f8nt industril\u00f8ft, b\u00e5de nasjonalt og internasjonalt. Industriparken har et sterkt fokus p\u00e5 industriell symbiose og klimakutt, og er i n\u00e6r tilknytning til et moderne, offentlig havneomr\u00e5de med betydelig kapasitet og god tilgang p\u00e5 gr\u00f8nn energi. Ved \u00e5 koble fremoverlente akt\u00f8rer p\u00e5 tvers av n\u00e6ringsliv og FoU-milj\u00f8 sammen, skapes nye arbeidsplasser og gir \u00f8kt verdiskaping til hele regionen. 3 M\u00e5lsettingen for GIP er \u00e5 utvikle en attraktiv og velfungerende maritimt rettet n\u00e6ringspark basert p\u00e5 prinsipper om b\u00e6rekraftig virksomhet. N\u00e6ringsparken skal bli den prefererte lokasjon for de fremste relevante selskapene i regionen. For \u00e5 lykkes i dette arbeidet, m\u00e5 GIP etableres, operasjonaliseres og finansieres basert p\u00e5 l\u00f8nnsom drift for selskapet og for virksomhetene som skal lokaliseres i n\u00e6ringsparken. I et slikt arbeid og gjennom utviklingsprosessen av Gr\u00f8tsund, er det viktig \u00e5 unng\u00e5 \u00e5 utsette kommunen og Troms\u00f8 Havn KF som eiere for \u00f8konomisk risiko utover den som tas ved innskudd og overf\u00f8ringer til GIP uten at det tas ny, selvstendig vurdering og vedtak i kommunestyret. GIP har potensial til \u00e5 bli en viktig \u00f8konomisk motor ikke bare for Troms\u00f8regionen, men for hele Nord- Norge. GIP skal bli et nav for verdiskaping, kunnskapsutvikling og industriell aktivitet med det m\u00e5l \u00e5 skape lokalt forankrede arbeidsplasser og bidrag til b\u00e6rekraftig \u00f8konomisk vekst. Noen n\u00f8kkelfaktorer som m\u00e5 vies s\u00e6rlig oppmerksomhet i kommunens videre arbeid med utvikling av GIP gjennom sitt eierskap er: \u00d8konomisk utvikling \u2022 Tilrettelegge for industri og n\u00e6ring: Man kan tiltrekke seg ulike typer bedrifter, fra havbruk til mekanisk maritim industriklynge, til produksjon av gr\u00f8nt drivstoff (ammoniakk og hydrogen) til logistikk og offshore energiproduksjon. \u2022 \u00d8ke eksportmuligheter: Havnen inneb\u00e6rer at regionale produkter enklere kan n\u00e5 globale markeder. \u2022 Skape arbeidsplasser: En godt utviklet n\u00e6ringspark vil kunne skape mange nye arbeidsplasser, b\u00e5de direkte og indirekte. \u2022 Verdiskapning: Gjennom omforming av ressurser og innsatsfaktorer til produkt som direkte eller indirekte kan dekker lokale og nasjonale behov. \u2022 Kraftutvikling- og produksjon: Utviklingen vil kunne forsterke Troms\u00f8s plass som energiknutepunktet i nord med \u00f8kt produksjon og forsterkning av nettstruktur. B\u00e6rekraft og milj\u00f8 \u2022 Gr\u00f8nn teknologi: GIP kan stimulere til bruk av renere teknologi i alle deler av n\u00e6ringsparken, fra gr\u00f8nn energiproduksjon til elektrifisering av transportsektoren. \u2022 Sikre best mulig ivaretakelse av det marine milj\u00f8 og \u00f8kosystemtjenester: GIP m\u00e5 gi oppmerksomhet rundt \u00e5 minimere n\u00e6ringsparkens p\u00e5virkning p\u00e5 det marine og lokale \u00f8kosystemet. Teknologisk innovasjon \u2022 Maritim forskning og utvikling: GIP kan bidra til etablering av forskningssentre rundt maritim teknologi, b\u00e6rekraftig energi og ressursforvaltning. \u2022 Digitale l\u00f8sninger: GIP kan v\u00e6re fremp\u00e5 n\u00e5r det gjelder utvikling av automatiserte og smarte systemer for bedre logistikk og h\u00e5ndtering av varer. Samfunnsengasjement og utdanning \u2022 Oppl\u00e6ringsprogrammer: GIP kan samarbeide med universitet og h\u00f8yskoler for \u00e5 tilby oppl\u00e6ringsprogrammer og praksisplasser. \u2022 Lokalsamfunnsengasjement: Aktiv dialog med lokalsamfunnet for \u00e5 sikre at utviklingen m\u00f8ter lokale behov og forventninger, og har oppslutning. \u2022 Kulturhistorie: GIP m\u00e5 v\u00e6re opptatt av \u00e5 ivareta elementer som fremmer regionens maritime kulturarv. 4 Samfunnssikkerhet og beredskap \u2022 Forsvar: GIP kan legge til rette for n\u00e6rt og tett samarbeid med Forsvaret og vise at det ikke er et enten-eller n\u00e5r det gjelder forsvar og sivilsamfunn, men et b\u00e5de-og. \u2022 Samfunnssikkerhet: Lokal beredskap og kriseledelse knyttes sammen med, og opp mot, aktiviteten p\u00e5 Gr\u00f8tsund. \u2022 Troms\u00f8s sentrale plassering og sterke kunnskapsmilj\u00f8er p\u00e5 nordomr\u00e5dene og arktisk n\u00e6ringsliv og politikk gj\u00f8r at utviklingen av GIP kan g\u00e5 inn i et nasjonalt m\u00e5lbilde for den sikkerhetspolitiske oppdatering av landets strategiske nordomr\u00e5depolitikk. Lykkes man i arbeidet, vil GIP bli en fremtidsrettet, b\u00e6rekraftig og \u00f8konomisk l\u00f8nnsom satsning som gir verdifulle bidrag til samfunnet som helhet. Sirkul\u00e6rvirkningene mellom hovedn\u00e6ringer i Gr\u00f8tsund Industripark Gjennom hele arbeidet med etableringen av GIP har man hatt et fokus og et \u00f8nske om \u00e5 sikre sirkul\u00e6rvirkninger mellom hovedn\u00e6ringene og akt\u00f8rene som etablerer seg i GIP. Siden kommunestyrets vedtak om etablering av selskapet i juni 2023 har advokatfirmaet Selmer og konsulentselskapet PWC v\u00e6rt engasjert av eierne Troms\u00f8 kommune og Troms\u00f8 Havn KF for \u00e5 bist\u00e5 med \u00e5 f\u00f8lge opp de vedtak som er truffet og blant annet lage en forretningsplan og et veikart for den videre etableringen. I PWCs rapport (vedlegg 1) skisseres ulike symbiosemuligheter ved ulike potensielle prosjekter i GIP: 5 Ringvirkninger av Gr\u00f8tsund industripark Etableringen av Gr\u00f8tsund Industripark har potensiale til \u00e5 gi ringvirkninger b\u00e5de lokalt og nasjonalt. Gjennom arbeidet med \u00e5 kartlegge potensielle interessenter i GIP er det flere potensielle ringvirkninger man har kartlagt: \u2022 Maritimt knutepunkt for skipsfart og tilrettelegger for overgang til gr\u00f8nt drivstoff \u2022 GIP vil kunne levere b\u00e5de ammoniakk som energi til samfunnet i Svalbard og drivstoff til maritim transport (Posten sitt forsyningsskip) \u2022 Elektrifisering av Goliat feltet gjennom vindkraft. \u2022 Leveranse av innsatsfaktorer til R\u00e5 Biopark i Skibotn (s\u00e6rlig fra landbasert havbruk) Realisering av Gr\u00f8tsund industripark er avhengig av nok og rimelig kraft Kraftbehovet i Nord-Norge har \u00f8kt betydelig, men kraftproduksjonen har ikke fulgt den samme trenden. Dette har resultert i utfordringer med tilgangen p\u00e5 str\u00f8m i samfunnene nord for Ofoten. Den n\u00e5v\u00e6rende industrien har derfor ikke tilstrekkelig kapasitet til \u00e5 st\u00f8tte sin omstilling og vekst. 6 For Gr\u00f8tsund Industripark gjelder tilsvarende. Man har i dag f\u00e5tt 30 MW tildelt kapasitet, mens det er 20 MW tilgjengelig i str\u00f8mnettet. En fremtidig skalering med full aktivitet med blant annet elektrolyse i GIP fordrer en plass mellom 50 til 100MW. En slik nettkapasitet fins ikke i dagens sentralnett, og en realisering av GIP vil derfor v\u00e6re helt avhengig av at Statnett etablerer et sentralnettspunkt i n\u00e6rheten for \u00e5 sikre nok og rimelig kraft inn til omr\u00e5det. Videre vil kraftbalansen i Nord-Norge forventes \u00e5 svekkes betydelig frem mot 2030. I tillegg er kapasiteten inn til Troms\u00f8regionen begrenset ut over dagens behov, og det er behov for \u00e5 utvide kapasiteten fremover. Ved tilrettelegging for etablering av et sentralnettspunkt til Gr\u00f8tsund, kan problemene med begrenset nett-kapasitet i Troms\u00f8regionen l\u00f8ses p\u00e5 sikt. Dette vil dermed kunne bane veien for ny n\u00e6ringsutvikling i Troms\u00f8 kommune i tillegg til omr\u00e5det p\u00e5 Nord-Senja. Gr\u00f8tsund vil p\u00e5 denne m\u00e5ten kunne bli viktig for utviklingen av Troms\u00f8regionen som en \u201cenergihub\u201d i nord. I omr\u00e5deplan Nord har Statnett pekt p\u00e5 et mulig behov for en ny 420 kV-ledning mellom Balsfjord, Skillemoen og Skaidi. Et alternativ er \u00e5 g\u00e5 via Troms\u00f8 og da Gr\u00f8tsund for \u00e5 legge til rette for en stadig \u00f8kende ettersp\u00f8rsel etter elektrisitet i v\u00e5r region. En slik l\u00f8sning vil etter kommunedirekt\u00f8rens syn ytterligere forsterke attraktiviteten til etableringen av GIP p\u00e5 Gr\u00f8tsund. Etableringen av Gr\u00f8tsund Industripark AS GIP foresl\u00e5s i denne saken etablert som et aksjeselskap med NOK 500 000 i aksjekapital, fordelt p\u00e5 500 aksjer hver p\u00e5lydende NOK 1 000. Aksjon\u00e6rer er Troms\u00f8 kommune og TH Utvikling AS, som hver skal eie 250 aksjer. Selskapsopprettelsen planlegges gjennom erverv av et eksisterende og tomt aksjeselskap (s\u00e5kalt \"hylleselskap\"). N\u00e5r man er blitt eier av det tomme selskapet gj\u00f8res n\u00f8dvendige selskapsrettslige disposisjoner p\u00e5 ekstraordin\u00e6r generalforsamling som endring av vedtekter, endring av aksjekapital mv., slik at selskapet blir operativt for nye eiere umiddelbart, snarere enn \u00e5 opprette et nytt selskap. Kommunedirekt\u00f8ren foresl\u00e5r at formannskapet i Troms\u00f8 kommune, som kommunens eierutvalg, gis fullmakt til \u00e5 velge kommunens representanter til styret i Gr\u00f8tsund industripark AS. Det foresl\u00e5s f\u00f8lgende vedtekter: \u00a71 Selskapets foretaksnavn er Gr\u00f8tsund Industripark AS. \u00a72 Selskapets virksomhet er \u00e5 utvikle en attraktiv og velfungerende maritimt rettet n\u00e6ringspark p\u00e5 Gr\u00f8tsund. \u00a73 Selskapets aksjekapital er NOK 500 000, fordelt p\u00e5 500 aksjer med p\u00e5lydende NOK 1 000 per aksje. \u00a74 Erverv av aksjer er betinget av samtykke fra styret. \u00a75 To styremedlemmer i felleskap har rett til \u00e5 tegne selskapets firma. 7 Et ansvarlig eierskap krever at det sikres at GIP tilf\u00f8res n\u00f8dvendig arbeidskapital i oppstartsfasen. Det kan ikke legges til grunn at egenkapitalen/aksjekapitalen er tilstrekkelig til dette form\u00e5let. Det er flere m\u00e5ter \u00e5 tilf\u00f8re arbeidskapital til selskapet. Her nevnes to alternative: 1. Eierne kan overf\u00f8re kontanter til GIP som egenkapital for \u00e5 operere selskapet. 2. Eierne kan overf\u00f8re hver sin tomt til GIP som tinginnskudd, men med ulik verdi slik at den part som overf\u00f8rer tomten med lavest verdi kompenserer verdiavviket med et kontantbel\u00f8p til selskapet. En slik modell vil b\u00e5de \u00f8ke egenkapital og tilgjengelig arbeidskapital. I f\u00f8rste fase etableres GIP med en aksjekapital p\u00e5 NOK 500 000 og overkursfond p\u00e5 NOK 3 500 000, hvorav kommunens andel er p\u00e5 totalt NOK 2 000 000. Kommunens andel av aksjekapital og overkursfond p\u00e5 totalt NOK 2 000 000 finansieres salg av varige driftsmidler. Kommunedirekt\u00f8ren vil under behandling av tertial 1 i juni 2024 komme tilbake til en konkret beskrivelse av finansieringsl\u00f8sning. Kommunedirekt\u00f8ren vil komme tilbake til kommunestyret med egen sak rundt fremtidig kapitalisering av GIP innen utgangen av 2024. Det er gjennomf\u00f8rt taksering av aktuelle eiendommer tilh\u00f8rende Troms\u00f8 kommune og Troms\u00f8 Havn KF som vurderes overf\u00f8rt til Gr\u00f8tsund Industripark AS. Total verdi er ansl\u00e5tt til NOK 212 500 000 hvorav eiendommer eid av Troms\u00f8 kommune er verdsatt til NOK 44 400 000 og eiendommer eid av Troms\u00f8 Havn KF er verdsatt til NOK 168 100 000. Eierskapsmodell og prinsipper for eierstyring Eierskapsmodell og prinsippene for eierstyring av GIP er en viktig oppgave, og vil p\u00e5virke hvordan n\u00e6ringsparken drives, finansieres og hvilke akt\u00f8rer som er involvert. Eierskap og overordnet styring av industriparken ligger hos kommunen og havnen i fellesskap. Det vil ogs\u00e5 v\u00e6re offentlige ressurser som i startfasen vil brukes til \u00e5 finansiere utvikling og drift. Etter hvert som parken utvikles, vil ogs\u00e5 private investorer kunne tilf\u00f8re kapital, kommersiell ekspertise og bidra til effektiv styring. M\u00e5let med GIP er \u00e5 fremme samfunnsnytte, innovasjon, kunnskapsarbeidsplasser, og regional utvikling og nasjonal relevans for Troms\u00f8 fremfor oppbygging av overskudd i GIP. Noen sentrale suksesskriterier for eierskapet: \u2022 Langsiktig strategi: Utvikling og drift av en industripark er en langsiktig investering. Eierne b\u00f8r ha en klar langsiktig strategi som tar hensyn til \u00f8konomisk b\u00e6rekraft og langsiktig nytte for samfunnet. \u2022 \u00d8konomisk b\u00e6rekraft: Eierne m\u00e5 s\u00f8rge for at industriparken er \u00f8konomisk b\u00e6rekraftig. Dette inneb\u00e6rer \u00e5 balansere inntektene med kostnadene, inkludert infrastrukturinvesteringer, vedlikehold og administrative utgifter. \u2022 Infrastruktur og tjenester: Eierne m\u00e5 sikre tilstrekkelig infrastruktur, som veier, vannforsyning, avl\u00f8p og str\u00f8m, for \u00e5 st\u00f8tte bedriftene i industriparken. I tillegg m\u00e5 den tilby n\u00f8dvendige tjenester, som avfallsh\u00e5ndtering og brannsikkerhet. \u2022 Regelverk og tillatelser: Eierne b\u00f8r ha klare retningslinjer og prosedyrer for tildeling av tillatelser og regulering av aktivitetene i industriparken. Dette kan bidra til \u00e5 opprettholde helse, sikkerhet og milj\u00f8standarder. \u2022 Samarbeid: Eierne b\u00f8r samarbeide med lokale bedrifter, industrielle organisasjoner og potensielle investorer for \u00e5 fremme utviklingen av industriparken. Dette kan inkludere \u00e5 tilby insentiver for \u00e5 tiltrekke seg investorer og leietakere. 8 \u2022 Regional utvikling: En industripark kan ogs\u00e5 v\u00e6re en kilde til regional utvikling og jobbskaping. Kommunen b\u00f8r vurdere hvordan parken kan integreres i den bredere \u00f8konomiske og sosiale utviklingen i regionen. \u2022 Kommunikasjon: \u00c5 opprettholde \u00e5pen kommunikasjon med leietakere, lokale myndigheter og samfunnet er viktig. Dette kan hjelpe med \u00e5 l\u00f8se eventuelle konflikter og sikre st\u00f8tte fra lokalsamfunnet. \u2022 Milj\u00f8hensyn: B\u00e6rekraft og milj\u00f8hensyn er stadig viktigere. Eierne b\u00f8r vurdere milj\u00f8p\u00e5virkningen av industriparken og implementere tiltak for \u00e5 redusere negativ p\u00e5virkning. \u2022 Risikoh\u00e5ndtering: Eierne b\u00f8r vurdere ulike risikofaktorer, som \u00f8konomiske risikoer og uforutsette hendelser, og ha en plan for h\u00e5ndtering av slike situasjoner. \u2022 Profesjonell ledelse: Ansettelse av kvalifisert personale eller engasjement av profesjonelle forvaltere er ofte n\u00f8dvendig for effektiv drift og utvikling av industriparken. Basert p\u00e5 Troms\u00f8 kommunes overordnede prinsipper for god eierstyring1, vil kommunen legge f\u00f8lgende prinsipper til grunn for sitt eierskap i GIP: 1. Kommunen skal ut\u00f8ve sitt eierskap i GIP et langsiktig perspektiv, som en aktiv og ansvarlig eier. 2. Det skal herske \u00e5penhet om kommunens eierskap, om hvordan eierskapet ut\u00f8ves og om hvordan kommunen stemmer p\u00e5 GIPs generalforsamling. 3. Kommunens ut\u00f8velse av sitt eierskap i GIP, skal bidra til \u00e5 n\u00e5 kommunens m\u00e5lsettinger som eier av selskapet. 4. Som eier i GIP skal kommunen bygge p\u00e5 aksjelovens oppgave- og ansvarsfordeling mellom GIPs eiere, styre og den daglige leder. 5. Kommunens eiermyndighet i GIP ut\u00f8ves p\u00e5 selskapets generalforsamling. 6. Ansvaret for \u00e5 forvalte selskapet tilligger styret. 7. Relevant og n\u00f8dvendig kompetanse skal ligge til grunn for kommunens arbeid og vurderinger ved sammensetting av styret i GIP. 8. Eierskapet skal ut\u00f8ves i tr\u00e5d med aksjelovens prinsipp om likebehandling av aksjon\u00e6rer. 9. Kommunens rolle som eier av GIP skal holdes adskilt fra kommunens \u00f8vrige oppgaver og roller som forvaltningsmyndighet Hovedutfordringer for Gr\u00f8tsund Industripark Noen av hovedutfordringene for utviklingen av GIP vil blant annet v\u00e6re knyttet til: \u2022 God ressursdisponering av prosjektutvikling, utvikling av partnerskap og tilpassing til eksisterende strategier i kommunen og hos viktige interessenter. \u2022 Behov for store investeringer i infrastruktur til og for GIP i en tidlig fase. \u2022 Oppn\u00e5else av kritisk masse p\u00e5 relevante leietakere/akt\u00f8rer. \u2022 Tilgang p\u00e5 kapital til oppf\u00f8ring av bygg og anlegg. 1 Jf. Gjeldende eierskapsmelding, vedtatt av kommunestyret den 15.12.2021, sak nr 0210/21 9 En viktig faktor for \u00e5 lykkes med dette, er derfor \u00e5 finne frem til en samarbeidsform mellom kommunen og havnen som er robust og langsiktig, en finansieringsmodell som t\u00e5ler gode som d\u00e5rlige tider og en selskapsform som er egnet til \u00e5 h\u00e5ndtere risiko og \u00f8konomisk eksponering av eierne. Det eksisterer allerede flere faktorer som taler for at prosjektet b\u00f8r ha gode muligheter for \u00e5 lykkes: \u2022 Gr\u00f8tsund har umiddelbar n\u00e6rhet til en funksjonell og godt beskyttet industrihavn med gode dybdeforhold og flere seilingsleder. \u2022 Store omr\u00e5der er regulert/avsatt til industriform\u00e5l og strategi med maritimt rettet industriform\u00e5l kan realiseres. \u2022 Tett samarbeid mellom grunneierne Troms\u00f8 kommune og Troms\u00f8 Havn. \u2022 Troms\u00f8s forutsetninger som nav for logistikk og energirelatert virksomhet i nord, med tunge \u2022 kunnskapsmilj\u00f8er \u2022 En ung og h\u00f8yt utdannet befolkning i et attraktivt urbant omr\u00e5de som gj\u00f8r rekruttering enklere enn mange andre steder i nord. Uavhengig av om kommunen og havnen danner GIP direkte eller indirekte via heleide datterselskaper, er det flere forhold som partene vil m\u00e5tte avklare om samarbeidet. En rekke forhold kan reguleres i vedtektene til GIP, men det er flere problemstillinger som det er n\u00e6rliggende at partene b\u00f8r regulere, men som ikke kan vedtektsfestes. Partene b\u00f8r derfor inng\u00e5 en aksjon\u00e6ravtale. Det foresl\u00e5s at kommunen har f\u00f8lgende utgangspunkt ved forhandlingene: \u2022 Form\u00e5let med eierskapet, forhold til utbytte og \u00f8konomiske og operasjonelle milep\u00e6ler. \u2022 Hvorvidt det er adgang til \u00e5 f\u00e5 andre aksjon\u00e6rer enn stifterne. \u2022 Prinsipper for valg av styremedlemmer, herunder hvem som skal f\u00e5 velge styreleder eventuelt med dobbeltstemme. \u2022 Forholdet mellom styret og generalforsamling i saker om salg av eiendom, l\u00e5neopptak eller inng\u00e5else av st\u00f8rre avtaler. \u2022 Sp\u00f8rsm\u00e5l om ytterligere innskudd, utover aksjekapital, og om det skal stille garantier eller gis sikkerhet. \u2022 Forholdet ved eventuelle emisjoner og om en aksjon\u00e6r kan la seg utvanne. \u2022 Adgang til overdragelse av aksjer. Det kan ogs\u00e5 bemerkes at et velfungerende og kompetent styre i GIP vil v\u00e6re avgj\u00f8rende for \u00e5 lykkes. Styret b\u00f8r v\u00e6re godt lokalt forankret, men det kan, gitt kompleksiteten i prosjektet, v\u00e6re grunn til ogs\u00e5 \u00e5 se etter styremedlemmer som kan tilf\u00f8re styret erfaring fra lignende prosjekter utenfor regionen. Forhold som b\u00f8r vektlegges i den totale vurderingen av kompetansebehov: \u2022 Kunnskap om og erfaring fra maritimt rettede industrier som mekanisk, fiskeri og havbruk. \u2022 Erfaring fra komplekse eiendomsutviklingsprosjekter. \u2022 Kompetanse knyttet til finansiering av st\u00f8rre prosjekter. \u2022 Kunnskap om lokalt forankret n\u00e6ringsliv. \u2022 S\u00e6rlig kunnskap om politikk og samfunn i Troms\u00f8. \u2022 Kunnskap om strategisk kommunikasjon og nasjonale politiske prosesser. \u2022 Erfaring med havnevirksomhet og grensesnittet sj\u00f8/land erfaring fra utvikling av n\u00e6ringsparker. \u2022 Kunnskap om den type sirkul\u00e6r prosjektering som man ser for seg p\u00e5 Gr\u00f8tsund. 10 Forholdet til statsst\u00f8ttereglene E\u00d8S-avtalen artikkel 61 (1) oppstiller et forbud mot tildeling av offentlig st\u00f8tte til et foretak som driver med \u00f8konomisk aktivitet. Bestemmelsen inneholder seks vilk\u00e5r som alle m\u00e5 v\u00e6re oppfylt for at et tiltak skal defineres som offentlig st\u00f8tte. I denne saken vil mest sannsynlig fem av vilk\u00e5rene v\u00e6re oppfylt, slik at det er vilk\u00e5ret om hvorvidt \"st\u00f8tten inneb\u00e6rer en \u00f8konomisk fordel for mottakeren\" som er det avgj\u00f8rende for om n\u00e6ringsparkprosjektet inneb\u00e6rer offentlig st\u00f8tte eller ikke. Dersom Kommunen og Havnen utvikler Gr\u00f8tsund i samsvar med de kravene som stilles etter markedsakt\u00f8rprinsippet vil det offentlige bidraget ikke utgj\u00f8re en fordel for GIP eller kontraktspartene til GIP. Da vil aktiviteten heller ikke v\u00e6re offentlig st\u00f8tte. Markedsakt\u00f8rprinsippet inneb\u00e6rer at partene m\u00e5: - Utarbeide en forretningsplan som viser at det p\u00e5 tidspunktet for etablering av selskapet er sannsynlig at virksomheten over tid vil g\u00e5 med overskudd. - S\u00f8rge for at vedtekter og stiftelsesdokumenter reflekterer at selskapet skal driftes p\u00e5 forretningsmessige vilk\u00e5r og har kommersielt form\u00e5l - \u00c5pningsbalansen, gjeld og egenkapital m\u00e5 gjenspeile de reelle verdiene i selskapet, herunder m\u00e5 partene sikre riktig verdsettelse av eiendommene som skal skytes inn i GIP Disse tiltakene b\u00f8r gj\u00f8res tidlig i prosessen og f\u00f8r partene setter i gang med investeringen. De m\u00e5 ogs\u00e5 v\u00e6re skriftlige og etterpr\u00f8vbare. Det bemerkes imidlertid at for det tilfelle Kommunen og Havnen \u00f8nsker \u00e5 gi st\u00f8tte i forbindelse med utvikling av n\u00e6ringsparken kan det tilsi at hele utviklingsprosjektet b\u00f8r meldes til EFTAs overv\u00e5kningsorgan (\"ESA\") for forh\u00e5ndsgodkjenning. Eiendommene, verdivurdering, planstatus og regulering Omr\u00e5det som skal utvikles er avgrenset mot havet i nord og i vest, og mot T\u00f8nsvikvegen i s\u00f8r og mot eiendommene i privat eie i \u00f8st. Det m\u00e5 legges til grunn at det ikke er behov for \u00e5 erverve ytterligere eiendommer for \u00e5 utvikle n\u00e6ringsparken. Hjemmelshaver til alle eiendommene er Troms\u00f8 kommune, men noen av disse eiendommene eies av Havnekassen gjennom Troms\u00f8 Havn KF. De aktuelle eiendommene er f\u00f8lgende: \u2022 Gnr. 12, bnr. 18 \u2022 Gnr. 12, bnr. 57 \u2022 Gnr. 12, bnr. 58 \u2022 Gnr. 12, bnr. 59 \u2022 Gnr. 12, bnr. 73 \u2022 Gnr. 12, bnr. 74 \u2022 Gnr. 12, bnr. 422 \u2022 Gnr. 12, bnr. 431 \u2022 Gnr. 12, bnr. 432 \u2022 Gnr. 12, bnr. 433 Eiendommene er tidligere forsvarseiendommer og det er p\u00e5heftet en bestemmelse om samtykke fra Forsvarsdepartementet ved omregulering og salg, samt bruk og adkomst til enkelte installasjoner. Det er 11 ogs\u00e5 registrert heftelser til fordel for Arva AS hva gjelder bygging, drift og vedlikehold av elektriske anlegg. Det b\u00f8r avklares n\u00e6rmere om det er noen realitet i disse heftelsene, s\u00e6rlig knyttet til Forsvaret, eller om det kan iverksettes en prosess mot departementet for \u00e5 f\u00e5 heftelsen slettet. Gjennom arbeidet med etableringen av GIP har det v\u00e6rt jevn kontakt med politisk- og administrativ ledelse i Forsvarsdepartementet. Gjennom langtidsplanen for Forsvaret 2024-2028 legges de \u00f8konomiske og strukturelle rammene for forsvarets aktivitet og innretning i Norge. I forslaget til langtidsplan som behandles av Stortinget i juni 2024 er det ingenting som tilsier at Forsvaret vil st\u00e5 i veien for ny n\u00e6ringsutvikling p\u00e5 Gr\u00f8tsund. Newsec har v\u00e6rt engasjert til \u00e5 gjennomf\u00f8re en uavhengig verdivurdering av eiendommene tilh\u00f8rende Troms\u00f8 kommune og Troms\u00f8 Havn p\u00e5 Gr\u00f8tsund (vedlegg 2). Newsec har p\u00e5 bakgrunn av mandatet vurdert eiendommen til NOK 212 500 000 fordelt p\u00e5 de ulike feltene: Fordelingen av verdien mellom Troms\u00f8 kommune og Troms\u00f8 Havn KF er estimert til: Ved overskj\u00f8ting av eiendommene til GIP, m\u00e5 havnearealene som har rene havneform\u00e5l og som skal opereres av havnen holdes utenfor. Det er n\u00e6rliggende at eiendommene m\u00e5 gjennom en planprosess med viktige avveininger og flere interessenter og hensyn. Kommunen og GIP har en viktig oppgave i \u00e5 legge til rette for at disse hensyn ivaretas uten at planprosessen forsinkes utilsiktet eller un\u00f8dig. Dette vil kreve god planlegging og kommunikasjon internt i kommunen og med sentrale interessenter s\u00e6rlig i offentlig sektor. Konklusjon Gr\u00f8tsund industripark utvikles videre og det anbefales p\u00e5 bakgrunn av det ovenst\u00e5ende at utviklingsselskapet Gr\u00f8tsund industripark AS etableres i overenstemmelse med de f\u00f8ringer som fremkommer i vedtak i denne saken. Vedtakskompetanse Kommunestyret 12 Vedlegg Forretningsplan og veikart - Gr\u00f8tsund Industripark - 2024 Verdivurdering GIP 07.02.2024 13 "
}