{
  "dokument_id": "56eff95a-6d3c-5836-b311-158f0ec31fec",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Cesilie Tveit (Fp) om avvikling av bomstasjonen p\u00e5 Blindheim m.m.",
  "url": "https://bergen.kommune.no/politikere-utvalg/api/fil/bk360/9517648/Svar-pa-representantforslag-fra-Cesilie-Tveit-Fp-om-avvikling-av-bomstasjonen-pa-Blindheim-m-m-",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2023/245845-8 Saksbehandler: Christian Johan Alstad Fra Dato: 10. januar 2024 Byr\u00e5d for byutvikling Svar p\u00e5 representantforslag fra Cesilie Tveit (Fp) om avvikling av bomstasjonen p\u00e5 Blindheim m.m. Forretningsutvalget har i m\u00f8te 17.10.2023, sak 256/23, fattet f\u00f8lgende vedtak: 1. Representantforslag fra Cesilie Tveit (FP) om avvikling av bomstasjonen p\u00e5 Blindheim, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 27.3.2024. 3. Utvalg for milj\u00f8 og byutvikling avgir innstilling i saken Representanten Cesilie Tveit (Fp) har fremmet f\u00f8lgende representantforslag: Representanten \u00f8nsker \u00e5 \u00e5pne for debatt ang\u00e5ende lokalisering og hensikten med en spesifikk bomstasjon som st\u00e5r p\u00e5 Blindheimsflaten i Arnavegen, langs E16 mellom Arna og \u00c5sane. Denne bomstasjonen har en sv\u00e6rt problematisk plassering, ettersom den prim\u00e6rt g\u00e5r utover lokal trafikk mellom bydelene Arna og \u00c5sane. Det er s\u00e6rlig uheldig ettersom flere offentlige tjenester har blitt flyttet fra Arna til \u00c5sane, noe som n\u00e5 koster arnabuene ekstra mye \u00e5 benytte seg av. Blant tjenestene som benyttes av Arna beboere, er legevakt, Familiens Hus, kulturtilbud som bibliotek, samt flere fritidsaktiviteter for barn. Representanten stiller seg uforst\u00e5ende til hvorfor bomstasjonen er plassert akkurat p\u00e5 Blindheim, ettersom trafikken p\u00e5 strekningen ikke p\u00e5virker transporttrykket mot Bergen sentrum. Representanten har unders\u00f8kt bussforbindelsene mellom bydelene gjennom E16, og det tar ca 1,5 time tur/retur \u00e5 reise fra Arna til \u00c5sane med kollektivtransport. I sommer var det kun \u00e9n buss i timen p\u00e5 strekningen, og i hverdagene er kollektivtilbudet p\u00e5 ettermiddagene og kveldene mangelfullt. Det gjelder ogs\u00e5 helgene. S\u00e6rlig arnabuene ser seg n\u00f8dt til \u00e5 benytte bil og krysse bomstasjonen til og fra jobb og fritidsaktiviteter. Dette g\u00e5r selvsagt utover \u00f8konomi og samtidig deltakelse i samfunnet, spesielt for de aller minste. Blindheim bomstasjon ble opprettet i 2019, som f\u00f8lge av etablering av ytre bomring i Bergen. En evaluering av nye bomstasjoner utf\u00f8rt i 2020 av Norconsult for Milj\u00f8l\u00f8ftet, viser tydelig at omr\u00e5dene rundt bl.a. Haukeland og Espeland i Arna samt omr\u00e5det s\u00f8r\u00f8st for Hordvik har hatt st\u00f8rst \u00f8kning i bompenger etter etablering av ytre bomring. Samme evaluering viser at familietypene i kategorier enslige med barn og par med barn har hatt st\u00f8rst \u00f8kning i bompenge kostnader og som i gjennomsnitt m\u00e5 betale mest bompenger. Flere informanter svarer at barn blir kj\u00f8rt til trening, til tross for st\u00f8rre bompengekostnader, fordi trivselen oppveier utgiftene og fordi det er ellers f\u00e5 transportalternativer. Omr\u00e5det som representanten problematiserer, har Folkets Parti mottatt flere skriftlige henvendelser p\u00e5. Representanten oppfordrer p\u00e5 det sterkeste at bystyret vurderer de alternative plasseringene anbefalt av evalueringen til Norconsult, i sammenheng med bomstasjonen p\u00e5 Blindheim. Forslag til vedtak: 1. Bystyret beslutter \u00e5 avvikle bomstasjonen p\u00e5 Blindheim. 2. Bystyret ber kommunen om \u00e5 ta initiativ til \u00e5 forbedre bussforbindelsene mellom Arna og \u00c5sane. Byr\u00e5dets vurdering av representantforslaget: Forslag 1: Som forslagstiller nevner, kom bomstasjonen p\u00e5 Blindheim til ved etablering av ytre bomring den 6.april 2019. Ytre bomring er forankret i Bypakke Bergen, Prop. 11 S (2017\u20132018), som bystyret sluttet seg til i m\u00f8te den 31.05.2017 i sak 146-17. Hensikten var at de nye bomstasjonene skulle sikre tilstrekkelig \u00f8kt finansiering for investeringstiltakene i avtalen, at bompengebetalingene skulle fordeles p\u00e5 et st\u00f8rre antall trafikanter enn hva de opprinnelige bomstasjonene gjorde, samt at etablering av flere bomstasjoner skulle bidra til \u00e5 kunne n\u00e5 nullvekstm\u00e5let for personbiltrafikken. I saksutredningen til bystyresaken om Bypakke Bergen vurderes det: \u00abVidere er byr\u00e5det av den klare oppfatning at det n\u00f8dvendige inntektsniv\u00e5et best sikres gjennom \u00e5 utvide antall bomsnitt, heller enn \u00e5 doble takstene i eksisterende ordning. Denne l\u00f8sningen er b\u00e5de mer i samsvar med nytteprinsippet, og vil i st\u00f8rre grad bidra til \u00e5 n\u00e5 det overordnede m\u00e5let om nullvekst i personbiltransporten og en gr\u00f8nnere transportpolitikk i byen. ... Samtidig er byr\u00e5det i h\u00f8yeste grad oppmerksom p\u00e5 at forslaget til ny bompengeordning vil medf\u00f8re b\u00e5de \u00f8kte kostnader og andre ulemper for mange av byens innbyggere. Med nye bomsnitt vil ogs\u00e5 mye av biltransporten i forbindelse med handel og fritid bli belastet med bompenger. Bruk av bompengeinnkreving som finansieringskilde kan aldri bli fullt ut rettferdig eller m\u00e5lrettet som avgiftsbelegging. Det er like fullt den muligheten vi har per i dag, og det instrumentet staten legger opp til for \u00e5 sikre brukerbetaling i transportsektoren\u00bb Dagens byr\u00e5d gir sin tilslutning til disse vurderingene. Bompenger er en stor \u00f8konomisk belastning for innbyggere og n\u00e6ringsliv, noe som byr\u00e5det \u00f8nsker \u00e5 begrense. Samtidig har Bergen et stort behov for videre utbygging av samferdselsprosjekter i \u00e5rene fremover, og reduksjon i inntjeningen vil kunne medf\u00f8re at det ikke er tilstrekkelig med midler. I sak 95/23 i styringsgruppem\u00f8tet i Milj\u00f8l\u00f8ftet den 27.10.2023, presenterte Vestland fylkeskommune en oversikt over passeringer og inntekt i bompengeordningen. Det er allerede en betydelig underfinansiering av portef\u00f8ljen i bypakken (som f\u00f8lge av \u00f8kende antall elbiler i takstgruppe 1). Bypakkepartene arbeider n\u00e5 videre med \u00e5 vurdere hvordan tilstrekkelig finansieringsgrunnlag kan oppn\u00e5s. En eventuell fjerning av bomstasjonen p\u00e5 Blindheim vil svekke finansieringen ytterligere. Utvidelse av bompengeordningen har ikke bare med transporttrykket mot Bergen sentrum \u00e5 gj\u00f8re. Ved at flere trafikanter bidrar til finansieringen, er meningen at systemet skal bli oppfattet som mer rettferdig. Det er naturlig at trafikanter fra ytre deler av byen har f\u00e5tt \u00f8kt sine bompengeutgifter, der man i mindre grad har betalt bompenger f\u00f8r. Rapporten om evaluering av nye bomstasjoner, som sp\u00f8rsm\u00e5lsstiller viser til, har ikke funnet indikasjoner p\u00e5 at de nye bomstasjonene har f\u00f8rt til redusert deltakelse i fritidsaktiviteter generelt. Bompengeevalueringen gir heller ikke grunnlag for \u00e5 si at bomstasjonene splitter opp lokalmilj\u00f8 eller reduserer aktivitetsniv\u00e5et i lokalmilj\u00f8ene i de omr\u00e5dene forslagsstiller trekker frem, med unntak av Hordvik. Bompengeevalueringens vurdering av alternative bomplasseringer omhandler ikke bomstasjonen p\u00e5 Blindheim, da den ikke faller inn under vurderingskriteriene. Byr\u00e5det mener det er lite tjenlig \u00e5 ta ut enkeltstasjoner av Bypakke Bergen p\u00e5 n\u00e5v\u00e6rende tidspunkt. Byr\u00e5det mener en videre debatt om plassering av bomstasjoner m.m. vil v\u00e6re naturlig \u00e5 ta ved reforhandling av byvekstavtalen. Forslag 2: Styrking av bussforbindelsene mellom Arna og \u00c5sane vil utvilsomt v\u00e6re attraktivt for Bergen nord og \u00f8st. Transport fram til og mellom slike senteromr\u00e5der skal prim\u00e6rt l\u00f8ses ved kollektivtrafikk, jf. kommmuneplanens samfunnsdel s.37. Et godt utbygget kollektivnett er n\u00f8dvendig b\u00e5de for n\u00e6ringslivet og byens og regionens innbyggere. Effektiv transport gj\u00f8r byens tjenester og rike kulturliv tilgjengelig b\u00e5de for lokale brukere og andre bes\u00f8kende. Utstrakt bruk av kollektive l\u00f8sninger og annen milj\u00f8vennlig transport minsker presset p\u00e5 veiene. Byr\u00e5det s\u00f8ker derfor \u00e5 tilrettelegge for at den positive trenden vi har i befolkningens reisevaner kan fortsette. Kollektivtrafikken i Bergen m\u00e5 styrkes, slik at alle bydeler f\u00e5r et godt, forutsigbart og rimelig kollektivtilbud b\u00e5de p\u00e5 hverdager og i helg. Byr\u00e5det samarbeider i dag med fylkeskommunen for \u00e5 skape et bedre kollektivtilbud for hele regionen. Som eier av kollektivtrafikken, er det Vestland fylkeskommunes ansvar \u00e5 utnytte ressursene optimalt, og prioritere p\u00e5 best mulig m\u00e5te, tuftet p\u00e5 faglig dokumentasjon. Fylkeskommunen prioriterer ressursene der transportbehovet er st\u00f8rst, balansert opp mot \u00e5 kunne tilby et attraktivt og tjenlig tilbud for alle innbyggerne i fylket. I omr\u00e5der hvor folk ikke bor like tett, skal kollektivtrafikken opprettholde et rimelig niv\u00e5 av mobilitet for den delen av befolkningen som ikke kan eller \u00f8nsker \u00e5 bruke bil, og gi disse mulighet til \u00e5 n\u00e5 f.eks. region- eller bydelssenter. Bergen kommune har et formalisert kollektivsamarbeid med Vestland fylkeskommune, jf. sak 215/21. Form\u00e5let med kollektivavtalen er \u00e5 gi Bergen kommune reell medbestemmelse i planlegging og gjennomf\u00f8ring av kollektivtransporten i kommunen. Byr\u00e5det s\u00f8ker i dette samarbeidet \u00e5 medvirke til at kollektivtransporten st\u00f8tter opp om byutviklingen og at tilbudet til bergenserne blir godt. Byr\u00e5d for byutvikling har bl.a. uttrykt at det er grenser for hvor mye bergenserne kan subsidiere ruteproduksjon i distriktene, at det er potensiale for \u00e5 utnytte dagens takstsystem p\u00e5 en bedre m\u00e5te, og spilt inn at det er \u00f8nskelig \u00e5 teste ut nye former for tilbringertjenester/bestillingstransport til stamlinjene, ogs\u00e5 med tanke p\u00e5 nye boligomr\u00e5der. Vekst i kollektivtrafikken koster. I kollektivstrategi for Hordaland av 2014 (som fremdeles brukes) opplyses det om at Bergensomr\u00e5det har behov for 6,5 % \u00e5rlig \u00f8kning i tilskudd til drift for \u00e5 kunne n\u00e5 nullvekstm\u00e5let. I forslag til fylkesbudsjett 2024 fra fylkesadministrasjonen foresl\u00e5s det omfattende besparelser i kollektivtrafikken for Bergensomr\u00e5det. P\u00e5 pressekonferanse 12.12.2023 bekrefter imidlertid fylkeskommunal ledelse at forslag om \u00e5 redusere antall bybaneavganger og nedleggelse av bussruter i Bergen ikke skal gjennomf\u00f8res. Byr\u00e5det er glad for den avgj\u00f8relsen, men det minner oss p\u00e5 at kollektivtrafikken finansieres med offentlige midler som alltid vil v\u00e6re begrenset. Det kan v\u00e6re \u00f8nskelig med flere bussavganger mellom Arna og \u00c5sane, og en rekke andre steder i kommunen. Styrking av kollektiv i enkeltomr\u00e5der m\u00e5 imidlertid vurderes opp mot kapasiteten ellers i kommunen og helheten i kollektivplanleggingen. Byr\u00e5det vil i fortsettelsen v\u00e6re en aktiv akt\u00f8r i kollektiv- og ruteplanlegging i byen og i regionen for Bergens beste. Christine B. Meyer - byr\u00e5dsleder Christine Kahrs \u2013 byr\u00e5d for byutvikling Dokumentet er godkjent elektronisk. "
}