{
  "dokument_id": "c0085b27-c555-5b40-bd2b-7bb866e0e463",
  "doc_type": "case_attachment",
  "kommune": 4601,
  "tittel": "Naturmangfoldsrapport datert 14.02.2024",
  "url": "https://bergen.kommune.no/politikere-utvalg/api/fil/bk360/10214394/Naturmangfoldsrapport-datert-14-02-2024",
  "tekst": " Oppdragsgiver: H\u00e5ne Invest AS Oppdragsnavn: Reguleringsplan Hetlevikstraumen Oppdragsnummer: 537057-01 Utarbeidet av: Per Gerhard Ihlen Oppdragsleder: Linda Telle Dato: 14.02.2024 Tilgjengelighet: Velg et element. Notat Naturmangfold i Bj\u00f8rndalsbrotet Versjonslogg: 02 14.02.24 Erstattet henvisning person med Bergen kommune LT 01 07.12.23 Nytt dokument PGI LT VER. DATO BESKRIVELSE AV KS Sammendrag I forbindelse med et planomr\u00e5de for Hetlevikstraumen ble det i 2017 utarbeidet et notat for tema naturmangfold. Siden den gang er planomr\u00e5det redusert i areal og omtales n\u00e5 som Bj\u00f8rndalsbrotet. Det var derfor n\u00f8dvendig \u00e5 oppdatere notatet fra 2017 til ny r\u00f8dliste for arter (2021) og naturtyper (2018), og etter Milj\u00f8direktoratets veileder M-1941. Etter registreringene utf\u00f8rt i 2017, ble kunnskapsgrunnlaget oppdatert ved at omr\u00e5det ble kartlagt for naturtyper etter Milj\u00f8direktoratets instruks i 2022. Den gangen ble ingen naturtypelokaliteter registrert etter den metoden. I oktober 2023 ble det i tillegg utf\u00f8rt en ekstra befaring, av Asplan Viak AS, for \u00e5 unders\u00f8ke om det finnes andre naturverdier. I omr\u00e5det finnes det ingen r\u00f8dlistede naturtyper og av r\u00f8dlistede arter ble det registrert et buskformet individ av ask (EN) i en vegkant. Delomr\u00e5det til denne asken (delomr\u00e5de 1) er gitt sv\u00e6rt stor verdi i kategorien \u00abarter og \u00f8kologiske funksjonsomr\u00e5der\u00bb og \u00f8vrig areal i denne kategorien er gitt noe verdi. Planomr\u00e5det er med dette unders\u00f8kt for naturverdier tre ganger. Planlagt tiltak er boligbebyggelse i form av leilighetsbygg med tilh\u00f8rende anlegg. Tiltaket forringer en del av det st\u00f8rste delomr\u00e5det (delomr\u00e5de 2) og er her vurdert til noe (negativ) konsekvens. For delomr\u00e5de 1, hvor det er registrert en ask, blir dette sterkt forringet/\u00f8delagt av planlagt avkj\u00f8rsel og den negative konsekvensen av dette er vurdert asplanviak.no 1 til sv\u00e6rt alvorlig. En vurdering av naturmangfoldloven er \u00a7\u00a7 8 til 12 er utf\u00f8rt, og avb\u00f8tende tiltak er foresl\u00e5tt. 1. Innledning I 2017 ble det av Asplan Viak AS utarbeidet en planbeskrivelse i forbindelse med et reguleringsplanarbeid for Hetlevikstraumen. Tema naturmangfold ble da utredet etter gjeldende metodikk, som bl.a. inkluderte registrering av naturtyper etter DN-h\u00e5ndbok 13 (med Milj\u00f8direktoratets reviderte fakta-ark for 2014) og gjeldene r\u00f8dliste for Arter fra 2015 (Fr\u00f8nsdal 2017). Planomr\u00e5det er n\u00e5 redusert i areal og omtales som Bj\u00f8rndalsbrotet (Figur 1). En tiltaksbeskrivelse av prosjektet er gitt i kapittel 5. Etter 2017 har det kommet b\u00e5de ny metodikk for kartlegging av naturtyper (Milj\u00f8direktoratet 2023a), og ny r\u00f8dliste for arter (Artsdatabanken 2021) og for naturtyper (Artsdatabanken 2018). Som f\u00f8lge av dette var det derfor vurdert at det var n\u00f8dvendig \u00e5 oppdatere notatet for naturmangfold. Det er for det meste registrert vanlige arter i planomr\u00e5det og siden tiltaksomr\u00e5det utgj\u00f8r en begrenset del av planomr\u00e5det, er planomr\u00e5det her, utenom tiltaksomr\u00e5det, vurdert som influensomr\u00e5det. I tillegg er det ikke kjent andre omr\u00e5der i rimelig geografisk n\u00e6rhet til planomr\u00e5det som er viktige for arter som beveger seg over st\u00f8rre avstander (som fugl og vilt). Det n\u00e6rmeste viltomr\u00e5det er Kanadaskogen, som ble vurdert som et sv\u00e6rt viktig viltomr\u00e5de av Mikkelsen & S\u00f8yland (2017). asplanviak.no 2 Figur 1. Beliggenhet av planomr\u00e5det for Bj\u00f8rndalsbrotet. 2. Metode R\u00f8dlisten for arter f\u00f8lger Artsdatabanken (2021) og r\u00f8dlisten for naturtyper f\u00f8lger Artsdatabanken (2018). Fremmedartslisten f\u00f8lger Artsdatabanken (2023). Kategoriene for tema naturmangfold, og verdivurderingene av disse, f\u00f8lger Milj\u00f8direktoratets H\u00e5ndbok om konsekvensutredning av klima og milj\u00f8 (M-1941), som sist ble oppdatert 1. september 2023 (Milj\u00f8direktoratet 2023b). N\u00e5v\u00e6rende planomr\u00e5de er en del av et st\u00f8rre planomr\u00e5de som Asplan Viak kartla i 2017 etter DN-h\u00e5ndbok 13 asplanviak.no 3 (Direktoratet for naturforvaltning 2007a) med Milj\u00f8direktoratets utkast til reviderte fakta- ark for 2014. Planomr\u00e5det inng\u00e5r ogs\u00e5 i et st\u00f8rre omr\u00e5de som i 2022 ble kartlagt for naturtyper etter Milj\u00f8direktoratets instruks (Milj\u00f8direktoratet 2022). I tillegg utf\u00f8rte Per Gerhard Ihlen fra Asplan Viak AS en supplerende feltunders\u00f8kelse 7. oktober 2023. Da ble det igjen sett etter naturtyper etter Milj\u00f8direktoratets instruks (Milj\u00f8direktoratet 2023). Det var oppholdsv\u00e6r og godt lys p\u00e5 dagen da feltarbeidet ble utf\u00f8rt. Tiden p\u00e5 \u00e5ret var ogs\u00e5 bra for \u00e5 gjenkjenne planter. I tillegg ble flere artsforekomster registrert og senere offentliggjort i Artsdatabankens Artskart. Registrerte naturtyper er tilgjengelig i \u00d8kologisk grunnkart og artsregistreringer er tilgjengelig i Artsdatabankens Artskart. 3. Naturmangfold Nedenfor er alle kategoriene jf. Milj\u00f8direktoratets H\u00e5ndbok om konsekvensutredning av klima og milj\u00f8 (M-1941) vurdert. 3.1. Vern og omr\u00e5der med b\u00e5ndlegging Det er ingen verneomr\u00e5der, verdensarvomr\u00e5der eller utvalgte naturtyper etter naturmangfoldloven \u00a7 52 i eller n\u00e6r planomr\u00e5det, og kategorien er derfor uten betydning. 3.2. Naturtyper I 2017 ble det innenfor planomr\u00e5det kartlagt to naturtypelokaliteter med rik boreal lauvskog (ID00113194 og ID001131199) etter DN-h\u00e5ndbok 13. Begge ble vurdert som lokalt viktige (C-verdi), men siden de ikke ligger innenfor det reduserte planomr\u00e5det for Bj\u00f8rndalsbrotet, er de ikke omtalt videre her. Av kartleggingsenheter etter NiN-systemet i m\u00e5lestokk 1: 5000 (Bratli mfl. 2022) er b\u00e6rlyngskog (T4-C-5), og delvis bl\u00e5b\u00e6rskog (T4-C-1), de vanligste naturtypene her. Tresjiktet i disse har dominans av furu og det er innslag av bl.a. bj\u00f8rk, osp, rogn og sitkagran (Figur 2). I tillegg finnes et omr\u00e5de med svak l\u00e5gurtskog (T4-C-2) med dominans av selje og platanl\u00f8nn \u00f8st for kollene i midten av planomr\u00e5det. asplanviak.no 4 Figur 2. Del av planomr\u00e5det for Bj\u00f8rndalsbrotet. Foto Per Gerhard Ihlen. Fra og med 2021 er det besluttet av Milj\u00f8direktoratet at kartlegginger av naturtyper skal f\u00f8lge instruksen fra Milj\u00f8direktoratet. For det aktuelle omr\u00e5det i denne planen, pluss et betydelig st\u00f8rre areal, kartla Milj\u00f8faglig utreding (p\u00e5 oppdrag fra Milj\u00f8direktoratet) naturtyper etter denne instruksen (Milj\u00f8direktoratet 2022). Resultatene er tilgjengelig for eksempel i \u00d8kologisk grunnkart for Norge. Her fremkommer det av dekningskartet at planomr\u00e5det ble befart i 2022, men at det her ikke ble registrert naturtypelokaliteter som var kvalifisert til utfigurering etter metoden til Milj\u00f8direktoratets instruks for kartlegging av naturtyper. Det er derfor heller ikke registrert r\u00f8dlistede naturtyper fra denne registreringen. Fra det samme omr\u00e5det er det for \u00f8vrig heller ikke registrert MiS-figurer. Siden det ikke er registrert naturtyper, verken etter DN-h\u00e5ndbok 13 eller etter Milj\u00f8direktoratets instruks fra planomr\u00e5det, blir derfor kategorien uten betydning. asplanviak.no 5 3.3. Arter og \u00f8kologiske funksjonsomr\u00e5der I metodikken til Milj\u00f8direktoratet (M-1941) omfatter denne kategorien arter av nasjonal forvaltningsinteresse, og \u00f8kologisk funksjonsomr\u00e5der for arter der det er aktuelt. I forbindelse med feltarbeidet utf\u00f8rt i 2017 (av Asplan Viak AS), i 2022 (av Milj\u00f8faglig utredning) og i 2023 (av Asplan Viak AS) ble det for det meste bare registrert vanlige arter som er vurdert som livskraftige i Norge. Et utvalg av disse er offentliggjort i Artsdatabankens Artskart og er vist i Figur 3 (med unntak av fremmede arter). De aller fleste av disse observasjonene ble utf\u00f8rt av Per Gerhard Ihlen 7. oktober 2023. Artsforekomstene utgj\u00f8r totalt 63 arter med 119 observasjoner der 82 er karplanter, 25 er lav, ti er moser og to er sopp. Alle de registrerte artene er vanlige for b\u00e6rlyng-, bl\u00e5b\u00e6r- og svak l\u00e5gurtskog, kartleggingsenheter jf. Bratli mfl. (2022) som er vanlige i planomr\u00e5det. Det henvises til Artdatabankens Artskart for detaljer om artsregistreringene herfra. Figur 3. Forekomster av livskraftige arter (gr\u00f8nne sirkler) og et buskformet individ av ask (EN) p\u00e5 vegkant (r\u00f8d sirkel). Truede arter (CR, EN, VU i Norsk r\u00f8dliste for arter) og n\u00e6r truede arter (NT) N\u00e5r det gjelder r\u00f8dlisten for arter var gjeldende r\u00f8dliste i 2017 den fra 2015. I 2021 ble siste versjon av r\u00f8dlisten for arter publisert. Med unntak av ask, er alle de kjente artene asplanviak.no 6 fortsatt livskraftige (LC). Ask har endret kategori fra forrige utgave av r\u00f8dlisten og har n\u00e5 skiftet kategori fra s\u00e5rbar (VU) til sterkt truet (EN) i Norge. I 2023 ble det i planomr\u00e5det registrert ett buskformet individ av ask p\u00e5 omtrent en meter i h\u00f8yde p\u00e5 en vegkant (Figur 4). If\u00f8lge metoden i M-1941 om konsekvensvurderinger skal arter som er sterkt truet (EN) og deres funksjonsomr\u00e5de gis sv\u00e6rt stor verdi. Dette ble ogs\u00e5 avklart med Milj\u00f8direktoratet i epost datert 20. oktober 2023. Delomr\u00e5det for det ene individet av ask (delomr\u00e5de 1) er derfor avgrenset i Figur 4 og gitt sv\u00e6rt stor verdi. Figur 4. Vurdert funksjonsomr\u00e5de (delomr\u00e5de 1) for ett buskformet individ av ask (EN) p\u00e5 vegkant. Andre artsgrupper Det er ingen prioriterte arter jf. naturmangfoldloven, fredede arter, spesielle \u00f8kologiske former eller andre hensynskrevende arter som er kjent innenfor planomr\u00e5det. I 2017 og 2023 ble det ogs\u00e5 registrere enkelte lav- og mosearter (se Artsdatabankens Artskart), der alle er vurdert som livskraftige i Norge av Artsdatabanken. Det mest interessante funnet var et av skorpelaven Mycoporum antecellens p\u00e5 bark av rogn, en art som har en tydelig eu-oseanisk utbredelse og med spredte registreringer i Norge. Kategorien om arter inkluderer ogs\u00e5 \u00f8kologiske funksjonsomr\u00e5der for arter. N\u00e5r det gjelder fugl s\u00e5 ble det etter 2017 (i 2020 \u2013 2022) registrert tilfeldige observasjoner av asplanviak.no 7 r\u00f8dlisteartene granmeis (VU), gr\u00f8nnfink (VU) og gr\u00e5spurv (NT) ved en foringsplass fra bebyggelsen ovenfor. Det kan ogs\u00e5 nevnes at Statsforvalteren, ved Olav Overvoll, i 2017 informerte om at omr\u00e5det heller ikke var spesielt viktig for fugl. Dette ble ogs\u00e5 bekreftet p\u00e5 telefon 12. oktober 2023. Et \u00f8kologisk funksjonsomr\u00e5de for viltarter er derfor ikke skilt ut. Det er heller ikke registrert \u00abspesielt hensynskrevende arter\u00bb eller \u00abarter med spesielle \u00f8kologiske former\u00bb fra, eller i n\u00e6rheten av, planomr\u00e5det. I n\u00e6rheten av planomr\u00e5det ble det i 2017 gjort en oppsummering av registreringene av sj\u00f8fugl fra selve Bj\u00f8rndalspollen, men uten at det ble skilt ut et eget \u00f8kologisk funksjonsomr\u00e5de (den gang viltomr\u00e5de) for dette. Av artene som ble omtalt i 2017 har gr\u00e5m\u00e5ke endret r\u00f8dlistestatus fra livskraftig (LC) til s\u00e5rbar (VU), storskarv og tjeld fra livskraftig til n\u00e6r truet (NT), fiskem\u00e5ke fra n\u00e6r truet (NT) til s\u00e5rbar (VU) og hettem\u00e5ke fra s\u00e5rbar (VU) til kritisk truet (CR). Lomvi er uendret (CR). Gr\u00e5m\u00e5ke er ogs\u00e5 en art av nasjonal forvaltningsinteresse. Bare enkelte nyere funn ble gjort etter 2017. Annet enn en mulig reproduksjon av tjeld i 2011, er det fortsatt ingen opplysninger om at de nevnte r\u00f8dlistede artene er registrert hekkende. Bj\u00f8rndalspollen er heller ikke kjent som et viktig viltomr\u00e5de for fugl i viltrapporten fra Bergen. Fjorder/poller med lavt oksygeninnhold er if\u00f8lge Statsforvalteren i Vestland generelt lite interessante for fugl. Det kan ogs\u00e5 nevnes at det i 2017 heller ikke var kjente viltforekomster unntatt offentlighet (rovfuglreir, spillplasser etc.) fra planomr\u00e5det. Det ble p\u00e5 nytt kontrollert med Statsforvalteren 19. september 2023 at det fortsatt ikke er data om sensitive arter unntatt offentlighet herfra. Det m\u00e5 bemerkes at det i 2017 ogs\u00e5 ble kartlagt marine naturverdier i Bj\u00f8rndalspollen (Larsen 2017). I epost fra Bergen kommune, avdeling Plan og Bygningsetaten (datert 22. september 2023), ble det vurdert at det ikke er behov for kartlegging/vurdering av naturmangfold i sj\u00f8 og at rapporten av Larsen (2017) derfor kan utg\u00e5. For ordens skyld kan nevnes at av relevante endringer her s\u00e5 har \u00e5l endret r\u00f8dlistestatus fra s\u00e5rbar (VU) i 2015 til sterkt truet (EN) i 2021. Som art har \u00f8sters endret r\u00f8dlistekategori fra n\u00e6r truet (NT) i 2015 til livskraftig (LC) i 2021. \u00d8sters er ogs\u00e5 vurdert som naturtype etter DN-h\u00e5ndbok 19 (Direktoratet for naturforvalting 2007b), som er gjeldende verdisettingsverkt\u00f8y etter M - 1941, og her ble lokaliteten vurdert som lokalt viktig (C-verdi) i 2017. Metoden er fortsatt i bruk og verdivurderingen er derfor uendret. Her er ogs\u00e5 registrert en naturtypelokalitet av fjorder med naturlig lavt oksygeninnhold i bunnvannet, vurdert som viktig (B-verdi). Denne er ikke r\u00f8dlistet. I Milj\u00f8direktoratets H\u00e5ndbok om konsekvensutredning av klima og milj\u00f8 (M-1941), st\u00e5r det angitt at \u00abnoe verdi er benyttet for omr\u00e5der hvor det ikke er p\u00e5vist spesielle naturverdier, asplanviak.no 8 men som har betydning for naturmangfoldet\u00bb. Det er videre spesifisert med at \u00abdette er \u00abhverdagsnatur\u00bb med en representativ flora/fauna for regionen, de \u00abordin\u00e6re\u00bb skogsomr\u00e5dene uten viktige naturtyper og med funksjon for arter uten spesiell forvaltningsinteresse\u00bb. Dette er ogs\u00e5 gjengitt som delomr\u00e5der for \u00abalminnelige og vidt utbredte arter og deres funksjonsomr\u00e5der\u00bb. Delomr\u00e5de 2) i kategorien arter og \u00f8kologiske funksjonsomr\u00e5der er derfor hele planomr\u00e5det (med unntak av delomr\u00e5de 1 med ask avgrenset ovenfor) og f\u00e5r derfor noe verdi. 3.4. Landskaps\u00f8kologiske sammenhenger If\u00f8lge M-1941 omfatter denne kategorien \u00abarealer og landskapselementer som har en viktig funksjon som forflytningskorridorer for arter, eller som er viktige for \u00e5 opprettholde produksjonen i og mangfoldet av \u00f8kosystemer\u00bb. I viltrapportene for Bergen (Steinsv\u00e5g & Overvoll 2005 og Mikkelsen & S\u00f8yland 2017) er det ikke rapportert slike omr\u00e5der fra eller n\u00e6r planomr\u00e5det. Kategorien landskaps\u00f8kologiske sammenhenger blir derfor uten betydning. 3.5. Geologisk mangfold Denne kategorien er delt inn i geotoper, og tilsvarer r\u00f8dlistede landformer jf. Artsdatabanken (se Erikstad mfl. 2018), og geologisk arv. Ingen geotoper ble registrert under feltarbeidet i 2017 og i 2023. If\u00f8lge \u00d8kologisk grunnkart er det heller ikke kjent omr\u00e5der med geologisk arv herfra. Kategorien geologisk mangfold blir derfor uten betydning. 4. Fremmede arter Innslag av fremmede arter er if\u00f8lge Artdatabanken en av flere negative p\u00e5virkninger p\u00e5 b\u00e5de naturtyper (Artsdatabanken 2018) og arter (Artsdatabanken 2021). I og n\u00e6r planomr\u00e5det for Bj\u00f8rndalsbrotet er det kjent flere fremmede arter. De vanligste av disse er asplanviak.no 9 bulkemispel, sitkagran, platanl\u00f8nn og rynkerose (Figur 5). I tillegg er det kjent enkelte forekomster av gravmyrt, gyvel, dielsmispel, mongolspringfr\u00f8, r\u00f8dhyll og sprikemispel. Alle disse artene er vurdert til sv\u00e6rt h\u00f8y risiko (SE). I tillegg er det kjent en forekomst av sn\u00f8b\u00e6r som er vurdert til h\u00f8y risiko (HI). Omr\u00e5det har ogs\u00e5 flere forekomster av mispel- arter enn de som ligger inne i Artskart. Figur 5. Fremmede arter (jf. Fremmedsartslisten for 2023) fra og n\u00e6r Bj\u00f8rndalsbrotet. \u00d8verst: bulkemispel (t. v.) og sitkagran (t. h.). Nederst: platanl\u00f8nn (t. v.) og rynkerose (t. h.). Hentet fra Artsdatabankens Artskart. asplanviak.no 10 5. Virkninger og konsekvenser av tiltaket Planlagt tiltak er boligbebyggelse i form av leilighetsbygg med tilh\u00f8rende anlegg. Adkomst, parkering, renovasjon o.l. skal l\u00f8ses innenfor feltene avsatt til byggeform\u00e5l, felt BBB1 og BBB2 (Figur 6). P\u00e5 kollen mellom blokkene er det planlagt felles uteoppholdsareal/ lekeareal. Det er en m\u00e5lsetting \u00e5 bevare mest mulig av naturlig terreng og vegetasjon. Planforslaget regulerer eksisterende veg, med nye og eksisterende fortau, samt n\u00f8dvendig sideareal. \u00d8vrige deler av planomr\u00e5det er avsatt til gr\u00f8nnstruktur. Fra plankartet (Figur 6) fremkommer det at planlagt boligbebyggelse er konsentrert til de h\u00f8yestliggende omr\u00e5dene i midtre deler og i s\u00f8r. Den eneste kategorien for tema naturmangfold som er verdivurdert her er den om arter og \u00f8kologiske funksjonsomr\u00e5der, som har to delomr\u00e5der. Det st\u00f8rste av de to delomr\u00e5dene (delomr\u00e5de 2) er vurdert til noe verdi, og gjelder hele planomr\u00e5det, med unntak av delomr\u00e5det med ask (delomr\u00e5de 1). Siden den planlagte boligbebyggelsen forringer en del av delomr\u00e5de 2, er det forventet at tiltaket gir noe (negativ) konsekvens her. Delomr\u00e5de 1 (Figur 4) er betydelig mindre og er vurdert til sv\u00e6rt stor verdi. Dette er et \u00f8kologisk funksjonsomr\u00e5de for et buskformet individ av ask (EN) som blir sterkt forringet/\u00f8delagt av planlagt avkj\u00f8rsel til BBB2. Den negative konsekvensen av dette er vurdert til sv\u00e6rt alvorlig. Det er ikke kjent biologiske verdier herfra som p\u00e5virkes negativt av lysforurensning annet enn insekter knyttet til skogsmarken n\u00e6r planlagt tiltak. Tiltaket p\u00e5virker ikke sj\u00f8- eller vannforekomster. Tiltaket medf\u00f8rer trolig ikke \u00f8kt utbredelse av fremmede arter. asplanviak.no 11 Figur 6. Planomr\u00e5det som viser omr\u00e5dene med planlagt tiltak (gult). 6. Vurdering naturmangfoldloven Naturmangfoldloven \u00a7 7 sier at \u00abPrinsippene i \u00a7\u00a7 8 til 12 skal legges til grunn som retningslinjer ved ut\u00f8ving av offentlig myndighet, herunder n\u00e5r et forvaltningsorgan tildeler tilskudd, og ved forvaltning av fast eiendom\u00bb. Under f\u00f8lger vurderinger etter prinsippene i \u00a7\u00a7 8-12. Form\u00e5let med loven er \u00e5 sikre at \u00f8kologiske prosesser og naturmangfold ivaretas. \u00a7 8 Kunnskapsgrunnlaget Denne paragrafen sier at \u00abOffentlige beslutninger som ber\u00f8rer naturmangfoldet skal s\u00e5 langt det er rimelig bygge p\u00e5 vitenskapelig kunnskap om arters bestandssituasjon, naturtypers utbredelse og \u00f8kologiske tilstand, samt effekten av p\u00e5virkninger. Kravet til kunnskapsgrunnlaget skal st\u00e5 i et rimelig forhold til sakens karakter og risiko for skade p\u00e5 naturmangfoldet\u00bb. asplanviak.no 12 Ingen utvalgte naturtyper eller prioriterte arter jf. naturmangfoldloven er kjent fra planomr\u00e5det med tilst\u00f8tende arealer. Det er heller ingen verneomr\u00e5der herfra. De viktigste kildene til kunnskapsgrunnlaget her er eget feltarbeid utf\u00f8rt p\u00e5 land av Per Gerhard Ihlen (Asplan Viak AS) b\u00e5de 28. mai 2017 og 1. juni 2017, naturtypekartlegging etter Milj\u00f8direktoratets instruks utf\u00f8rt av Milj\u00f8faglig utredning i 2022, og supplerende feltarbeid utf\u00f8rt av Per Gerhard Ihlen 7. oktober 2023. I tillegg er det hentet informasjon fra tilgjengelige databaser (Artskart, Naturbase og Arealis) og viltrapportene for Bergen kommune. Statsforvalteren i Vestland, ved Olav Overvoll, har ogs\u00e5 ved flere anledninger gitt supplerende informasjon. Der er her konkludert med at det er et godt og oppdatert kunnskapsgrunnlag om naturverdier fra planomr\u00e5det. Tiltaket g\u00e5r ut p\u00e5 at utbyggingen skjer ved de h\u00f8yeste omr\u00e5dene ved Bj\u00f8rndalsbrotet og det ble her konkludert med at dette gir noe (negativ) konsekvens for det ene store delomr\u00e5det i kategorien arter og \u00f8kologiske funksjonsomr\u00e5der og sv\u00e6rt alvorlig konsekvens for et mindre delomr\u00e5de i denne kategorien. Kunnskapsgrunnlaget for disse vurderingene vurderes ogs\u00e5 som tilstrekkelige. Det finnes ikke delomr\u00e5der med de andre kategoriene av tema naturmangfold fra eller n\u00e6r planomr\u00e5det. \u00a7 9 F\u00f8re var prinsippet Denne paragrafen sier at \u00abN\u00e5r det treffes en beslutning uten at det foreligger tilstrekkelig kunnskap om hvilke virkninger den kan ha for naturmilj\u00f8et, skal det tas sikte p\u00e5 \u00e5 unng\u00e5 mulig vesentlig skade p\u00e5 naturmangfoldet. Foreligger en risiko for alvorlig eller irreversibel skade p\u00e5 naturmangfoldet, skal ikke mangel p\u00e5 kunnskap brukes som begrunnelse for \u00e5 utsette eller unnlate \u00e5 treffe forvaltningstiltak\u00bb. Kunnskapsgrunnlaget om naturverdiene, og vurderingene av virkning og konsekvens diskutert ovenfor, er vurdert som tilstrekkelige, og derfor kommer trolig ikke f\u00f8re-var- prinsippet til anvendelse her. \u00a7 10 \u00d8kosystemtiln\u00e6rming og samlet belastning \u00a7 10 sier at \u00abEn p\u00e5virkning av et \u00f8kosystem skal vurderes ut fra den samlede belastning som \u00f8kosystemet er eller vil bli utsatt for\u00bb. asplanviak.no 13 De eneste verdisatte delomr\u00e5dene er i kategorien arter og \u00f8kologisk funksjonsomr\u00e5de. Tiltaket som beskrevet ovenfor anses derfor ikke \u00e5 f\u00f8re til vesentlig samlet belastning. Samlet belastning i forhold til naturmangfoldloven \u00a7 10 er ogs\u00e5 summen av p\u00e5virkninger b\u00e5de fra dette tiltaket og fra eksisterende p\u00e5virkning, og eventuelle framtidige tiltak. Det er ikke forventet at tiltaket her f\u00f8rer til \u00f8kt byggepress og \u00f8kt samlet belastning. \u00a711 Kostnadene skal b\u00e6res av tiltakshaver Naturmangfoldloven \u00a711 sier at \u00abTiltakshaveren skal dekke kostnadene ved \u00e5 hindre eller begrense skade p\u00e5 naturmangfoldet som tiltaket volder, dersom dette ikke er urimelig ut fra tiltakets og skadens karakter\u00bb. Eventuelle kostnader ved \u00e5 hindre eller begrense skade p\u00e5 naturmangfoldet som tiltaket volder skal dekkes av tiltakshaver. \u00a7 12 milj\u00f8forsvarlige teknikker og driftsmetoder Denne paragrafen sier at \u00abFor \u00e5 unng\u00e5 eller begrense skader p\u00e5 naturmangfoldet skal det tas utgangspunkt i slike driftsmetoder og slik teknikk og lokalisering som, ut fra en samlet vurdering av tidligere, n\u00e5v\u00e6rende og fremtidig bruk av mangfoldet og \u00f8konomiske forhold, gir de beste samfunnsmessige resultater\u00bb. De mest milj\u00f8forsvarlige teknikkene b\u00f8r legges til grunn ved bygging i planomr\u00e5det. Tiltaket b\u00f8r generelt v\u00e6re s\u00e5 arealminimerende som mulig. Det samme gjelder for plassering av riggomr\u00e5de og eventuelle anleggsveier. 7. Avb\u00f8tende tiltak I anleggsperioden b\u00f8r anleggs- og riggomr\u00e5de plasseres der det allerede er tekniske inngrep. Dette fordi minst mulig naturareal da blir p\u00e5virket. I tillegg b\u00f8r hogst minimeres og det anbefales \u00e5 unng\u00e5 anleggsarbeid i hekketiden for fugl (dvs. 1. mai til 1 august). Delomr\u00e5det for ask (delomr\u00e5de 1) blir sterkt forringet, men siden dette bare gjelder et buskformet individ kan det bevares ved at det flyttes. Rotsonen til tr\u00e6r blir angitt noe ulikt i litteraturen, men en veileder (Trondheim kommune 2018) vurderer den som 2 til 3 ganger s\u00e5 stor som omfanget av trekronen eller dryppsonen (kroneperiferien jf. NiN-systemet). asplanviak.no 14 Siden den aktuelle asken her er et lite og buskformet individ s\u00e5 er rotsonen vurdert til 2,5 m i radius her. Individet med ask er foresl\u00e5tt flyttet 17, 4 meter mot nord\u00f8st i forhold til dagens plassering. Dette er ogs\u00e5 angitt i bestemmelser og vist i plankartet. Det er viktig at det ikke graves i rotsonen. Dersom det ikke er mulig \u00e5 grave tilstrekkelig langt borte fra rotsonen, skal gravingen foreg\u00e5 sk\u00e5nsomt. Det er ogs\u00e5 viktig at r\u00f8ttene fra treet ikke er utildekket i timevis n\u00e5r det flyttes. Omr\u00e5det det skal flyttes til b\u00f8r ogs\u00e5 v\u00e6re ryddig slik at s\u00f8ppel, drivstoff etc. ikke kommer i konflikt med treet. Det b\u00f8r utarbeides en plan for \u00e5 hindre spredning av fremmede arter dersom jordmasser fjernes fra planomr\u00e5det. Kilder Artsdatabanken 2018. Norsk r\u00f8dliste for naturtyper 2018. https://www.artsdatabanken.no/rodlistefornaturtyper Artsdatabanken 2021. Norsk r\u00f8dliste for arter 2021. https://www.artsdatabanken.no/lister/rodlisteforarter/2021/ Artsdatabanken 2023. Fremmede arter i Norge \u2013 med \u00f8kologisk risiko 2023. http://www.artsdatabanken.no/lister/fremmedartslista/2023 Bratli, H., Halvorsen, R., Bryn, A., Arnesen, G., Bendiksen, E., Jordal, J. B., Svalheim, E. J., Vandvik, V., Velle, L. G., \u00d8ien, D. -I. & Aarrestad, P. A. 2022. Beskrivelse av kartleggingsenheter i m\u00e5lestokk 1:5000 etter NiN versjon 2.3 \u2013 Natur i Norge (NiN) Kartleggingsveileder: 4 (utgave 2): 1\u2013413 Artsdatabanken, Trondheim Direktoratet for naturforvaltning 2007a. Kartlegging av naturtyper - Verdisetting av biologisk mangfold. DN-h\u00e5ndbok 13, 2.utgave 2007, med Milj\u00f8direktoratets utkast til reviderte fakta-ark for 2014. Direktoratet for naturforvaltning 2007b. Kartlegging av marint biologisk mangfold. DN- h\u00e5ndbok 19-2001 revidert 2007. Erikstad, L., Husteli, B., Dahl, R. & Heldal, T. 2018. Landformer. Norsk r\u00f8dliste for naturtyper 2018. Artsdatabanken. Hentet 24.11.2023. Fr\u00f8nsdal, C. 2017. Konsekvensvurdering av utfylling \u2013 Naturmangfold. Notat Asplan Viak AS. 8 sider. asplanviak.no 15 Larsen, O. K. 2017. Kartlegging av marine naturverdier i Bj\u00f8rndalspollen. Omr\u00e5deregulering, Bergen kommune. Ecofact rapport 591. 14 sider. Mikkelsen, G. & S\u00f8yland. A. 2017. Viltet i Bergen. Kartlegging av viltomr\u00e5der og status for viltartene - Bergen kommune, Bymilj\u00f8etaten: 66 s. + vedlegg. Milj\u00f8direktoratet 2022. Kartleggingsinstruks. Kartlegging av terrestriske Naturtyper etter NiN2. Veileder M-2209. 319 sider pluss vedlegg. Milj\u00f8direktoratet 2023. Kartleggingsinstruks. Kartlegging av terrestriske Naturtyper etter NiN2. Veileder M-2209. 320 sider pluss vedlegg. Milj\u00f8direktoratet 2023. H\u00e5ndbok om konsekvensutredning av klima og milj\u00f8 (M-1941). Oppdatert 1. september 2023. Steinsv\u00e5g, M. J. & Overvoll, O. 2005. Viltet i Bergen. Kartlegging av viktige viltomr\u00e5der og status for viltartene. - Bergen kommune og Fylkesmannen i Hordaland, MVA-rapport 2/2005: 49 s. + vedlegg. Trondheim kommune 2018. Veileder for arbeid n\u00e6r tr\u00e6r. Rapport Trondheim kommune. Kommunalteknikk, Milj\u00f8enheten, Trondheim bydrift, Trondheim Eiendom. 20 sider. asplanviak.no 16 "
}