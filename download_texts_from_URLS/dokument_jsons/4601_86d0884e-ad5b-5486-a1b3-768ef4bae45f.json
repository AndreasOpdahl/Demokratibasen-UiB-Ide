{
  "dokument_id": "86d0884e-ad5b-5486-a1b3-768ef4bae45f",
  "doc_type": "case_attachment",
  "kommune": 4601,
  "tittel": "_ KLAGE-2023_17105-25 Bergen - gbnr. 35_278 - Ytrebygdsveien 53 - oppf\u00f8ring av kran 1333598_1_1",
  "url": "https://bergen.kommune.no/politikere-utvalg/api/fil/bk360/10496743/-KLAGE-2023-17105-25-Bergen-gbnr-35-278-Ytrebygdsveien-53-oppforing-av-kran-1333598-1-1",
  "tekst": " V\u00e5r dato: V\u00e5r ref: 15.05.2024 2024/3291 Deres dato: Deres ref: 23.02.2024 KLAGE-2023/17105-24 DOLVIKEN EIENDOM AS Saksbehandler, innvalgstelefon c/o Terje S\u00f8reide S\u00f8reid\u00e5sen 21 Hilde Skogli, 5557 2363 5252 S\u00d8REIDGREND Bergen kommune - gbnr. 35/278 - Ytrebygdsveien 53 - oppf\u00f8ring av t\u00e5rnkran \u2013 midlertidig dispensasjon Vi viser til oversendelse av klagesak fra Bergen kommune, mottatt her den 23.02.2024. Vedtak: Statsforvalteren omgj\u00f8r Bergen kommune v/ byr\u00e5den sitt vedtak av 24.10.2023, jf. rammetillatelse datert 21.12.2023. S\u00f8knad om midlertidig dispensasjon og tillatelse til oppf\u00f8ring av t\u00e5rnkran avsl\u00e5s. Sakens bakgrunn Saken gjelder s\u00f8knad om midlertidig dispensasjon og tillatelse til oppf\u00f8ring/legalisering av t\u00e5rnkran med bomradius 50 meter og maksimal h\u00f8yde 42,8 meter p\u00e5 gbnr. 35/278. Av sakens dokumenter fremg\u00e5r det at kranen ble oppf\u00f8rt en gang mellom 1985 og 1992. Det ble s\u00f8kt om legalisering i 2013, og i 2016 ble det gitt en midlertidig tillatelse og dispensasjon p\u00e5 8 \u00e5r. I vedtaket oppgis det at denne skal gjelde fra mottatt s\u00f8knad 11.09.2013. Det ble s\u00f8kt om igangsettingstillatelse i 2017, men denne ble avsl\u00e5tt p\u00e5 bakgrunn av manglende ansvarsretter. Tiltaket har aldri f\u00e5tt igangsettingstillatelse, og den midlertidige tillatelsen ville uansett g\u00e5tt ut i 2021. Statsforvalteren forst\u00e5r det s\u00e5nn at bakgrunnen for at en n\u00e5 s\u00f8ker om midlertidig dispensasjon p\u00e5 ny, er at en \u00f8nsker \u00e5 f\u00e5 tilstrekkelig tid til \u00e5 f\u00e5 plassert en mindre kran p\u00e5 en annen plassering. Kommunen ga avslag p\u00e5 s\u00f8knaden den 28.07.2023. Vedtaket ble p\u00e5klaget den 17.08.2023. Klagesaken ble behandlet av byr\u00e5den for klima, milj\u00f8 og byutvikling i m\u00f8te den 24.10.2023. Byr\u00e5den tok klagen til f\u00f8lge, og fattet nytt vedtak i saken: 1. Med hjemmel i forvaltningsloven \u00a7 33 andre ledd oppheves Plan- og bygningsetatens vedtak datert 28.07.2023. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/5 2. Med hjemmel i plan- og bygningsloven \u00a7 19-2 innvilges midlertidig dispensasjon fra omr\u00e5dereguleringsplanen \u00a7 2.1.1 om krav til detaljregulering og \u00a7 3.8 om byggeh\u00f8yde, samt fra reguleringsplanens/ kommunedelplanen om byggegrense mot gangvei og fylkesvei p\u00e5 f\u00f8lgende vilk\u00e5r: a. varigheten av dispensasjonene som nevnt i pkt. 2 settes til 4 \u00e5r fra vedtaksdato. b. Krana skal ha en stoppfunksjon som hindrer den i \u00e5 krage ut over fylkeskommunal vei med tilh\u00f8rende infrastruktur b\u00e5de i eksisterende situasjon, i anleggsfasen for utviding av vegen og over vegen si utstrekning etter at denne er bygd ut i tr\u00e5d med gjeldende og/eller p\u00e5g\u00e5ende reguleringsplan for S\u00f8reide ungdomsskule. 3. I medhold av plan- og bygningsloven \u00a7\u00a7 20-1 og 21-4 gis det rammetillatelse til oms\u00f8kte tiltak. 4. Det overlates til Plan- og bygningsetaten \u00e5 utarbeide den endelige rammetillatelsen, men en vurdering av n\u00f8dvendige ytterligere vilk\u00e5r. 5. Klagen tas delvis til f\u00f8lge. Kommunen utstedte rammetillatelse i tr\u00e5d med byr\u00e5dens vedtak den 21.12.2023. Byr\u00e5dens vedtak ble p\u00e5klaget av Dolvik Eiendom AS v/ Terje S\u00f8reide, S\u00f8reid\u00e5sen 21, i klage datert 07.11.2023, og av Carl Mathisen og Natalie Haugland, S\u00f8reid\u00e5sen 17, i klage datert 16.11.2023. Klagerne anf\u00f8rer at vilk\u00e5rene for \u00e5 dispensere ikke er oppfylt. Vi viser til klagen i sin helhet. Utvalg for milj\u00f8 og byutvikling behandlet klagesaken i m\u00f8te den 15.02.2024, under sak 70/24. Klagen ble ikke tatt til f\u00f8lge. Vedtaket ble fattet med 13 mot 4 stemmer. Saken ble deretter sendt til Statsforvalteren for endelig avgj\u00f8relse. N\u00e5r det gjelder sakens bakgrunn for \u00f8vrig, viser vi til sakens dokumenter. Vi forutsetter at partene er kjent med disse. Statsforvalteren finner saken tilstrekkelig opplyst, jf. forvaltningsloven (fvl) \u00a7 33 siste ledd. Regelverk Statsforvalteren er delegert myndighet til \u00e5 avgj\u00f8re klager som gjelder enkeltvedtak etter plan- og bygningsloven, se plan- og bygningsloven \u00a7 1-9 og rundskriv T-2/09 fra Kommunal- og distriktsdepartementet. Statsforvalteren kan pr\u00f8ve alle sider ved vedtaket, ogs\u00e5 de skj\u00f8nnsmessige vurderingene som kommunen har gjort, jf. fvl \u00a7 34. Ved pr\u00f8ving av det kommunale skj\u00f8nnet skal Statsforvalteren legge stor vekt p\u00e5 hensynet til det lokale selvstyret. Det f\u00f8lger av pbl \u00a7 11-6 og \u00a7 12-4 at kommuneplanen og reguleringsplanen er juridisk bindende for nye eller utvidelse av eksisterende tiltak. Tiltak i strid med plan eller bestemmelser i plan- og bygningsloven, kan bare tillates dersom det blir gitt dispensasjon fra bestemmelsen tiltaket strider mot, jf. plan- og bygningsloven kapittel 19. Det g\u00e5r fremg\u00e5r av pbl \u00a7 19-3 at det kan gis midlertidig dispensasjon for bestemt eller ubestemt tid. Vilk\u00e5rene for \u00e5 gi midlertidig dispensasjon er de samme som for varig dispensasjon etter \u00a7 19-2. Vilk\u00e5rene i pbl \u00a7 19-2 er rettslige vurderingstema, ikke et kommunalt skj\u00f8nn. Det er derfor ikke anledning til \u00e5 legge nevneverdig vekt p\u00e5 hensynet til det lokale selvstyret. En dispensasjon endrer ikke en plan, men gir tillatelse til \u00e5 fravike planen for det aktuelle tilfelle og perioden s\u00f8knaden gjelder. Dispensasjon krever grunngitt s\u00f8knad. Etter forvaltningspraksis skal begrunnelsen for \u00e5 dispensere v\u00e6re spesiell og gjelde s\u00e6rlig for tiltaket, og kommunen skal ikke dispensere ut fra mer generelle vurderinger. Side: 3/5 Planstatus Eiendommen er omfattet av reguleringsplan ID 60030000, YTREBYGDA. GNR 35 BNR 2, 6, 7, 65, 278, 688 MFL., S\u00d8REIDE SENTRUM, ikrafttredelsesdato 28.11.2011 og er regulert til Bolig/kontor/annen n\u00e6ring - B/K/NA1. Deler av eiendommen (mot fylkesvei) er ber\u00f8rt av plan under arbeid, planid. 66030000 Ytrebygda gnr 35 bnr 7 m.fl., S\u00f8reide ungdomsskole. Planen er sendt til offentlig ettersyn august 2022. I sj\u00f8 er eiendommen omfattet av omr\u00e5deregulering nummer 60200000 for YTREBYGDA. GNR 33 BNR 7 MFL., DOLVIK - HOPE, MARINA- OG BOLIGOMR\u00c5DE. Omr\u00e5det i sj\u00f8 er vist som 6001 -bruk og vern av sj\u00f8 og vassdrag med tilh\u00f8rende strandsone. Kommuneplanens arealdel (KPA2018) viser eiendommen som sentrumsform\u00e5l -byfortettingssone og den ligger innenfor hensynssonene funksjonell strandsone og delvis innenfor gul veist\u00f8y. Tiltaket anses \u00e5 v\u00e6re i tr\u00e5d med regulert form\u00e5l Annen n\u00e6ring. Det er n\u00f8dvendig med dispensasjon fra reguleringsplanen \u00a7 2.1.1 om detaljregulering, samt \u00a7 3.8 om byggeh\u00f8yde, jf. pbl \u00a7 19-2. Det er ogs\u00e5 n\u00f8dvendig med dispensasjon fra reguleringsplanen n\u00e5r det gjelder byggegrense mot veg, jf. veglova \u00a7 29. Det f\u00f8lger av pbl \u00a7 19-2 at kommunen kan gi varig eller midlertidig dispensasjon fra regler fastsatt i eller i medhold av plan- og bygningsloven. Vilk\u00e5rene for dispensasjon, som begge m\u00e5 v\u00e6re oppfylt, fremg\u00e5r av \u00a7 19-2 andre ledd: \u00abDispensasjon kan ikke gis dersom hensynene bak bestemmelsen det dispenseres fra, eller hensynene i lovens form\u00e5lsbestemmelse, blir vesentlig tilsidesatt. I tillegg m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene etter en samlet vurdering.\u00bb Statsforvalterens vurdering Dispensasjon fra regulert byggeh\u00f8yde Det fremg\u00e5r f\u00f8lgende av gjeldende reguleringsplan \u00a7 3.8: \u00abBolig/kontor/annen n\u00e6ring B/K/NA1: Maksimal byggeh\u00f8yde er satt til 8 m over korresponderende niv\u00e5 i Ytrebygdsvegen. H\u00f8yeste tillatte tomteutnyttelse er satt til %-BRA=250 %. Byggeh\u00f8yde og arealutnyttelse skal v\u00e6re h\u00f8yest mot V1 og reduseres mot sj\u00f8en. Krav i \u00a7 1.7 om andel av felles uteareal p\u00e5 bakkeplan kan fravikes i detaljregulering\u00bb. Reguleringsbestemmelsen om maksimal byggeh\u00f8yde p\u00e5 8 meter over korresponderende h\u00f8yde i Ytrebygdsveien, som ligger p\u00e5 kote 20-21 i det aktuelle omr\u00e5det, antas \u00e5 gi en maksimalt tillatt byggeh\u00f8yde p\u00e5 kote 29. Kranen er oppgitt med h\u00f8yeste punkt p\u00e5 kote 43,2, som vil si at den er i overkant av 14 meter over tillatt h\u00f8yde i omr\u00e5det. Bestemmelser om maksimal byggeh\u00f8yde er normalt satt med hensyn til at det skal v\u00e6re tilstrekkelig lys, sol, luft og rom mellom bebyggelse. Slike bestemmelser skal ogs\u00e5 ivareta hensynet til naboer og omkringliggende milj\u00f8. Kommunen viser til at h\u00f8ydebegrensningen i gjeldende plan er satt for \u00e5 begrense tap av sol og utsikt for bakenforliggende eiendommer. Vurdering av dispensasjon fra arealplaner reiser s\u00e6rlige sp\u00f8rsm\u00e5l. Slike planer har blitt til gjennom en omfattende beslutningsprosess og er vedtatt av kommunestyret som er kommunens \u00f8verste folkevalgte organ. Planene omhandler konkrete forhold knyttet til arealutnyttelse innenfor et bestemt omr\u00e5de. Det skal derfor ikke v\u00e6re en kurant sak \u00e5 fravike en gjeldende plan. Side: 4/5 Av forarbeidene fremg\u00e5r det ogs\u00e5 at det ut ifra hensynet til offentlighet, samr\u00e5d og medvirkning i prosessen, er viktig at endringer i planer av betydning ikke skjer ved dispensasjoner, men behandles etter reglene om kommuneplanlegging og reguleringsplaner, jf. Ot.prp. nr. 32 (2007-2008) s. 242. P\u00e5 denne bakgrunn er det h\u00f8y terskel for \u00e5 gi dispensasjon fra en gjeldende plan. Statsforvalteren vil f\u00f8rst peke p\u00e5 at det ikke er tvil om at kranen i stor grad forringer utsikten til bakenforliggende boliger. Vi vurderer at kranen f\u00e5r store virkninger b\u00e5de for bakenforliggende boliger, og omr\u00e5det generelt. Videre er kranen i bevegelse, noe som forsterker den visuelle forstyrrelsen av utsikten, sammenlignet med en stillest\u00e5ende konstruksjon. Vi vil ogs\u00e5 peke p\u00e5 at kranen fremst\u00e5r som sv\u00e6rt dominerende sett fra sj\u00f8siden. Selv om en kran i seg selv kan anses \u00e5 v\u00e6re i tr\u00e5d med sine bygde omgivelser, er h\u00f8yden og utstrekningen noks\u00e5 omfattende i dette tilfellet. I tillegg til \u00e5 angi maksimal byggeh\u00f8yde, angir ogs\u00e5 den aktuelle reguleringsbestemmelsen at byggeh\u00f8yden skal reduseres mot sj\u00f8en. Vi antar derfor at tiltaket, som er helt i sj\u00f8kanten, er ytterligere i motstrid til bestemmelsene, og kan bidra til \u00e5 i enda st\u00f8rre grad sette til side hensynene bak bestemmelsen. Videre forst\u00e5r vi det s\u00e5nn at det i dette tilfellet er fullt mulig \u00e5 ta i bruk kraner som er mindre inngripende visuelt enn den aktuelle kranen. Vi finner ikke grunn til \u00e5 legge s\u00e6rlig vekt p\u00e5 at dispensasjonen er midlertidig her. Det er snakk om fire \u00e5r, som er en forholdsvis lang periode. Videre har kranen allerede i mange \u00e5r st\u00e5tt p\u00e5 eiendommen uten gyldig tillatelse. Vi har forst\u00e5else for at det er behov for en l\u00f8sning for h\u00e5ndtering av b\u00e5ter og annet materiell, men vi mener at tiltakshaver i dette tilfellet har hatt god tid til \u00e5 f\u00e5 p\u00e5 plass en annen l\u00f8sning, som er til mindre sjenanse for naboer. Vi forst\u00e5r det s\u00e5nn at det ble gitt midlertidig tillatelse i 2016 i fors\u00f8k p\u00e5 \u00e5 komme tiltakshaver i m\u00f8te, og gi tid til \u00e5 finne en god l\u00f8sning. Vi er derfor enig med fagetaten i at en ny midlertidig dispensasjon ikke vil medf\u00f8re noe insitament for ytterligere fremdrift for \u00e5 komme med en alternativ l\u00f8sning for materiellh\u00e5ndtering. Det er i tillegg opplyst at det i 2013 ble avholdt et oppstartsm\u00f8te vedr\u00f8rende detaljregulering, men at initiativet ble avsluttet i 2015 fordi det ikke var fremdrift i planen fra forslagsstillers side. Vi vil videre fremheve at det er h\u00f8y terskel for \u00e5 dispensere fra en gjeldende plan. Utgangspunktet er at planer skal overholdes, frem til de blir endret eller opphevet. I dette tilfellet er det ogs\u00e5 plankrav i medhold av reguleringsplanen, hvilket ytterligere taler i retning av at det ikke b\u00f8r dispenseres fra h\u00f8ydebestemmelsen. Vi vil ogs\u00e5 fremheve hensynet til forutberegnelighet, og at naboer skal kunne innrette seg etter en h\u00f8ydebegrensning som er fastsatt i plan. Vi vurderer etter dette at hensynene bak reguleringsbestemmelsen om byggeh\u00f8yde blir \u00abvesentlig tilsidesatt\u00bb dersom det gis dispensasjon i dette tilfellet. Da dispensasjonsbestemmelsen i pbl \u00a7 19-2 forutsetter at begge vilk\u00e5r m\u00e5 v\u00e6re oppfylt for at dispensasjon skal kunne gis, finner vi ikke grunnlag for \u00e5 ta stilling til om fordelene ved \u00e5 dispensere er \u00abklart\u00bb st\u00f8rre enn ulempene. N\u00e5r vilk\u00e5rene for \u00e5 dispensere ikke er oppfylt, m\u00e5 s\u00f8knaden avsl\u00e5s, jf. pbl \u00a7 21-4. P\u00e5 bakgrunn av vurderingen ovenfor er det ikke grunn til \u00e5 vurdere \u00f8vrige n\u00f8dvendige dispensasjoner. Oppsummering Etter en gjennomgang av saken har Statsforvalteren kommet til at vi m\u00e5 omgj\u00f8re kommunen sitt vedtak av 24.10.2023, jf. rammetillatelse datert 21.12.2023, til avslag. Klagen har dermed f\u00f8rt frem. Side: 5/5 Statsforvalterens vedtak er endelig og kan ikke p\u00e5klages, jf. fvl \u00a7 28 tredje ledd. Vi gj\u00f8r oppmerksom p\u00e5 at en klager som har f\u00e5tt endret et vedtak til gunst kan kreve dekket sakskostnader i tr\u00e5d med fvl \u00a7 36. Et eventuelt krav m\u00e5 sendes til Statsforvalteren innen tre uker. Med hilsen Anne Kjersti Sande Ida Loftesnes Kv\u00e5le fung. seksjonsleder seniorr\u00e5dgiver Dokumentet er elektronisk godkjent Kopi til: BYGG PROSJEKT AS Skuteviksbodene 21 5035 BERGEN BERGEN KOMMUNE Postboks 7700 5020 BERGEN BJORDAL & MADSEN AS Ytrebygdsvegen 53 5252 S\u00d8REIDGREND H\u00e5kon Omdal Laskemoen S\u00f8reid\u00e5sen 37 5252 S\u00f8reidgrend Johnny Monsen S\u00f8reid\u00e5sen 19 5252 S\u00f8reidgrend VAAG EIENDOM & INVEST AS S\u00f8reid\u00e5sen 10 5252 S\u00d8REIDGREND ADVOKAT PER-ERIK G\u00c5SKJENN - BERGEN Valkendorfsgaten 4 5012 BERGEN LEGAL COASTLINE INVEST HOLDING AS c/o Rune Ellefsen S\u00f8r\u00e5sh\u00f8gda 5235 R\u00c5DAL 157 Mottakerliste: DOLVIKEN EIENDOM AS c/o Terje S\u00f8reide S\u00f8reid\u00e5sen 21 5252 S\u00d8REIDGREND Natali Haugland S\u00f8reid\u00e5sen 17 5252 S\u00f8reidgrend Carl Gunnar Horn Mathisen S\u00f8reid\u00e5sen 17 5252 S\u00f8reidgrend Terje S\u00f8reide S\u00f8reid\u00e5sen 21 5252 S\u00f8reidgrend "
}