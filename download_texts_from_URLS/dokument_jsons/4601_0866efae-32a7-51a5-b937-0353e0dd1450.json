{
  "dokument_id": "0866efae-32a7-51a5-b937-0353e0dd1450",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Christian Haugen (FrP) m.fl. - Vold i n\u00e6re relasjoner \u2013 et stort samfunnsproblem",
  "url": "https://bergen.kommune.no/politikere-utvalg/api/fil/bk360/9902813/Svar-pa-representantforslag-fra-Christian-Haugen-FrP-m-fl-Vold-i-naere-relasjoner-et-stort-samfunnsproblem",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/16247-7 Saksbehandler: Berit Kleppe Fra Dato: 8. mai 2024 Byr\u00e5d for barnevern, sosiale tjenester og mangfold Svar p\u00e5 representantforslag fra Christian Haugen (FrP) m.fl. - Vold i n\u00e6re relasjoner \u2013 et stort samfunnsproblem Forretningsutvalget har i m\u00f8te 6. februar 2024 i sak 59/24 fattet f\u00f8lgende vedtak: 1. Representantforslag fra Christian Haugen (FrP), Marit Warncke (H), Thomas Modulv Flesland (Sp), Elin Brandt \u00c5dlandsvik (INP), Anne-Margrete Bollmann (BL) og Tom-Ove Koteng Monsen (PP) - Vold i n\u00e6re relasjoner \u2013 et stort samfunnsproblem oversendes byr\u00e5det for videre utredning. 2. Byr\u00e5det bes om \u00e5 vurdere forslaget og oversende byr\u00e5dets vurdering i notats form til Bystyrets kontor slik at bystyret kan behandle saken senest i bystyrem\u00f8tet 19. juni 2024. 3. Utvalg for helse og sosial avgir innstilling i saken. Bystyrerepresentantene Christian Haugen (FrP), Marit Warncke (H), Thomas Modulv Flesland (Sp), Elin Brandt \u00c5dlandsvik (INP), Anne-Margrete Bollmann (BL) og Tom-Ove Koteng Monsen (PP) har fremmet f\u00f8lgende representantforslag: I l\u00f8pet av kort tid har flere s\u00e5kalte partnerdrap rystet Norge. Disse tragiske d\u00f8dsfallene kommer ikke ut av det bl\u00e5. De samme faresignalene preger nesten samtlige saker. Problemet er at de ikke blir tatt alvorlig nok. Siden 2000 ble 186 kvinner og 23 menn drept av sin partner eller ekspartner. Nesten alle slike drap er kjennetegnet av vold i forkant. En fersk kartlegging fra VG avdekket at minst 25 av ofrene hadde eller ba om voldsalarm eller bes\u00f8ksforbud f\u00f8r drapet skjedde. Politiet har i over ti \u00e5r v\u00e6rt p\u00e5lagt \u00e5 vurdere risiko i alle partnervoldssaker, men dette blir ikke systematisk fulgt opp. Stadig f\u00e6rre anmelder familievold: 3509 saker i 2018 mot ca 3000 i 2022. Avdelingsdirekt\u00f8r i Politidirektoratet, Bj\u00f8rn Vandvik, har uttalt at kapasitetsmangel og kompetanseutfordringer er \u00e5rsaker. Gjennomsnittlig har politidistriktene gjort risikovurderinger i 6 av 10 saker, if\u00f8lge POD. Leder for Politiets Fellesforbund i Vest, Martin Kjelby uttalte til BA 18.01.24 at han var bekymret for kuttene til forebyggende enhet i Politidistrikt Vest. Det er meget alvorlig. Riksrevisjonen, partnerdrapsutvalget, barnevoldsutvalget og overv\u00e5kningskomiteen GREVIO er blant mange som har uttrykt bekymring for organiseringen og samordningen av arbeidet mot vold og overgrep. Det blir p\u00e5pekt at styringssignalene og dialogen mellom niv\u00e5ene er ikke er godt nok samkj\u00f8rte. De \u00f8konomiske virkemidlene p\u00e5 feltet er heller ikke godt nok samordnet, og det har i for liten grad v\u00e6rt jobbet med felles innsats og tiltak. Dette gir utfordringer ute i kommunene, ikke minst for ofrene \u2013 i hovedsak utsatte kvinner og barn. N\u00e5 er det p\u00e5 h\u00f8y tid at det lyttes til, og tas st\u00f8rre hensyn til dem. I Norge lever rundt 750 barn p\u00e5 skjult adresse, da gjerne i frykt og p\u00e5 flukt fra overgriper. Igjen er det ofrene, som ofte er redde familier, som m\u00e5 innskrenke eget liv og friheter. Det er forst\u00e5elig at ofrene opplever dette b\u00e5de urettferdig og som en enorm belastning. I tillegg kan man risikere \u00e5 tvinges til samv\u00e6r med den som har utsatt en for mishandling. I svar p\u00e5 skriftlig sp\u00f8rsm\u00e5l til byr\u00e5d Monstad 29.01.24 om hvordan man jobber i prim\u00e6rhelsetjenesten i Bergen med \u00e5 avdekke og forebygge vold i n\u00e6re relasjoner svarte byr\u00e5d Monstad: \u00abKommunen er etter helse- og omsorgstjenesteloven pliktig til \u00e5 forebygge, avdekke og avverge vold og seksuelle overgrep (\u00a7 3-3 a). Kunnskap og kompetanse om vold i n\u00e6re relasjoner i prim\u00e6rhelsetjenesten, er en viktig forutsetning for \u00e5 kunne iverksette virkningsfulle forebyggende tiltak og avdekke vold i n\u00e6re relasjoner. Bergen kommune har ulike tilpassede kompetansehevende tilbud om vold og overgrep til ansatte i tjenestene. Ansatte i Bergen kommune kan ogs\u00e5 s\u00f8ke r\u00e5d hos Krisesenteret for Bergen og omegn \u2013 hjelp til voldsutsatte. Krisesenteret har d\u00f8gn\u00e5pen telefon og er spesialister p\u00e5 omr\u00e5det. Bergen kommunen f\u00f8lger gjeldende nasjonalfaglige retningslinjer for \u00e5 forebygge og avdekke vold i n\u00e6re relasjoner. I helsestasjon blir alle gravide i m\u00f8te med jordmor, spurt om erfaringer med vold. Helsesykepleier kartlegger ogs\u00e5 voldserfaringer p\u00e5 hjemmebes\u00f8k etter f\u00f8dsel. Ved skolestartsamtalen p\u00e5 1. trinn m\u00f8ter eleven sammen med foreldre, til konsultasjon hos helsesykepleier og lege. Temaet vold, overgrep og omsorgssvikt blir tatt opp i konsultasjonene. Helsesykepleier og lege har kompetanse p\u00e5 \u00e5 observere barnet og samhandlingen mellom barnet og foreldre. Alle 6. klasser f\u00e5r undervisning om vold. Sentralt i det forebyggende arbeidet, er \u00e5 sikre at barn har kunnskap om hva vold i n\u00e6re relasjoner er. Bergen har utviklet et forebyggende undervisningsopplegg som er kvalitetssikret av Barnehuset og Regionalt ressurssenter om vold, traumatisk stress og selvmordsforebygging (RVTS vest). Helsesykepleiere har f\u00e5tt oppl\u00e6ring i \u00e5 holde undervisningen. Kontaktl\u00e6rer er alltid til stede. P\u00e5 8. trinn f\u00e5r elevene tilbud om en helsesamtale med helsesykepleier. Ungdommene f\u00e5r informasjon om hva vold, overgrep og omsorgssvikt er, ogs\u00e5 seksualisert vold, kj\u00e6restevold og nettbaserte overgrep. De blir ogs\u00e5 spurt om de har opplevd vold eller har ut\u00f8vd vold. Legevaktleger og annet helsepersonell som samarbeider med leger i vakt, er pliktig til \u00e5 gjennomf\u00f8re kurs i volds- og overgrepsh\u00e5ndtering (jf. Forskrift om krav til og organisering av kommunal legevaktordning, ambulansetjeneste, medisinsk n\u00f8dmeldetjeneste mv. \u00a7 7 a (akuttmedisinforskriften)). Alle fastleger med vaktplikt p\u00e5 legevakten m\u00e5 derfor ha gjennomf\u00f8rt kurset. I tillegg til det obligatoriske kurset om volds- og overgrepsh\u00e5ndtering, er \u00abVold i n\u00e6re relasjoner\u00bb ogs\u00e5 ett av temaene i spesialistutdanning i allmennmedisin. Det vil si at fastleger har kompetanse p\u00e5 dette. N\u00e5r en pasient opps\u00f8ker fastlege eller legevakt med skade som kan v\u00e6re resultat av vold, er det en viktig oppgave \u00e5 avdekke dette og fors\u00f8ke \u00e5 forebygge nye voldshendelser. Byens innbyggere kan ta kontakt med Livskrisehjelpen p\u00e5 Bergen legevakt ved behov for hjelp knyttet til vold i n\u00e6re relasjoner. Dersom personer trenger hjelp utenom Livskrisehjelpen sine \u00e5pningstider, kan de kontakte Bergen legevakt \u00e5 f\u00e5 god hjelp der. Bergen legevakt har utarbeidet egne retningslinjer og prosedyrer for \u00e5 h\u00e5ndtere problemstillinger knyttet til vold og overgrep. Ellers minner vi om at Helse Bergens skadepoliklinikk ogs\u00e5 har en rolle i dette. Handlingsplan for vold og overgrep i n\u00e6re relasjoner er under rullering og forventet levert til bystyret h\u00f8sten 2024. Planen vil ha s\u00f8kelys p\u00e5 kompetansehevende tiltak og et styrket tverrfaglig samarbeid.\u00bb I et skriftlig sp\u00f8rsm\u00e5l til byr\u00e5d Spurkeland om hva som er status p\u00e5 arbeidet med \u00e5 etablere en helhetlig oppf\u00f8lging av kvinner som er og blir utsatt for vold i n\u00e6re relasjoner per dags dato i Bergen kommune svarte byr\u00e5d Spurkeland 30.01.24: \u00abDet er viktig for byr\u00e5det \u00e5 sikre en helhetlig oppf\u00f8lging av kvinner og menn som utsettes for vold i n\u00e6re relasjoner, og \u00e5 bygge videre p\u00e5 det tilbudet som gis i dag. Bergen kommune driver krisesentertilbud, hvor det gis beskyttelse og et helhetlig tilbud til personer som er utsatt for vold i n\u00e6re relasjoner. Kommunen driver ogs\u00e5 veiledning og oppf\u00f8lging. Byr\u00e5dsavdeling for barnevern, sosiale tjenester og mangfold har gjennomf\u00f8rt fagdag for ansatte i aktuelle byr\u00e5dsavdelinger for \u00e5 \u00f8ke kompetanse knyttet til vold og overgrep i n\u00e6re relasjoner. Dette gjelder b\u00e5de menn og kvinner som utsettes for vold og overgrep i n\u00e6re relasjoner. Tretti ansatte fra tjenestene i byr\u00e5dsavdelingen f\u00e5r ogs\u00e5 tilbud om \u00e5 delta p\u00e5 kursrekke hos Ressurssenter om vold, traumatisk stress og selvmordsforebygging (RVTS), med temaet s\u00e5rbare voksne utsatt for vold, overgrep og omsorgssvikt.\u00bb I planen mot vold i n\u00e6re relasjoner, \u00abTrygg gjennom hele livet 2019-2023\u00bb er et av tiltakene: \u00abAnsvar for \u00e5 ivareta kommunens helhetlige og koordinerte arbeid mot vold i n\u00e6re relasjoner legges til en av kommunens to SLT-koordinatorstillinger\u00bb (tiltak 18) og: \u00abSikre at tverrfaglige team/konsultasjonsteam med god kompetanse om vold i n\u00e6re relasjoner og andre alvorlige problemstillinger er tilgjengelig for kommunale tjenester, frivillige og p\u00e5r\u00f8rende \u2013 b\u00e5de for barn og familier, voksne og eldre\u00bb (tiltak 19). Flere frivillige organisasjoner har gitt utrykk for at mennesker som opplever vold i n\u00e6re relasjoner opplever sv\u00e6rt ulik oppf\u00f8lging og bistand i Bergen kommune. For mennesker som lever i voldelige forhold m\u00e5 hjelpen v\u00e6re enkel \u00e5 opps\u00f8ke og det m\u00e5 v\u00e6re tilgjengelig en oversikt over ulike tilbud for de ulike behovene. Forslag til vedtak: 1. Utarbeide en helhetlig oppf\u00f8lging av mennesker som opplever vold i n\u00e6re relasjoner med koordinator for samordning av tjenester fra ulike etater. 2. Se p\u00e5 mulighetene for \u00e5 etablere et pakkeforl\u00f8p etter kopi fra spesialisthelsetjenesten. 3. Be byr\u00e5det levere sak til bystyret med forslag til hvordan et slikt pakkeforl\u00f8p kan se ut. Byr\u00e5dets vurdering av representantforslaget: Vold og overgrep i n\u00e6re relasjoner er alvorlig kriminalitet, og er farlig b\u00e5de p\u00e5 kort og lang sikt. Vold og overgrep mot barn og vold i n\u00e6re relasjoner er et stort samfunns- og folkehelseproblem. Det er en alvorlig krenkelse av den som rammes, som kan f\u00e5 synlige og usynlige psykologiske konsekvenser som den utsatte kan b\u00e6re med seg resten av livet. Det \u00e5 bli utsatt for vold og overgrep er s\u00e6rlig skadelig for barn dersom den som ut\u00f8ver vold og overgrep er den som skal gi trygghet og omsorg. I tillegg til selve volden kommer smerten av \u00e5 bli utsatt for et overgrep fra en n\u00e6rst\u00e5ende person. Volden skaper utrygghet, kan gi helseutfordringer og tap av velferd, og begrense den enkeltes livsutfoldelse og mulighet for en aktiv samfunnsdeltakelse. I ytterste konsekvens f\u00f8rer volden til tap av liv. Trygg gjennom hele livet \u2013 plan mot vold i n\u00e6re relasjoner 2019-2023, rulleres, og er planlagt lagt frem for bystyret h\u00f8st 2024. I arbeidet med rulleringen ble det etablert en ekstern referansegruppe med deltakere fra Kompetansesenteret for Rus Vest (KoRus), Alternativ til vold (ATV), Ressurssenter mot vold, traumatisk stress og selvmordsforebygging Vest (RVTS), Regionalt kunnskapssenter for barn og unge Vest (RKBU), Barnehuset, Vestland fylkeskommune og Nok. Bergen (kompetansesenter mot seksuelle overgrep). Eldrer\u00e5det, Kommunalt r\u00e5d for personer med nedsatt funksjonsevne og Ungdomsr\u00e5det har kommet med innspill ved oppstarten av planarbeidet. Det ble gjennomf\u00f8rt to innspillm\u00f8ter etter initiativ fra Kvinnehelsehuset/sanitetskvinnene, med kvinner som har v\u00e6rt utsatt for vold i n\u00e6re relasjoner. 1. Utarbeide en helhetlig oppf\u00f8lging av mennesker som opplever vold i n\u00e6re relasjoner med koordinator for samordning av tjenester fra ulike etater. Svar: Byr\u00e5det er enig i at mennesker som opplever vold i n\u00e6re relasjoner trenger en helhetlig oppf\u00f8lging. Helhetlig og sammenhengende bistand krever god samhandling mellom de ulike tjenestene, slik at volds- og overgrepsutsatte m\u00f8ter et s\u00f8ml\u00f8st tjenesteapparat. Voldsutsattes rettigheter og behov skal v\u00e6re i sentrum, og innsatsen skal v\u00e6re kunnskapsbasert. I Bergen kommune sin rullering av handlingsplan mot vold i n\u00e6re relasjoner er f\u00f8lgende tiltak foresl\u00e5tt for \u00e5 sikre en mer helhetlig oppf\u00f8lging: - Kompetanseheving til medarbeidere for m\u00e5lrettet og systematisk arbeid knyttet til forebygging, avdekking og oppf\u00f8lging av personer som er utsatt for vold og overgrep, gjennom blant annet e-l\u00e6ringskurs og verkt\u00f8y for risikovurdering. - Styrke samarbeid p\u00e5 tvers av byr\u00e5dsavdelinger, blant annet gjennom felles kompetanseheving og etablering av team som tar imot bekymringsmeldinger. - Utrede behovet for en brukerreise/tilpasset oppf\u00f8lging av den enkelte som utsettes for vold. Ansette koordinator i 50% stilling for \u00e5 utvikle og koordinere kommunens innsats mot vold og overgrep i n\u00e6re relasjoner for personer over 18 \u00e5r. Koordinering og samhandling krever en dedikert ressurs, med ansvar for \u00e5 blant annet sikre oppf\u00f8lging av lovkrav, prosedyre, kompetanseheving og informasjonsarbeid. Denne ressursen kan det p\u00e5 sikt v\u00e6re aktuelt \u00e5 \u00f8ke opp. 2. Se p\u00e5 mulighetene for \u00e5 etablere et pakkeforl\u00f8p etter kopi fra spesialisthelsetjenesten. Svar: Opptrappingsplan mot vold og overgrep mot barn og vold i n\u00e6re relasjoner (2024- 2028) viser til at det er behov for \u00e5 utvikle likeverdige og mer sammenhengende tjenester til personer som er utsatt for vold. Fra innspillm\u00f8tene med kvinner som har v\u00e6rt utsatt for vold, ble det tilbakemeldt behov for pakkeforl\u00f8p for voldsutsatte, b\u00e5de barn og voksne. De melder behov for en kontaktperson som har kunnskap om hvor de kan henvende seg for hjelp og oppf\u00f8lging, og som kan v\u00e6re med p\u00e5 m\u00f8ter som samarbidspar/st\u00f8tteperson. I rullering av handlingsplan mot vold i n\u00e6re relasjoner er det foresl\u00e5tt sette ned en arbeidsgruppe med aktuelle akt\u00f8rer/samarbeidspartnere for \u00e5 se p\u00e5 hvordan en brukerreise/tilpasset oppf\u00f8lging kan gjennomf\u00f8res. Kommunen skal sikre at innbyggere som utsettes for vold i n\u00e6re relasjoner f\u00e5r de tjenestene de har behov for. 3. Be byr\u00e5den levere sak til bystyret med forslag til hvordan et slikt pakkeforl\u00f8p kan se ut. Svar: Dette vil komme som et tema i rullering av handlingsplan mot vold og overgrep i n\u00e6re relasjoner, og det m\u00e5 avventes med \u00e5 legge frem en sak for bystyret. Som beskrevet over er det foresl\u00e5tt et tiltak der en arbeidsgruppe vil se p\u00e5 hvordan en brukerreise kan gjennomf\u00f8res. Det er flere andre tiltak som skal jobbes med i planperioden, som fore eksempel et bedre krisesentertilbud, som det ogs\u00e5 er viktig \u00e5 jobbe med fremover. Christine B. Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}