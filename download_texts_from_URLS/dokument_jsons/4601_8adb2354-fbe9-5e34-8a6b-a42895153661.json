{
  "dokument_id": "8adb2354-fbe9-5e34-8a6b-a42895153661",
  "doc_type": "case_presentation",
  "kommune": 4601,
  "tittel": "Orientering om oppf\u00f8lging av tillatelse etter forurensningsloven til utslipp av kommunalt avl\u00f8psvann og utslipp av overvann fra avl\u00f8psrenseanlegg i Bergen og Arna tettbebyggelser (utslippstillatelsen)",
  "url": "https://bergen.kommune.no/politikere-utvalg/api/fil/bk360/11329891/Framstilling-Orientering-om-oppfolging-av-tillatelse-etter-forurensningsloven-til-utslipp-av-kommunalt-avlopsvann-og-utslipp-av-overvann-fra-avlopsrenseanlegg-i-Bergen-og-Arna-tettbebyggelser-utslippstillatelsen-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2018/26794-55 Orientering om oppf\u00f8lging av tillatelse etter forurensningsloven til utslipp av kommunalt avl\u00f8psvann og utslipp av overvann fra avl\u00f8psrenseanlegg i Bergen og Arna tettbebyggelser (utslippstillatelsen) Hva saken gjelder: Med hjemmel i forurensningsloven \u00a7 11 og forurensningsforskriften kapittel 14 gir staten utslippstillatelser for avl\u00f8psvann til kommunene. Bergen kommune har utslippstillatelse fra Fylkesmannen i Hordaland (n\u00e5 Stasforvalteren i Vestland) fra 16.10.2016. I utslippstillatelsen er det stilt krav om at det skal etableres sekund\u00e6rrensing for utslipp av avl\u00f8psvann fra Bergen og Arna tettbebyggelser innen 31.12.2025. Arbeidet med \u00e5 etablere sekund\u00e6rrensing i deler av Bergen og Arna tettbebyggelser er forsinket, og det er klart at fristen for \u00e5 oppn\u00e5 rensekravene i utslippstillatelsen ikke vil kunne n\u00e5s i disse omr\u00e5dene. Dette omfatter avl\u00f8psvann fra 17 % av byens innbyggere (58 400 personer) som er tilknyttet kommunalt nett. Statsforvalteren har i brev datert 13.08.2024 (vedlagt) varslet om at det ikke kan gis forlengede frister for etablering av sekund\u00e6rrensing. Bergen kommune vil derfor etter 31.12.2025 v\u00e6re i brudd med milj\u00f8regelverket og Statsforvalterens utslippstillatelse i de omr\u00e5dene der det enda ikke er etablert sekund\u00e6rrensing i tr\u00e5d med tillatelsen. Kommunen vil ogs\u00e5 v\u00e6re i brudd med avl\u00f8psdirektivets bestemmelser som er bindende for Norge gjennom E\u00d8S-avtalen. Etter Statsforvalterens vurdering kan fortsatte urensede utslipp utgj\u00f8re en risiko for helse og milj\u00f8, blant annet ved at de bidrar til en risiko for eutrofiering og oksygensvinn i lokale sj\u00f8omr\u00e5der, eller inneb\u00e6re helserisiko ved n\u00e6rheten av badeplasser mm. Utslipp av avl\u00f8psvann har ogs\u00e5 betydning p\u00e5 global skala ved spredning av antibiotikaresistens, mikroplast, legemiddelrester, milj\u00f8gifter mm. Videre viser Statsforvalteren til plan- og bygningsloven \u00a7 27-2: \u00abf\u00f8r opprettelse eller endring av eiendom eller bygning, eller oppf\u00f8ring av bygning blir godkjent, skal avl\u00f8psvann f\u00f8res bort og v\u00e6re sikret i samsvar med forurensningsloven\u00bb. For renseanlegg som etter 31.12.2025 fremdeles ikke oppn\u00e5r rensekravene i tillatelsen kan kommunen ikke tillate ny tilknytning til disse anleggene. Dersom nye bygninger skal bygges og tas i bruk i omr\u00e5der som ikke oppn\u00e5r sekund\u00e6rrensing, m\u00e5 det planlegges egne avl\u00f8psl\u00f8sninger for \u00e5 ivareta sekund\u00e6rrensekravet. I nevnte brev ber Statsforvalteren om f\u00f8lgende opplysninger innen 31.10.2024: - Fremdriftsplan for etablering av sekund\u00e6rrensing i Bergen og Arna tettbebyggelse. Fremdriftsplanen skal v\u00e6re detaljert, med korte realistiske delfrister for de ulike arbeidene. 1 - Informasjon om hvilke tiltak kommunen vil gj\u00f8re for \u00e5 sikre at ny bebyggelse skal v\u00e6re lovlig etter forurensningsregelverket i de omr\u00e5dene der sekund\u00e6rrensing ikke blir etablert innen fristen, jf. plan- bygningsloven \u00a7 27-2. - Vurdering av hvilken milj\u00f8risiko forsinkelsene med etablering av sekund\u00e6rrensing inneb\u00e6rer i de aktuelle resipientomr\u00e5dene. - Vurdering av om det er aktuelle avb\u00f8tende tiltak som kan settes i verk i p\u00e5vente av at nye renseanlegg skal komme p\u00e5 plass. Videre skriver Statsforvalteren at det vil v\u00e6re aktuelt \u00e5 knytte tvangsmulkter til delfrister i fremdriftsplanen. Dette vil varsles i eget brev. P\u00e5legget er gitt med hjemmel i forurensningsloven \u00a7 4. Det er ikke nevnt st\u00f8rrelse p\u00e5, eller tidspunkt for, iverksettelse av eventuell mulkt. Bergen Vann er i dialog med Statsforvalteren om saken. Det er blant annet avholdt m\u00f8te 27.09.2024 der det ble gitt innledende informasjon om p\u00e5g\u00e5ende arbeider. Statsforvalteren er informert om at saken blir behandlet snarest mulig, men at det m\u00e5 tas forbehold om politisk saksbehandlingstid f\u00f8r kommunen kan komme med sin endelige tilbakemelding. Saken legges frem for bystyret til orientering. Fagetatens vurdering og anbefaling: Bergen Vann har levert fagnotat der de redegj\u00f8r for utslippstillatelser og avl\u00f8psh\u00e5ndtering i Bergen, generelt om status for oppgraderingsarbeidet, status for etablering av sekund\u00e6rrensing i de enkelte omr\u00e5der inkludert vurdering av milj\u00f8risiko ved forsinket sekund\u00e6rrensing, kort om kostander, samt kommentarer til \u00f8vrige sp\u00f8rsm\u00e5l fra Statsforvalteren. Bergen Vanns vurderinger oppsummeres kort under, for utfyllende opplysninger vises det til vedlagt fagnotat i sin helhet. Utslippstillatelse og avl\u00f8psh\u00e5ndtering i Bergen Bergen kommune har utslippstillatelse dater 16.10.2016 fra Statsforvalteren i Vestland. Tillatelsen totale ramme er 350 000 personekvivalenter (pe), inkludert n\u00e6ringsvirksomhet. Anleggsarbeidene for oppgradering av Kvernevik, Ytre Sandviken, Holen og Flesland renseanlegg ble startet i 2012, og de nye sekund\u00e6rrensetrinnene i disse anleggene ble satt i drift i 2014 \u2013 2016. Slammet behandles ved biogassanlegget i R\u00e5dalen som produserer biogass og reduserer slamvolumet med ca. 40 %. Anleggene som ikke er oppgradert har mekanisk rensing ved rister som fjerner st\u00f8rre partikler, eller de er tilknyttet store slamavskillere. I tillegg har Garnes renseanlegg sand- og fettfang. Sekund\u00e6rrensing inneb\u00e6rer fjerning av minst 70 % av tilf\u00f8rt organisk materiale i tillegg til den nevnte partikkelfjerning. Generelt om status for oppgraderingsarbeidet Etablering av sekund\u00e6rrensing for gjenv\u00e6rende utslipp har v\u00e6rt under planlegging siden utslippstillatelsen ble gitt i 2016. Av ulike \u00e5rsaker har ikke alle arbeidene hatt \u00f8nsket fremdrift. Det er knyttet utfordringer til reguleringsmessige forhold, kolliderende prosjekter og noe mangel p\u00e5 personell som har gitt forsinkelser. Det p\u00e5pekes at de fleste gjenv\u00e6rende anleggene ligger spredt langs fjordene. Overv\u00e5kningen som p\u00e5g\u00e5r gjennom byfjordunders\u00f8kelsen avdekker ikke forurensningsmessige problemer knyttet til disse utslippene, med noen mindre lokale unntak. Kostnadene for sanering av gamle anlegg vil bli h\u00f8y m\u00e5lt mot milj\u00f8gevinsten. 2 Status for de enkelte omr\u00e5dene Arna Det eksisterende renseanlegget p\u00e5 Garnes er tilpasset minimumskrav fra utbyggingstidspunktet. Det m\u00e5 bygges nytt anlegg for \u00e5 tilfredsstille dagens krav. Utslipp fra de mindre anleggene Ytre Arna og Hagardsvika skal overf\u00f8res til nytt renseanlegg p\u00e5 Garnes. Arbeidet med nytt renseanlegg p\u00e5 Garnes startet opp i 2018. Reguleringsplanarbeidet startet i 2020, og planforslaget har v\u00e6rt p\u00e5 h\u00f8ring. Det er utfordringer (med varsel om innsigelse) knyttet til vernet jernbanelinje, bruk av dyrket mark til adkomstvei og behov for utgraving av kulturminner. Statsforvalteren har etter dialogm\u00f8te i 2024 trukket f\u00f8lgende konklusjon: \u00abStatsforvalteren har etter en totalvurdering konkludert med at de samfunnsmessige forhold knyttet til renseanlegget g\u00e5r foran andre hensyn i denne saken. Eventuelt vedtak av regulering (jf. nytt planalternativ) av ny tilkomstvei til anlegget vil ikke bli p\u00e5klaget av Statsforvalter. Detaljprosjektering er startet i 2024. Anleggsstart er planlagt til 2026, og oppstart pr\u00f8vedrift i 2029. Avl\u00f8psvann fra Ytre Arna og Hagardsvika skal overf\u00f8res til Garnes og krever nye ledninger i sj\u00f8 mm. Konseptvalgutredning for dette ble utf\u00f8rt i 2020. Oppstart pr\u00f8vedrift tilpasses ferdigstillelse av renseanlegg p\u00e5 Garnes, planlagt 2029. Byfjordunders\u00f8kelsen viser at fortsatte utslipp fra Garnes renseanlegg, Ytre Arna renseanlegg og slamavskiller i Hagardsvika fram til 2029 ikke er ventet \u00e5 utgj\u00f8re noen st\u00f8rre belastning for n\u00e6rsonen til utslippet. I S\u00f8rfjorden utgj\u00f8r avl\u00f8psutslipp kun en sv\u00e6rt liten forurensning i forhold til fiskeoppdrett. Bergen vest Det er eksisterende renseanlegg i Drotningsvik, Kj\u00f8kkelvik, Godvik og Fagerdalen, samt slamavskiller ved H\u00e5konshella. Renseanleggene er tilpasset minimumskrav som gjaldt p\u00e5 utbyggingstidspunktet (1970-2000), og kan ikke oppgraderes. Etter en konseptvalgutredning er det konkludert med at det er mest tjenlig \u00e5 bygge et nytt renseanlegg i Drotningsvik. Eksisterende anlegg skal fases ut, men vurderes beholdt for rensing av overl\u00f8psvann. Det er ikke fattet gjennomf\u00f8ringsvedtak for nytt renseanlegg. Lokalisering av nytt renseanlegg er blant annet basert p\u00e5 vurdering av hvor fjorden er mest egnet til \u00e5 ta imot restutslipp, samt god lokalisering i forhold til bebyggelsens tyngdepunkt. Det nye renseanlegget i Drotningsvik er planlagt under ny Sotrabro. Renseanlegget kan ikke bygges f\u00f8r broen er ferdigstilt. Det er unders\u00f8kt mulighet for \u00e5 legge anlegget i fjell for \u00e5 f\u00e5 hurtigere fremdrift, men dette lar seg ikke gj\u00f8re. Etter gjeldende fremdriftsplan for veianlegget kan det ikke p\u00e5regnes tilgang til tomten f\u00f8r i 2030. Reguleringsplanarbeidet p\u00e5g\u00e5r, og detaljprosjektering er planlagt fra 2025. Anleggsoppstart er planlagt i 2030, og oppstart pr\u00f8vedrift i 2033. Det er behov for nye avl\u00f8psledninger for de delene av Bergen vest som skal kobles p\u00e5 det nye renseanlegget i Drotningsvik: Storingavika, H\u00e5konshella, Br\u00f8staneset, Kj\u00f8kkelvik, Fagerdalen og Godvik. Ledningsnettet bygges ut uavhengig av fremdrift p\u00e5 nytt sekund\u00e6rrenseanlegg i Drotningsvik, og avl\u00f8psvann vil bli f\u00f8rt til eksisterende renseanlegg i Drotningsvik i p\u00e5vente av nytt. For omr\u00e5dene Storingavika og H\u00e5konshella er anleggsstart planlagt i 2026 med ferdigstillelse i 2030. For omr\u00e5dene Br\u00f8staneset, Kj\u00f8kkelvik, Fagerdalen og Godvik planlegges det \u00e5 dele prosjektet opp i flere delprosjekter, med anleggsstart i 2025 og ferdigstillelse i perioden 2027-2033, avhengig av eksterne planlagte prosjekter. 3 Byfjordunders\u00f8kelsen viser at tilstanden utenfor Kj\u00f8kkelvik, Fagerdalen og Godvik renseanlegg og Br\u00f8staneset slamavskiller er i klasse \u00absv\u00e6rt god\u00bb. Fortsatte utslipp fra dagens anlegg i noen \u00e5r fremover vil trolig ikke forverre milj\u00f8tilstanden. Byfjordunders\u00f8kelsen viser at utslippene ved Drotningsvik og H\u00e5konshella ikke f\u00f8rer til belastning i Vatlestraumen som er sv\u00e6rt str\u00f8mrik. Det vurderes at konsekvensene ved fortsatt utslipp ikke forringer milj\u00f8forholdene i n\u00e6rsonen til utslippene. \u00c5sane nord Omr\u00e5det har i dag delvis utslipp via private slamavskillere og delvis via kommunale ristanlegg (Tellevik, Steinest\u00f8 og Hylkje). Bystyret har fattet vedtak om \u00e5 bygge nytt overf\u00f8ringsanlegg fra \u00c5sane nord til Kvernevik. Anlegget fra Hylkje og Breistein via V\u00e5gsbotn til Kvernevik har ventet anleggsstart i 2026 og ferdigstillelse i 2030. Helt nord i \u00c5sane, ved Tellevik-Hylkje er utslippene sm\u00e5 i forhold til de h\u00f8ye kostnadene ved \u00e5 bygge nytt sekund\u00e6rrenseanlegg eller overf\u00f8ringsanlegg. Det b\u00f8r derfor vurdere andre, lokale og mer kostnadseffektive l\u00f8sninger. Byfjordunders\u00f8kelsen viser at vannkvaliteten utenfor Hylkje renseanlegg er god. Videoopptak tyder imidlertid p\u00e5 at utslippet ved Hylkje renseanlegg og Steinest\u00f8 renseanlegg har en lokal p\u00e5virkning rundt utslippspunktene. Dette vil forsvinne n\u00e5r utslippet saneres. N\u00e5r det gjelder Tellevik renseanlegg tilsier resultatene at det er liten, eller veldig lokalt begrenset, negativ p\u00e5virkning fra utslippet. Mj\u00f8lker\u00e5en F\u00f8r anleggsstart hadde omr\u00e5det delvis utslipp via private slamavskillere og via Mj\u00f8lker\u00e5en ristanlegg. Mj\u00f8lker\u00e5en renseanlegg m\u00e5 fases ut da dette ikke kan oppgraderes til fremtidige krav til rensing. Anlegget driftes videre for rensing av overl\u00f8psvann. Avskj\u00e6rende ledningsnett for omr\u00e5det Naustvegen-Mj\u00f8lker\u00e5en-Kvernevik med overf\u00f8ring til Kvernevik renseanlegg er ventet ferdigstilt i 2025. For s\u00f8rlige deler av omr\u00e5det Salhus-Naustvegen p\u00e5g\u00e5r det planlegging av nytt ledningsnett, planlagt ferdigstilt i 2029. I nordlige deler av omr\u00e5det Salhus-Naustvegen er utslippene sm\u00e5 i forhold til de h\u00f8ye kostnadene det vil inneb\u00e6re \u00e5 bygge et nytt sekund\u00e6rrenseanlegg eller overf\u00f8ringsledninger til Kvernevik. Det b\u00f8r derfor vurderes andre, lokale og mer kostnadseffektive l\u00f8sninger for disse utslippene. Ved Mj\u00f8lker\u00e5en viser byfjordunders\u00f8kelsen noe p\u00e5virkning av organiske tilf\u00f8rsler med moderat til h\u00f8ye verdier av organisk innhold. Indre del av Fanafjorden/Fanahammeren Avl\u00f8psh\u00e5ndtering i omr\u00e5det i dag best\u00e5r av rensing i private slamavskillere med utslipp via fellesledninger til sj\u00f8. De eksisterende slamavskillerne har ingen mulighet til \u00e5 tilfredsstille rensekravet. Det er planlagt sanering av anleggende med ny avl\u00f8psledning til Flesland renseanlegg via eksisterende ledningsnett i Hordnesvegen. Anleggsstart er planlagt i 2025 med ferdigstillelse i 2026. Sedimentene har h\u00f8yt organisk innhold og det er et noks\u00e5 h\u00f8yt niv\u00e5 av organiske tilf\u00f8rsler. I et landn\u00e6rt og relativt grunt omr\u00e5de som indre Fanafjorden representerer dette naturtilstanden. Artssamfunnet p\u00e5 de to pr\u00f8vestasjonene her indikerer at bl\u00f8tbunnsfaunaen ikke er negativt p\u00e5virket av forurensning, og stasjonene er klassifisert med tilstandsklasse \"god\". Bergen Vann vurderer derfor at videre utslipp i 4 \u2013 6 \u00e5r ikke vil forringe milj\u00f8forholdene i n\u00e6rsonen. 4 Helleneset-Eikeviken Avl\u00f8psrensing i omr\u00e5det best\u00e5r i dag av eksisterende Helleneset og Eikeviken mekaniske renseanlegg og delvis utslipp via private slamavskillere. Renseprosessen i anleggene er tilpasset de minimumskrav som gjaldt for avl\u00f8psrensing p\u00e5 utbyggingstidspunktet, og er \u00e5 anse som lavgradig rensing. Det planlegges nytt avskj\u00e6rende ledningsnett for sanering av eksisterende utslipp til Byfjorden og overf\u00f8ring av avl\u00f8psvannet til ytre Sandviken sekund\u00e6rrenseanlegg. Prosjektet er i tidlig fase, med planlagt anleggsstart i 2027 og ferdigstillelse i perioden 2028-2030. Det er ingen n\u00e6rstasjoner ved disse anleggene i byfjordunders\u00f8kelsen. Stasjon 4 ligger sentralt i byfjorden i dypomr\u00e5det vest for Eidsv\u00e5g. Stasjonens plassering tilsier at resultatene herfra indikerer den generelle p\u00e5virkningen fra avl\u00f8pspunktene, og beskriver ikke effekten av utslippene p\u00e5 utslippenes n\u00e6rsoner. Vannpr\u00f8vene fra stasjonen er i hovedsak gode. Det tas jevnlige badevannspr\u00f8ver ved Helleneset som viser stabil god badevannskvalitet i omr\u00e5det. Bergen Vann vurderer derfor at konsekvensen av fortsatte utslipp fra disse anleggene ikke forringer milj\u00f8forholdene i n\u00e6rsonen til utslippene. Oppsummering av status for de enkelte omr\u00e5dene For \u00e5 tilfredsstille krav i utslippstillatelse fra Statsforvalteren i Vestland er det planlagt mange tiltak i Bergen og Arna tettbebyggelser. To nye renseanlegg med sekund\u00e6rrensing er n\u00f8dvendig: Garnes (erstatter eksisterende) og Drotningsvik. Videre er det planlagt en lang rekke sanering av avl\u00f8psanlegg med nye avl\u00f8psledninger med p\u00e5kobling til nye/eksisterende tilfredsstillende renseanlegg i Arna, Bergen vest, \u00c5sane nord, Mj\u00f8lker\u00e5en, Indre Fanafjord og Helleneset-Eikeviken. En del av arbeidende har v\u00e6rt forsinket grunnet blant annet utfordringer med regulering, andre p\u00e5g\u00e5ende prosjekter i samme omr\u00e5de, samt noe mangel p\u00e5 personell. Nytt renseanlegg i Drotningsvik er anlegget som ligger lengst frem i tid. Kommunen f\u00e5r ikke tilgang til tomten f\u00f8r nye Sotrabro er ferdigstilt (planlagt 2030). Anlegget er planlegges ferdigstilt for pr\u00f8vedrift i 2033. \u00d8vrige anlegg beskrevet i fagnotatet ferdigstilles i perioden frem mot 2030. Byfjordunders\u00f8kelsen viser at milj\u00f8tilstanden i hovedfjordsystemet generelt er god. Etablering av sekund\u00e6rrensing for den gjenv\u00e6rende andelen av Bergens befolkning vil ha liten innvirkning p\u00e5 tilstanden i fjordene. Eksempelvis utgj\u00f8r utslippene fra fiskeoppdrettsanleggene i S\u00f8rfjorden mange ganger st\u00f8rre forurensningsbelastning (tilsvarende ca. 300 000 personer) enn utslippene fra befolkning og n\u00e6ring i Arna og \u00c5sane nord. Nedlegging av lokale utslipp og overf\u00f8ring av disse til sentrale anlegg vil imidlertid kunne ha god effekt der utslippene forsvinner. Kostnader De fleste av de nevnte prosjekter er i sv\u00e6rt tidlig fase (forprosjekt), og det er derfor stor usikkerhet knyttet til kostnader for hvert enkelt prosjekt. Et grovt estimat med utgangspunkt i antall renseanlegg, pumpestasjoner og antall meter med nye ledninger som m\u00e5 f\u00f8res fram, basert p\u00e5 erfaringspriser fra tilsvarende anlegg som er bygget de siste \u00e5rene, tilsier at samlet kostnad vil ligge et sted mellom 4 og 4,5 mrd. kr. i 2024 kr. \u00d8vrige sp\u00f8rsm\u00e5l fra Statsforvalteren - Informasjon om hvilke tiltak kommunen vil gj\u00f8re for \u00e5 sikre at ny bebyggelse skal v\u00e6re lovlig etter forurensningsregelverket i de omr\u00e5dene der sekund\u00e6rrensing ikke blir etablert innen fristen, jf. plan og bygningsloven \u00a7 27-2. 5 Som et mulig tiltak foresl\u00e5r Bergen Vann at det kan stilles krav om etablering av midlertidig l\u00f8sning med private slamavskiller inntil avl\u00f8psvannet er f\u00f8rt frem til godkjente sekund\u00e6rrensing. - Vurdering av om det er aktuelle avb\u00f8tende tiltak som kan settes i verk i p\u00e5vente av at nye renseanlegg skal komme p\u00e5 plass. De eksisterende mekaniske anleggene gjennomg\u00e5s med tanke p\u00e5 \u00e5 finne midlertidige tiltak som kan iverksettes innenfor akseptable tekniske/\u00f8konomiske rammer for \u00e5 \u00f8ke renseeffekten p\u00e5 eksisterende anlegg frem til nytt sekund\u00e6rrenseanlegg er satt i drift. \u00d8konomiske konsekvenser: Saken har ingen \u00f8konomiske konsekvenser i seg selv. Kostnader knyttet til oppgradering av renseanlegg h\u00e5ndteres i de enkelte sakene. Byr\u00e5dets vurdering og anbefaling/konklusjon: Byr\u00e5det vil orientere bystyret om status for arbeidende knyttet til oppfyllelse av krav i kommunens utslippstillatelse, samt varslene fra Statsforvalteren i Vestland og den p\u00e5g\u00e5ende dialogen mellom kommunen og Statsforvalteren. Slik det fremkommer av saken har Bergen kommune over lengre tid jobbet m\u00e5lrettet med utbedring av avl\u00f8psanleggene for \u00e5 kunne tilfredsstille kravene i utslippstillatelsen. Hovedplan for avl\u00f8p og vannmilj\u00f8 2019 \u2013 2028 skildrer hvilke arbeider som m\u00e5 iverksettes for \u00e5 kunne komme p\u00e5 et akseptabelt niv\u00e5. Byr\u00e5det legger frem ny hovedplan for bystyret innen utgangen av \u00e5ret. Denne videref\u00f8rer prosjektene. En stor del av kostnadene og arbeidet med oppgradering av renseanlegg i Bergen er allerede gjennomf\u00f8rt. De fire store renseanleggene Ytre Sandviken, Kvernevika, Holen og Flesland ble alle oppgradert til sekund\u00e6rrensing i perioden 2012 \u2013 2016. De gjenst\u00e5ende avl\u00f8pene omhandler i stor grad om mindre tett bebygde omr\u00e5der. Det er klare grunner til at Bergen kommune ikke er i m\u00e5l med oppgraderingen av sine renseanlegg. Garnes renseanlegg har m\u00f8tt p\u00e5 utfordringer i reguleringsplanleggingen, med motstridende interesser og varsel om innsigelser som n\u00e5 heldigvis er frafalt. I Drotningsvik er renseanlegget plassert under ny Sotrabro, og bygging m\u00e5 derfor avvente ferdigstillelse av denne. Byr\u00e5det mener kommunen har jobbet godt over tid med utbedring av anleggene. Det foreligger planer for nesten alle omr\u00e5der der kravene pt ikke er tilfredsstilt. Slik Bergen Vann beskriver er ikke milj\u00f8risikoen ved noe forsinket oppgradering av anleggene s\u00e6rlig stor. Det er likevel uheldig at Bergen kommune kan risikere \u00e5 komme i en situasjon der det ikke kan gjennomf\u00f8res utbygging i enkelte omr\u00e5der i kommunen som f\u00f8lge av det mangler tilstrekkelig rensemuligheter. Bergen Vann peker p\u00e5 en l\u00f8sning der det stilles krav om etablering av midlertidig l\u00f8sning med privat slamavskiller inntil avl\u00f8psvannet er f\u00f8rt frem til godkjent sekund\u00e6rrensing. Slike midlertidige l\u00f8sninger vil kunne v\u00e6re fordyrende, og vil heller ikke gi fullgod rensing. Byr\u00e5det mener et slikt tiltak i tilfellet m\u00e5 v\u00e6re en n\u00f8dl\u00f8sning dersom man ikke kommer frem til andre l\u00f8sninger i dialogen med Statsforvalteren. Byr\u00e5det vil s\u00f8rge for god dialog og tett oppf\u00f8lging med Statsforvalteren. Det skal s\u00f8kes \u00e5 finne akseptable l\u00f8sninger for kommunen som ikke er til hinder for utbygging, og der kommunen ikke p\u00e5legges un\u00f8dvendige kostnader gjennom tvangsmulkt. Samtidig vil byr\u00e5det p\u00e5se at det opprettholdes fremdrift i de p\u00e5g\u00e5ende prosjektene knyttet til etablering av nye avl\u00f8psledninger og renseanlegg. 6 Begrunnelse for framleggelse til bystyret: Reglement for Bergen bystyre og utvalgene 2023-2027: oppdatert versjon etter bystyrets vedtak i B-sak 287-24 den 04.09.2024. 5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse Byr\u00e5det innstiller til bystyret \u00e5 fatte f\u00f8lgende vedtak: Bystyret tar sak om Oppf\u00f8lging av tillatelser etter forurensningsloven til utslipp av kommunalt avl\u00f8psvann og utslipp av overvann fra avl\u00f8psrenseanlegg i Bergen og Arna tettbebyggelser (utslippstillatelsen) til orientering. Dato: 22. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: - Fagnotat, datert 11.10.2024 - Kart tilh\u00f8rende fagnotat - Brev fra Statsforvalteren i Vestland, datert 13.08.2024, Ber om ny fremdriftsplan for etablering av sekund\u00e6rrensing i Bergen og Arna tettbebyggelse, Bergen kommune 7 "
}