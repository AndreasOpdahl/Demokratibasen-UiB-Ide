{
  "dokument_id": "28fa1b40-05fd-572b-abe1-0d8dccce0b39",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 40 fra Elin Brandt \u00c5dlandsvik (INP) om svangerskapskontroller - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10437349/Svar-pa-skriftlig-sporsmal-nr-40-fra-Elin-Brandt-Adlandsvik-INP-om-svangerskapskontroller-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/75252-3 Saksbehandler: Hege Verpe Fra Dato: 16. mai 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 40 fra Elin Brandt \u00c5dlandsvik (INP) om svangerskapskontroller - Utvalg for helse og sosial 2024 Representanten Elin Brandt \u00c5dlandsvik (INP) har den 2. mai 2024 sendt inn f\u00f8lgende skriftlige sp\u00f8rsm\u00e5l: Siden 2018 har kommunejordm\u00f8drene i Bergen gradvis innf\u00f8rt ett rutinemessige hjemmebes\u00f8k etter f\u00f8dsel i tillegg til svangerskapskontroller. Samtidig har f\u00f8dselstallene sunket og antall jordmorstillinger \u00f8kt. Gjennom min jobb p\u00e5 Kvinneklinikken har jeg f\u00e5tt informasjon om at kvinner i Bergen ettersp\u00f8r ledige timer til svangerskapskontroller i kommunen. Sp\u00f8rsm\u00e5l til byr\u00e5den: 1. Hvordan kan dette forklares? 2. Er det sammenheng med h\u00f8yt sykefrav\u00e6r blant jordm\u00f8dre eller andre \u00e5rsaker? 3. Hvordan er forholdet mellom oppf\u00f8lging i svangerskapet mellom jordmor og lege og registreres det hvem som ikke f\u00e5r oppf\u00f8lgningen de ber om og har krav p\u00e5? Svar fra byr\u00e5den: Over 95 % av de gravide g\u00e5r til jordmor i svangerskapet etter eget \u00f8nske, og har de fleste kontrollene sine der. Ingen gravide blir avvist, noen blir m\u00f8tt med at det ikke er ledige timer dersom det er utenfor anbefalt program og svangerskapet har normalt forl\u00f8p, p\u00e5 grunn av kapasitetsutfordringer. Fastlegetjenesten og jordm\u00f8dre har samarbeidsm\u00f8ter der tema blant annet er fordelingen av kontroller i svangerskapet. Gravide i Bergen kommune f\u00e5r den oppf\u00f8lgingen de skal ha if\u00f8lge nasjonale retningslinjer. Det er \u00f8kende ettersp\u00f8rsel etter helsetjenester og oppf\u00f8lging. Det kan v\u00e6re forskjell p\u00e5 hva som er medisinsk n\u00f8dvendig og hva som er opplevd behov. Vi vet at psykisk og fysisk helse er n\u00e6rt knyttet i denne fasen, men i et svangerskap vil den fysiske tilstanden til mor og barn alltid prioriteres f\u00f8rst. Denne balansen er krevende for den enkelte tjenesteyter, og det m\u00e5 jobbes med tydeligere rutiner og informasjon slik at vordende foreldre har en klarere forventning av hva tjenesten tilbyr. I takt med utviklingen i Norge og resten av verden har det siden 2010-2012 v\u00e6rt en markant \u00f8kning i psykiske helseplager blant barn, unge og unge voksne, spesielt blant jenter der vi ser en dobling (Steinar Krokstad NTNU, 2024). Dette ser vi igjen ogs\u00e5 i v\u00e5re tjenester. Sv\u00e6rt mange gravide \u00f8nsker oppf\u00f8lging i svangerskapet fra jordmor, og flere ettersp\u00f8r ekstra oppf\u00f8lging utenom de \u00e5tte kontrollene som er anbefalt. En del henvises og g\u00e5r til psykolog p\u00e5 helsestasjonen eller f\u00e5r hjelp av barne- og familiehjelpen eller DPS. I noen byomr\u00e5der er tjenestene presset og jordmor f\u00e5r \u00f8kt arbeidsmengde for \u00e5 ivareta denne gruppen. I 2023 var det registrert 846 gravide i Bergen kommune som fikk en eller flere ekstra konsultasjoner hos jordmor. Antall ekstra konsultasjoner totalt var 2900, i 2019 var tallet 2104. Ekstrakonsultasjoner tilbys i f\u00f8rste rekke p\u00e5 bakgrunn av somatisk helse, men ogs\u00e5 psykiske og sosiale forhold spiller inn. P\u00e5 f\u00f8rste konsultasjon screenes kvinnene for vold, overgrep, rus og psykisk helse. Avdekking av vanskelige personlige forhold er viktig og f\u00f8rer til tidligere og riktig hjelp, men det f\u00f8rer ogs\u00e5 til ekstra konsultasjoner. Fastlegekrisen har ogs\u00e5 spilt en rolle inn i dette. Flere gravide har ikke hatt fastlege og de som har fastlege f\u00e5r f\u00e6rre timer enn tidligere. H\u00f8sten 2021 tok Bergen kommune i bruk Helse Norge sin app der gravide kan f\u00e5 e-konsultasjon med jordmor. Denne konsultasjonen er gratis, i motsetning til hos fastlegen, og m\u00e5 bli besvart innen 3 d\u00f8gn. I 2022 var antallet 6700 meldinger/\u00e5r, i 2023 \u00f8kte det til 9600 meldinger/\u00e5r. F\u00f8depopulasjonen er i endring og andelen risikosvangerskap har \u00f8kt, blant annet som en konsekvens av h\u00f8yere alder blant gravide som gir \u00f8kt risiko i svangerskap og under f\u00f8dsel (NOU 2023:5). S\u00e5rbare gravide er en sammensatt gruppe med ulike utfordringer knyttet til psykisk helse, gravide der egen helsebakgrunn eller livssituasjon gir \u00f8kt risiko for komplikasjoner under svangerskap eller f\u00f8dsel, og gravide som b\u00e6rer et foster der det mistenkes eller er bekreftet avvik eller risiko for alvorlig sykt barn. Gravide som av ulike \u00e5rsaker velger \u00e5 avbryte svangerskapet, papirl\u00f8se gravide og gravide som ikke behersker norsk eller engelsk og har annen kulturell bakgrunn vil kunne v\u00e6re ekstra s\u00e5rbare i forbindelse med graviditet (NOU 2023:5). Disse gruppene ender derfor oftere opp som risikosvangerskap som krever tettere oppf\u00f8lging i graviditet, og i en del tilfeller ogs\u00e5 etter f\u00f8dsel. Det er en sterk anbefaling i nasjonale retningslinjer \u00e5 tilby time innen en uke etter at kvinnen tar kontakt med jordmor. Dette im\u00f8tekommes i stor grad, og kvinnene er inne til f\u00f8rste samtale sv\u00e6rt tidlig i svangerskapet. Mange tar kontakt med det samme de oppdager at de er gravide, og det medf\u00f8rer at f\u00f8rste konsultasjon foreg\u00e5r sv\u00e6rt tidlig mens det fortsatt er stor risiko for abort. Hjemmebes\u00f8k etter f\u00f8dsel er en del av Bergen kommune sitt tilbud, og \u00f8kte jordmorstillinger g\u00e5r til tidlig oppf\u00f8lging etter f\u00f8dsel. Tjenesten melder om forh\u00f8yet sykefrav\u00e6r blant jordm\u00f8dre i ett byomr\u00e5de, men at dette ikke er relatert til forhold ved arbeidsplassen. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}