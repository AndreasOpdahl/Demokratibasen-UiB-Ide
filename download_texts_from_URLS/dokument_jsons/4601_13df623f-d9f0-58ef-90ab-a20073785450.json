{
  "dokument_id": "13df623f-d9f0-58ef-90ab-a20073785450",
  "doc_type": "case_attachment",
  "kommune": 4601,
  "tittel": "Oppdatert takstmandat Dokken 20.06.2024",
  "url": "https://bergen.kommune.no/politikere-utvalg/api/fil/bk360/12621147/Oppdatert-takstmandat-Dokken-20-06-2024",
  "tekst": " Oppdatert mandat til verdivurdering/takstmandat tomt Dokken 20.06.2024 Innledning Bergen kommune er eier av store deler av eiendomsgrunnen p\u00e5 Dokken. Omr\u00e5det benyttes i dag for det aller meste til havneaktiviteter b\u00e5de persontrafikk og godstrafikk. Det er besluttet at godsaktiviteten skal relokaliseres, og omr\u00e5det skal transformeres. Kommunen er n\u00e5 i en prosess der det skal utarbeides offentlig omr\u00e5deplaner for omr\u00e5det med sikte p\u00e5 utnyttelse av omr\u00e5det etter at det meste av havneaktivitetene er flyttet bort fra omr\u00e5det. N\u00e6rings- og Fiskeridepartementet (NFD) har gitt Statsbygg i oppdrag \u00e5 starte opp forprosjekt for samlokalisering av Havforskningsinstituttet og Fiskeridirektoratet p\u00e5 Dokken. Videre er det besluttet i bystyrevedtak av 19.06.2019 at det skal avsettes en tomt til Statsbygg med sikte p\u00e5 \u00e5 bygge ut nye lokaliteter for Havforskningsinstituttet og Fiskeridirektoratet. Kommunen har i den forbindelse innledet forhandlinger med Statsbygg om salg av tomt til dette form\u00e5let. I bystyrevedtak av 22.06.2022, ble det besluttet at kommunen skulle forhandle videre om salg av tomtealternativ A, se kart under. Transaksjonen skal skje til markedspris, og form\u00e5let med bestillingen er \u00e5 f\u00e5 verdsatt tomten basert p\u00e5 en omsetning p\u00e5 alminnelige markedsvilk\u00e5r. Bakgrunn Havforskningsinstituttet (HI) og Fiskeridirektoratet (Fdir) skal samlokaliseres, og det er besluttet at de skal lokaliseres p\u00e5 Dokken i Bergen. Statsbygg vil st\u00e5 som eier av bygget og vil v\u00e6re byggherre for byggeprosjektet. Statsbygg \u00f8nsker \u00e5 inng\u00e5 en opsjonsavtale med Bergen kommune om erverv av tomtegrunn til prosjektet. Verdivurdering skal danne grunnlag for forhandlingene om tomteprisen. Status for omr\u00e5det i dag Per i dag benyttes omr\u00e5det som nevnt til havneaktiviteter, og det vil de neste 10-30 \u00e5rene v\u00e6re en omfattende reguleringsprosess og transformasjon fra havnevirksomhet til byutviklingsform\u00e5l som omfatter hele Dokken-omr\u00e5det. Det meste av omr\u00e5det vil bli konvertert til bystruktur av varierende art, men det er per i dag ikke noen konkrete planer eller prosjekter utover beslutningen om at HI og Fdir skal samlokaliseres, samt Akvariet i Bergen sitt initiativ for lokalisering i n\u00e6rheten av HI og Fdir. Verdivurderingen skal ta utgangspunkt i dagens situasjon, men det m\u00e5 legges inn en del forutsetninger i verdivurderingen som fremkommer som premisser nedenfor. N\u00e5r det gjelder forurensning er det noe usikkert hva situasjonen er. Ettersom kommunen er eier og tiltakshaver i dag (gjennom eierskapet til Bergen Havn AS) i tillegg til at det for en stor del har v\u00e6rt kommunalt eiet eller drevet virksomhet p\u00e5 omr\u00e5det historisk, vil kostnader knyttet til forurensning som utgangspunkt v\u00e6re noe som kommunen som grunneier m\u00e5 h\u00e5ndtere, og verdivurderingen skal derfor ikke inneholde vurderinger knyttet til eventuell forurensningsproblematikk. Tomten Bystyrevedtaket av 22.06.2022 besluttet at Bergen kommune og Statsbygg skal forhandle videre om opsjonsavtale for tomt A. I det p\u00e5g\u00e5ende arealstrategiarbeidet har Bergen kommune sammen med Statsbygg fors\u00f8kt \u00e5 konkretisere tomtens plassering ytterligere. Det understrekes at arealstrategien ikke er juridisk bindende, og tomtegrensene vil mest sannsynlig bli noe endret i den videre planprosessen. Verdivurderingen skal likevel ta utgangspunkt i den tomteavgrensningen som fremg\u00e5r av skissene nedenfor. Byggeprosjektets totale arealbehov er p\u00e5 ca. 40.000m2 BTA og tomten er estimert til ca 12.000kvm (Tomteavgrensningen er ikke besluttet, og blir trolig endret/justert. Verdsettelsesforetakene skal likevel ta utgangspunkt i denne avgrensningen for sine vurderinger.) Premisser som m\u00e5 inng\u00e5 i en verdivurdering Verdsettelsen av tomten skal hensynta den utnyttelse en normal utbygger m\u00e5 antas \u00e5 kunne f\u00e5, og det skal legges til grunn at tomten er byggeklar. I den verdivurdering som skal foretas er det derfor sentralt at f\u00f8lgende premisser innarbeides som forutsetninger for verdsettelsen: \u2022 Verdivurderingen skal legge til grunn en grunnflate p\u00e5 tomten p\u00e5 12 daa. \u2022 St\u00f8rrelsen p\u00e5 bygget som skal bygges p\u00e5 tomten, og som skal legges til grunn for verdivurderingen, er 40.000 kvm BTA. St\u00f8rrelsen p\u00e5 arealet som vil ligge i kjeller er ikke avklart. Kjellerarealene vil variere ut ifra st\u00f8rrelsen p\u00e5 kvartalsstrukturen. Verdsettelsesforetakene skal vurdere hvilke kjeller- volumer som er p\u00e5regnelig at plasseres i kjeller med en utnyttelse p\u00e5 40.000 kvm BTA p\u00e5 tomten, og hensynta verdier og kostnader knyttet til dette i verdivurderingen, slik at markedsverdien ikke p\u00e5virkes av de areal som overstiger det p\u00e5regnelige, verken med hensyn til bruttoverdi eller kostnadsfradrag. \u2022 Reguleringsform\u00e5let p\u00e5 tomten vil v\u00e6re innen kontor, n\u00e6ring og forskning/utdanning. \u2022 Det omkringliggende omr\u00e5det vil bli regulert til en blanding av kontor/n\u00e6ring, handel, sentrumsform\u00e5l, utdanning og bolig. \u2022 Statsbygg sitt byggeprosjekt vil v\u00e6re det f\u00f8rste prosjektet i konverteringen av omr\u00e5det med planlagt byggestart tidligst 01.01.2027, eller s\u00e5 snart omr\u00e5det er ferdig regulert og prosjektet har mottatt bevilgning for gjennomf\u00f8ring. Det vil v\u00e6re en kontinuerlig utbygging av omr\u00e5det over en tidsperiodene p\u00e5 minst 15 \u2013 20 \u00e5r fra oppstart av Statsbygg sitt prosjekt. \u2022 Det forutsettes at reguleringsplanen vil inneholde krav til at det opparbeides omkringliggende infrastruktur, herunder fortau, gr\u00f8ntomr\u00e5der, parkflater, gatetun etc. innenfor det som er p\u00e5regnelig i et sentrumsn\u00e6rt utbyggingsomr\u00e5de. Verdsettelsesforetakene skal legge til grunn at infrastrukturkostnadene/rekkef\u00f8lgekravene utgj\u00f8r kr 4.000 kvm/BRA som forutsetning for verdivurderingen. Verdivurderingen skal ogs\u00e5 inneholde en analyse av hvilke utslag endring i kostander til infrastruktur/rekkef\u00f8lgekrav vil ha p\u00e5 markedsverdien av tomten, dog hensyntatt at en del av de infrastrukturtiltak som legges inn i reguleringsplanen h\u00f8yst sannsynlig vil bidra til en \u00f8kt verdi i form av bedre kvalitet for bebyggelsen, h\u00f8yere milj\u00f8faktor og bedre kollektivdekning. \u2022 Det forutsettes videre at eiendommen vil ha god adkomst, men det kan ikke p\u00e5regnes parkeringskapasitet av betydning. \u2022 Som en del av bydelsutviklingen forutsettes det at omr\u00e5det vil ha god kollektivdekning i form av buss og/eller bane, men slik kollektivdekning vil v\u00e6re usikker i de f\u00f8rste \u00e5rene. \u2022 Tomtene er i dag bebygd, men verdsettelsesforetakene skal legge til grunn at tomten er byggeklar og derfor ubebygd. \u2022 Rapport om \u00abGrunnlag for beregning av kostnader for grunnarbeider\u00bb utarbeidet av WSP kan hensyntas i verdivurderingen i den grad det er relevant. Verdsettelsesforetakene skal synliggj\u00f8re hvilke kostnader og forutsetninger de har lagt til grunn knyttet til grunnforhold. \u2022 Verdivurderingen skal ikke inkludere vurderinger knyttet til konsekvenser av eventuell forurensning, verken med hensyn til kostnader eller fremdriften til prosjektet p\u00e5 tomten. Verdsettelsen m\u00e5 gj\u00f8res p\u00e5 grunnlag av ovenfor nevnte premisser. Ettersom en del av premissene enten inneholder usikkerhetsmomenter, eller variabler (eksempelvis vil st\u00f8rrelsen p\u00e5 infrastrukturbidrag kunne variere), m\u00e5 verdivurderingen vise de enkelte premissers betydning for verdsettelsen. I s\u00e5 m\u00e5te skal verdsettelsen gi indikasjoner p\u00e5 hvilke utslag endringer i premissene vil f\u00e5 for selve verdsettelsen. "
}