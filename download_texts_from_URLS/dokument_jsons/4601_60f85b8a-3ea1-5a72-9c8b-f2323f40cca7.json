{
  "dokument_id": "60f85b8a-3ea1-5a72-9c8b-f2323f40cca7",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 174 fra Mailiss Solheim-\u00c5kerblom om havnespy - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11434572/Svar-pa-skriftlig-sporsmal-nr-174-fra-Mailiss-Solheim-Akerblom-om-havnespy-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/163092-3 Saksbehandler: Malene Nesse Gr\u00f8nningen Fra Dato: 4. november 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 174 fra Mailiss Solheim-\u00c5kerblom om havnespy - Utvalg for milj\u00f8 og byutvikling Bystyret behandlet 19.06.2024 sak 185/24 \u00abStatus og tiltak for \u00e5 hindre spreiing av hamnespy i Bergen\u00bb. Bystyret vedtok enstemmig at s\u00e5 lenge det er mulig innenfor gjeldende budsjettrammer og organisasjonens gjennomf\u00f8ringskapasitet, at Bergen kommune skal: \u2022 etablere regelmessig overvaking \u2022 s\u00f8rges for at innbyggarar og tilreisande med b\u00e5t i kommunen har tilstrekkeleg kunnskap og informasjon \u2022 samarbeide med Bergen Havn og andre relevante akt\u00f8rar for \u00e5 p\u00e5verke utvikling av regelverket for \u00e5 auke handlingsrommet for \u00e5 sette inn effektive tiltak for \u00e5 hindre spreiing av marine, framande artar. Siden behandling i bystyret har det b\u00e5de blitt gjort omorganiseringer i etatene og det er innf\u00f8rt ansettelsesstopp. Sp\u00f8rsm\u00e5l til byr\u00e5den: 1. Er disse tre tiltakene satt i gang? 2. Om ikke, er ansettelsesstopp og omorganisering noe av \u00e5rsaken til at tiltakene ikke er satt i gang? Svar fra byr\u00e5den: 1. Bergen kommune er n\u00e5 i gang med en kartlegging av havnespy ved kommunens kaier og sm\u00e5b\u00e5thavner, som en oppf\u00f8lging av unders\u00f8kelser utf\u00f8rt av Havforskningsinstituttet i 2023. Den forrige kartleggingen viste positivt milj\u00f8-DNA for havnespy p\u00e5 flere lokaliteter i Bergen, og det gjennomf\u00f8res n\u00e5 visuelle unders\u00f8kelser for \u00e5 se om det har utviklet seg kolonier av havnespy i de aktuelle omr\u00e5dene. Planen er at arbeidet skal v\u00e6re ferdigstilt innen utgangen av 2024, og en endelig rapport forventes levert innen 1. februar 2025. Kartleggingen finansieres av midler som ble igjen fra prosjektet i 2023 (ca. 170 000 kr p\u00e5 fond). Det er ikke tildelt nye midler for overv\u00e5king av havnespy eller andre marine fremmed arter, og det er derfor ikke planlagt videre overv\u00e5king etter 2024. Resultatene fra \u00e5rets kartlegging vil gi informasjon om havnespy-situasjonen i Bergen, og kan bidra til \u00e5 forme hvordan eventuell videre overv\u00e5king b\u00f8r gjennomf\u00f8res. Videre overv\u00e5kning vil kreve budsjettmidler. Bergen kommune har publisert flere saker om havnespy p\u00e5 sine nettsider for \u00e5 informere innbyggerne, gitt uttalelser til media som har skrevet om rapportene og ogs\u00e5 sendt s\u00e6rskilt informasjon til b\u00e5tforeninger i kommunen. Det er ikke etablert et formelt samarbeid med Bergen Havn og andre relevante akt\u00f8rer for \u00e5 p\u00e5virke utviklingen av regelverk. 2. Innenfor natur- og milj\u00f8forvaltningen har ikke Bergen kommune ressurser eller spesifikk fagkompetanse p\u00e5 marint liv. Dette er en situasjon som ikke har med ansettelsesstoppen \u00e5 gj\u00f8re, men at denne ressursen ikke er \u00e5 finne i fagforvaltningen til kommunen. Utf\u00f8rte tiltak knyttet til havnespy, har v\u00e6rt l\u00f8st ved omprioritering av ressurser fra forurensings- og fors\u00f8plingsarbeidet. Christine Kahrs \u2013 Byr\u00e5d for byutvikling Dokumentet er godkjent elektronisk. "
}