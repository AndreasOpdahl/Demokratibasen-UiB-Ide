{
  "dokument_id": "8eab8e95-144c-5ebb-a51d-162f0f976acf",
  "doc_type": "case_attachment",
  "kommune": 4601,
  "tittel": "Arna gnr 290 bnr 48. Klage over avslag p\u00e5 s\u00f8knad om nybygg av tomannsbolig.pdf",
  "url": "https://bergen.kommune.no/politikere-utvalg/api/fil/bk360/10095255/Arna-gnr-290-bnr-48-Klage-over-avslag-pa-soknad-om-nybygg-av-tomannsbolig-pdf",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2023/281310-7 Arna gnr 290 bnr 48. Klage over avslag p\u00e5 s\u00f8knad om nybygg av tomannsbolig. Hva saken gjelder: Saken gjelder klage over avslag p\u00e5 s\u00f8knad om nybygg av tomannsbolig, totalt 123 m2 BRA og terrengmur p\u00e5 totalt 37,7 m. Det ble gitt avslag i vedtak datert 28.11.2023 da en kom til at det ikke er grunnlag for \u00e5 dispensere fra KPA 2018 \u00a7 3.1 Plankrav, jf. pbl. \u00a7 19-2. Vedtaket ble p\u00e5klaget JIBO Consult p\u00e5 vegne av tiltakshaver H-Hemre Byggefirma AS i brev datert 12.12.2023. Det ble sendt inn supplerende informasjon den 25.02.2024. Eiendommen er uregulert. KPA 2018 viser den som \u00d8vrig byggesone og innenfor hensynssone veist\u00f8y \u2013 Gul sone. Tiltaket er avhengig av dispensasjon fra KPA 2018 \u00a7 3.1 Plankrav. Det er s\u00f8kt om dispensasjon. I tillegg krever tiltaket ogs\u00e5 en godkjenning fra Bymilj\u00f8etaten om avstand til kommunal vei og utvidet bruk av avkj\u00f8rsel. Bymilj\u00f8etaten sendte et mangelbrev og har ikke fattet vedtak. Bergen Vann har gitt forh\u00e5ndsuttalelse datert 13.09.2023. Ansvarlig s\u00f8ker har fremlagt st\u00f8yrapport fra Brekke Strand datert 17.04.2023. Rapporten legger til grunn at tiltaket tilfredsstiller KPA 2018 sine krav b\u00e5de n\u00e5r det gjelder innend\u00f8rs og utend\u00f8rs st\u00f8yniv\u00e5. Vestland Fylkeskommune uttaler den 16.11.2023 at det er oms\u00f8kt vesentlig nybygging p\u00e5 stedet de siste \u00e5rene. Boligene vil ha tilkomst til overordnet veinett via Fv 5292 Unnelandsvegen og krysset ved Fv Hardangervegen. En er urolig for kapasiteten og utformingen av krysset, og det er behov for venstresvingefelt i krysset i samsvar med handbok N100. Det er flere store eiendommer i omr\u00e5det som ogs\u00e5 ligger uregulert i \u00f8vrig byggesone, og en er derfor bekymret for presedensvirkningen saken vil ha. Fylkeskommunen har ogs\u00e5 gitt uttalelse datert 06.10.2023 der det er gitt en del presiseringer i forhold til plankrav og avklaringer i forhold til tidligere uttalelser i saker i omr\u00e5det. Bymilj\u00f8etaten sendte et mangelbrev i forbindelse med h\u00f8ring om saken. I brev datert 21.02.2024 uttales det imidlertid at en har gjort en feil i den interne h\u00f8ringen grunnet uklarhet i situasjonsplanene som er sendt inn. Etter en ny gjennomgang av saken ser en at antallet boenheter ikke \u00f8kes fra tidligere vedtak, og det er derfor ikke behov for nytt vedtak for avkj\u00f8rselen. Det ble gitt tillatelse i vedtak datert 30.03.2021 (2021/28350). I mangelbrevet i byggesaken som er datert 21.11.2023 ble det uttalt at: \u00abSlik som med \u00f8kt bruk av avkj\u00f8rsel, har Bymilj\u00f8etaten tidligere gitt positivt vedtak til dispensasjon fra byggegrense i samme sak, 2021/28350, dokument nr. 3 (for selve bygget, 30.03.2021) og nr. 10 (mur, 28.02.2022). Tidligere godkjent avstand til midten av kommunal veg Unnelandsvegen i dokument 3 er p\u00e5 9,2 meter. Av situasjonsplan vedlagt s\u00f8knaden i denne saken ser vi at tiltaket vil f\u00e5 en st\u00f8rre avstand til veg p\u00e5 4,4 m + 5,2 m = 9,6 meter, som er innenfor godkjenningen\u00bb. 1 Klagers anf\u00f8rsler: En del av klagen er knyttet til \u00f8kt bruk av avkj\u00f8rsel. Ettersom dette forholdet er oppklart, gjengis det derfor ikke. Det anf\u00f8res videre at det er grunnlag for \u00e5 dispensere fra plankravet i KPA 2018. Det vises til at eiendommen er utskilt til boligform\u00e5l, og at det er bygget og/eller godkjent boliger p\u00e5 begge sider av eiendommen. Innspill fra Vestland Fylkeskommune om presedens er ikke relevant. Dersom fylkeskommunens uttalelse legges til grunn, vil det i praksis sette stopp for videre utbygging i denne delen av Arna. Vedr\u00f8rende avstand til den kommunale veien er det gitt dispensasjon til \u00e5 bygge inntil 9,6 m fra veiens midtlinje, en holder oss innenfor dette kravet, det gjelder ogs\u00e5 for bruksnummer 170 og 171. En stiller seg undrende til at avslaget er hjemlet i visuelle kvaliteter, n\u00e5r tiltaket er helt likt de to som allerede er godkjent p\u00e5 nabotomten. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at klagen opprettholdes. Det er gjort vurderinger knyttet til at Bymilj\u00f8etaten m\u00e5 fatte nytt vedtak. Dette er ikke lenger n\u00f8dvendig som f\u00f8lge av Bymilj\u00f8etatens oppdaterte uttalelse, og gjengis derfor ikke. Fagetaten opprettholder vurderingen om at det ikke er grunnlag for \u00e5 dispensere fra KPA 2018 \u00a7 3.1 Plankrav, jf. pbl. \u00a7 19-2. Den \u00f8kte bruken av krysset ut i Hardangerveien (Fylkesvei) er hovedproblemet i saken. Hardangerveien har stor trafikk. I tillegg til Fylkeskommunens uttalelse til plankravet datert 16.11.2023 vises det til Fylkeskommunens brev av 09.10.2023 hvor de redegj\u00f8r for problemstillingene i saken og at de ikke i tilstrekkelig grad har fanget opp hvor mange boliger som faktisk er oms\u00f8kt og bygget/s\u00f8kt bygget. I saken er det kommet innspill i forhold til et sentralt punkt som plankravet skal ivareta. Omr\u00e5det er ikke fullt utbygd. Innspillet er derfor h\u00f8yst relevant. N\u00e5r det gjelder visuelle kvaliteter, vises det til at det er en skrivefeil i vedtaket. Konklusjonen skal v\u00e6re at kravene er tilstrekkelig ivaretatt. Dette er ikke en avslagsgrunn i vedtakets punkt 2. Det vises ellers til fagetatens notat datert 05.01.2024 i sin helhet. Byr\u00e5dens vurdering og konklusjon: Byr\u00e5den har vurdert saken og er kommet til at klagen kan tas til f\u00f8lge. Etter byr\u00e5dens vurdering er det grunnlag for \u00e5 dispensere fra KPA 2018 \u00a7 3.1 Plankrav for oppf\u00f8ring av tomannsbolig, jf. pbl. \u00a7 19-2. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre en bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Byr\u00e5den mener at disse hensynene ikke vil bli \u00abvesentlig tilsidesatt\u00bb ved at det dispenseres. Byr\u00e5den ser at det taler mot \u00e5 dispensere at Vestland Fylkeskommune har uttalt seg negativt til at det dispenseres. P\u00e5 naboeiendommen gnr 290 bnr 170 ble det gitt tillatelse til nybygg den 30.12.2021. P\u00e5 naboeiendommen gnr 290 bnr 171 ble det gitt tillatelse til nybygg med unntak fra plankravet, jf. KPA 2018 \u00a7 3.2.2 i vedtak datert 26.05.2023. Byr\u00e5den mener derfor at en ytterligere utbygging med en tomannsbolig ikke vil f\u00f8re til en s\u00e5 stor \u00f8kning i belastning p\u00e5 eksisterende infrastruktur at det f\u00f8rer til en vesentlig tilsidesettelse av hensynene. Det er ogs\u00e5 flere boliger i omr\u00e5det. Det taler ogs\u00e5 for \u00e5 dispensere at Bymilj\u00f8etaten har gitt de n\u00f8dvendige tillatelser knyttet til avkj\u00f8rsel. Som f\u00f8lge av dette mener byr\u00e5den at en eventuell tilsidesettelse av hensynene ikke vil v\u00e6re \u00abvesentlig\u00bb. 2 Byr\u00e5den er ogs\u00e5 av den oppfatning at fordelene med \u00e5 dispensere er \u00abklart st\u00f8rre enn ulempene\u00bb, jf. pbl. \u00a7 19-2. Det er en ulempe med \u00e5 dispensere at Vestland Fylkeskommune har uttalt seg negativt i saken. Fordelene er at det kan bygges en tomannsbolig i et etablert boligomr\u00e5de. Det er kort avstand til Lone barneskole, og dagligvarebutikker. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Byr\u00e5den tiltrer fagetatens vurdering om at kravene til visuelle kvaliteter er ivaretatt, jf. pbl. \u00a7 29-2. Klagen tas til f\u00f8lge. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 28.11.2023 oppheves med hjemmel i forvaltningsloven \u00a7 33 andre ledd. 2. Med hjemmel i plan- og bygningsloven \u00a7 19-2 innvilges dispensasjon fra KPA 2018 \u00a7 3.1 Plankrav. 3. I medhold av plan- og bygningsloven \u00a7\u00a7 20-1 og 21-4 gis det tillatelse til oms\u00f8kte tiltak. 4. Det overlates Plan- og bygningsetaten \u00e5 utferdige den endelige tillatelsen, med en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 12. mars 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 05.01.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage over avslag 5. Avslag p\u00e5 s\u00f8knad 3 6. Mangelbrev fra Bymilj\u00f8etaten 7. Uttalelse fra Vestland fylkeskommune 8. S\u00f8knad 9. Tegninger 2) Arna. Gnr 290 Bnr 48, Unnelandsvegen. Ber om avklaring. Svar fra Bymilj\u00f8etaten 4 "
}