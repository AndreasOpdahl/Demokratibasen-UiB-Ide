{
  "dokument_id": "7dabb5e4-a1bd-5a93-8eac-c4f0c2df201c",
  "doc_type": "case_attachment",
  "kommune": 4601,
  "tittel": "Fagnotat, datert 02.04.2024",
  "url": "https://bergen.kommune.no/politikere-utvalg/api/fil/bk360/10168155/Fagnotat-datert-02-04-2024",
  "tekst": " Plan- og bygningsetaten Til Fagnotat BBU - Seksjon byutvikling (Arbeidssted) V\u00e5r referanse: PLAN-2022/20583-52 Saksbehandler: Sigrid Halldorsson Dato: 02.04.2024 Fra Plan- og bygningsetaten Forslag til detaljregulering anbefales vedtatt Laksev\u00e5g. Gnr. 124, Bnr. 180 mfl., Frieda Fasmers Minne, tjenesteyting, Arealplan-ID 66020000 Om planforslaget Norconsult AS foresl\u00e5r p\u00e5 vegne av Bergen kommune v/ Etat for utbygging detaljregulering for bygging av sykehjem i Laksev\u00e5g bydel. Figur 1: Oversiktsbilde som viser plassering av planomr\u00e5det, skr\u00e5foto av planomr\u00e5det og flyfoto med plankart. Intensjonen med planforslaget er \u00e5 legge til rette for et nytt sykehjem med 90 sykehjemsplasser og tilh\u00f8rende kj\u00f8readkomst, gang- og sykkeladkomst, plassdannelser og uterom i Loddefjord\u00e5sen. Det legges til rette for et maksimalt bruksareal p\u00e5 12 700 m2, best\u00e5ende av et hovedbygg med tre fl\u00f8yer. Hovedbygget og to av fl\u00f8yene vil v\u00e6re p\u00e5 to etasjer, og en fl\u00f8y vil v\u00e6re p\u00e5 tre etasjer. Planomr\u00e5det ligger i avsatt gr\u00f8nnstruktur i kommuneplanens arealdel 2018, og grenser til eksisterende Frieda Fasmers Minne sykehjem og Haugatun barnehage. Planomr\u00e5det ligger i byfortettingssone, sone 2. Det er vurdert at planforslaget ikke omfattes av forskrift om konsekvensutredninger. Etter innsigelse fra Statsforvalteren i Vestland er det likevel utarbeidet en konsekvensutredning for tema landskapsbilde, naturmangfold, kulturminne og kulturmilj\u00f8, friluftsliv, barn og unges Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN oppvekstsvilk\u00e5r, klimagassutslipp og tomtens egnethet for sykehjem, for at saken skal f\u00e5 et fullstendig kunnskapsgrunnlag. Se planbeskrivelsen med vedlegg for utfyllende opplysninger. Planprosess og medvirkning Det er gjennomf\u00f8rt medvirkning i tr\u00e5d med plan- og bygningsloven, herunder arrangering av folkem\u00f8ter i regi av omr\u00e5desatsingen i Loddefjord. Plan- og bygningsetaten vurderer at det er etterstrebet god involvering og medvirkning i planarbeidet. Merknader og uttalelser ved offentlig ettersyn Planforslaget ble sendt p\u00e5 h\u00f8ring og lagt ut til offentlig ettersyn 12.12.2020. H\u00f8ringsfristen var 26.01.2021. Det kom inn en privat merknad og 18 uttalelser fra h\u00f8ringsinstanser. Statsforvalteren i Vestland hadde innsigelse til planforslaget. Merknadene til planforslaget er oppsummert og kommentert av forslagsstiller i merknads- og endringsskjema datert 21.12.23. Materialet er gjennomg\u00e5tt og vurderes som dekkende. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Natur og milj\u00f8: H\u00f8ringsinstanser er negative til nedbygging av gr\u00f8nnstruktur. \u2022 Trafikale forhold: H\u00f8ringsinstanser mener det legges opp til for mange avkj\u00f8rsler. \u2022 Byggeh\u00f8yder og volum: Bebyggelsens fotavtrykk m\u00e5 reduseres for \u00e5 ta hensyn til gr\u00f8nnstrukturen og barn og unges interesser, samt kulturminneverdiene til Loddefjord skole. \u2022 Torg/ gatetun: Inngangssonen ved sykehjemmet med veg, gate, torg og varelevering m\u00e5 utformes p\u00e5 en bedre m\u00e5te. \u2022 Barn og unges interesser: H\u00f8ringsinstanser er negative til nedbygging av areal for barn og unge, spesielt gjelder dette eksisterende akebakke. Innsigelse fra Statsforvalteren i Vestland Statsforvalteren i Vestland fremmet innsigelse begrunnet i at planforslaget var i strid med kommuneplanens arealdel og statlige planretningslinjer for samordnet bolig-, areal- og transportplanlegging. Statsforvalteren vurderte at planomr\u00e5det utgjorde en stor del av en s\u00e6rlig verdifull gjenv\u00e6rende gr\u00f8nnstruktur i et sentralt og tungt bebygget omr\u00e5de. Det ble vurdert at omr\u00e5det har verdi for friluftsliv, rekreasjon og landskap. Statsforvalteren mente ogs\u00e5 at det m\u00e5tte utarbeides en konsekvensutredning der det blant annet ble sett p\u00e5 alternative plasseringer for sykehjemmet. Forslagsstiller har gjort dette i etterkant, og konklusjonen i utredningen ble at eksisterende forslag var det alternativet man \u00f8nsket \u00e5 g\u00e5 videre med. I mars 2023 trakk Statsforvalteren i Vestland innsigelsen til planforslaget. Begrunnelse var den samfunnsmessige nytten av tiltaket, behovet for flere sykehjemsplasser og et nytt sykehjem. Endringer etter offentlig ettersyn Endringene som er foretatt etter offentlig ettersyn fremg\u00e5r av merknads- og endringsskjema datert 21.12.23. Planmaterialet er oppdatert i henhold til endringene. Kort oppsummert inneb\u00e6rer endringene: Saksnummer PLAN-2022/20583 Side 2 av 14 \u2022 Endring i utbyggingsvolum og antall sykehjemsplasser fra 120 til 90. \u2022 Endring i snumulighet i enden av kommunal veg, adkomst, avkj\u00f8rsler, gang- og sykkelveg, samt gatetun og torg mot s\u00f8rvest. \u2022 Utvidelse av friomr\u00e5de og parkareal i s\u00f8rvest. Begrenset h\u00f8ring Med bakgrunn i endringene etter offentlig ettersyn ble det foretatt en begrenset h\u00f8ring i perioden 09.10.2023 - 07.11.2023. Endringene var som f\u00f8lger: \u2022 en reduksjon av bebyggelsen, \u2022 endring i gatetun og torgareal vest for planlagt bebyggelse, \u2022 nytt forslag til l\u00f8sning for snumulighet i enden av kommunal veg, \u2022 mindre endringer knyttet til utforming av overgang mellom torg og hage mot vest, og \u2022 tiltak for \u00e5 dempe n\u00e6r- og fjernvirkningen av den foresl\u00e5tte vedlikeholdsvegen i \u00f8st. Det kom inn 10 uttalelser fra h\u00f8ringsinstanser. Merknadene og uttalelsene er oppsummert og kommentert av forslagsstiller i merknads- og endringsskjema datert 21.12.2023. H\u00f8ringsinstansene var positive til at bebyggelsen var redusert. Bymilj\u00f8etaten var negativ til foresl\u00e5tt endring av snumulighet, gatetun/ torg, og anbefalte ikke at parken blir benyttet til midlertidig rigg- og anleggsomr\u00e5de. Bymilj\u00f8etaten anbefalte ogs\u00e5 at torg og gatetun gis felles eierform. Byarkitekten anbefalte at gatetunet ble forlenget gjennom torget, og mente det burde v\u00e6rt flere avkj\u00f8rsler for \u00e5 beslaglegge mindre uteareal. De mente ogs\u00e5 at det burde utarbeides naturlige overganger mellom takhagene og terrenget rundt. Vurdering av planforslaget Plan- og bygningsetaten kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst i vedlagte planmateriale. Sykehjemmets omfang og plassering, samt hensynet til gr\u00f8nnstruktur, utbyggingsvolum og gang- og sykkelakse mellom Loddefjord sentrum og Loddefjord\u00e5sen har hatt stort fokus i planarbeidet. Vi slutter oss til hovedform\u00e5let - annen offentlig eller privat tjenesteyting, sykehjem - og det planfaglige grepet i planforslaget. Forslaget til detaljreguleringsplan vurderes \u00e5 v\u00e6re tilfredsstillende og anbefales vedtatt. Planstatus og forholdet til overordnet arealstrategi Kommuneplanens samfunnsdel og arealdel I kommuneplanens arealdel er omr\u00e5det avsatt til gr\u00f8nnstruktur, og omkringliggende arealer er avsatt til byfortettingssone, sone 2. Omr\u00e5det er delvis omfattet av vegst\u00f8y \u2013 gul sone. Kommuneplanens arealdel skal bidra til \u00e5 oppn\u00e5 m\u00e5lene som er stilt i kommuneplanens samfunnsdel. Spesielt pekes det p\u00e5 b\u00e6rekraftig byutvikling i menneskelig skala, kompakt og arealeffektiv by og fortetting med kvalitet. If\u00f8lge kommuneplanens arealdel skal omr\u00e5der avsatt til gr\u00f8nnstruktur v\u00e6re tilgjengelig for allmennheten og fremme naturmangfold. Tiltaket er i strid med arealform\u00e5let i kommuneplanens areadel. Plan- og bygningsetaten vurderer at det er uheldig at tiltaket bidrar til nedbygging av viktige lokale naturverdier og viktige areal for barn og unge. Tiltaket medf\u00f8rer tap av natur og leveomr\u00e5der der ca. 12 000 m2 bygges ned og 2 500 m2 endres til park. Nytt sykehjem Saksnummer PLAN-2022/20583 Side 3 av 14 skaper en ytterliggere barriere for viltforflytning mellom de st\u00f8rre naturomr\u00e5dene \u00f8st og vest for planomr\u00e5det, og griper inn i registrerte \u00f8kologiske korridorer. Videre beslaglegger sykehjemmet eksisterende myrareal. Plan- og bygningsetaten viser til at uber\u00f8rte arealer b\u00f8r ses p\u00e5 som en ikke fornybar ressurs. Plan- og bygningsetaten vurderer at planforslaget utl\u00f8ser sentrale interessekonflikter. Samtidig er tiltaket av stor samfunnsmessig betydning i lys av behovet for nye sykehjemsplasser i Bergen kommune. Plan- og bygningsetaten vurderer at avb\u00f8tende tiltak som opparbeiding av gang- og sykkelakse, torg og park vil kunne bidra positivt til omgivelsene. Etter offentlig ettersyn er fotavtrykket redusert og mer gr\u00f8nnstruktur er blitt bevart. Det skal ogs\u00e5 etableres en kaf\u00e9 som er tilgjengelig for alle i tilknytning til torget. Plan- og bygningsetaten er positiv til de kompenserende tiltakene som planforslaget legger opp til. Reguleringsplan for Loddefjord, endring felt 6 Omr\u00e5det er regulert til friomr\u00e5de, park, turveg og lekeplass i reguleringsplan for Loddefjord, endring felt 6 (1994). Omr\u00e5dereguleringsplan for Loddefjord\u00e5sen Planprogram for omr\u00e5dereguleringsplan for Loddefjord\u00e5sen ble fastsatt den 29.03.2023, og omr\u00e5dereguleringsplanen er under arbeid. Arbeidet med omr\u00e5dereguleringsplanen startet opp etter at det ble besluttet at nytt Frieda Fasmers sykehjem skulle detaljreguleres i en egen plan. Planforslaget ligger som del av omr\u00e5det som skal vurderes og reguleres i omr\u00e5dereguleringsplanen, og det er derfor noen overlappende problemstillinger i planene. Forslag til detaljreguleringsplan for Frieda Fasmers Minne vurderes \u00e5 ikke ha negative konsekvenser for senere omr\u00e5dereguleringsplan. Strategisk planprogram for Loddefjord Omr\u00e5det er omfattet av strategisk planprogram for Loddefjord, der hovedm\u00e5lene er som f\u00f8lger: \u2022 \u00abLoddefjord\u00e5sen skal utvikles i tr\u00e5d med m\u00e5lsetningene for \"G\u00e5byen Bergen\". Omr\u00e5det skal ha et universelt utformet, effektivt og attraktiv gang- og sykkelnettverk. Tverrforbindelsene gjennom planomr\u00e5det til bydelssentrum, holdeplasser og andre m\u00e5lpunkt i bydelen skal styrkes. \u2022 Det skal skapes nye sosiale m\u00f8teplasser i tilknytning til bydelssentrum gjennom parkeringssanering og oppgradering av eksisterende byrom og plasser med h\u00f8y kvalitet. Kommunen m\u00e5 tilrettelegge for \u00f8kt bruk av byrom, idrettsplasser og gr\u00f8ntomr\u00e5der, med spesielt fokus p\u00e5 tilbud for barn og unge i omr\u00e5det. \u2022 Reguleringsplanen skal tilrettelegge for effektiv bruk av kommunal eiendom og bygninger, og m\u00e5 avklare behov for ulike offentlige tilbud i omr\u00e5det (helsetjenester, barnehage, skole, friluftsliv, kultur osv.) Barnehager, skoler, sykehjem og andre velferdstilbud lokaliseres i n\u00e6rhet av hverandre og skal tilrettelegges for sambruks- og delingsl\u00f8sninger.\u00bb Sykkelstrategi I sykkelstrategien for Bergen 2020-2030 g\u00e5r det en sykkelforbindelse gjennom planomr\u00e5det, og l\u00f8sninger for sykkelveg er innarbeidet i planen. Saksnummer PLAN-2022/20583 Side 4 av 14 Bl\u00e5gr\u00f8nne interesser Planomr\u00e5det er omfattet av gr\u00f8nnstruktur, myr, turveg og en \u00f8kologisk korridor i temakart \u00abbl\u00e5gr\u00f8nne interesser\u00bb. Arkitektur og utforming Det har i l\u00f8pet av planprosessen blitt jobbet med ulike alternativer for bebyggelsens plassering og utforming. I tr\u00e5d med forutsetninger til offentlig ettersyn er bygningsmassen omorganisert og redusert. Til oppstart var det foresl\u00e5tt en bebyggelse som var oppdelt i mindre volumer. Plan- og bygningsetaten anbefalte at det ble jobbet videre med dette konseptet og at det spesielt m\u00e5tte ses p\u00e5 plassering i forhold til landskapet og bebyggelsen rundt. En gangakse mellom Loddefjord sentrum og Loddefjord\u00e5sen var et viktig element som m\u00e5tte innarbeides. Slik bebyggelsen var foresl\u00e5tt til oppstart var denne til hinder for en slik akse. Det ble videre utarbeidet tre nye forslag til bebyggelse som ivaretar denne aksen. Figur 2: Til venstre foresl\u00e5tt bebyggelse til oppstart, til h\u00f8yre tre forslag som ivaretar gang- og sykkelaksen mot Loddefjord sentrum. Videre ble det utarbeidet en bebyggelse med et hovedbygg og fire fl\u00f8yer. Dette forslaget ble vurdert til \u00e5 ha for h\u00f8y utnyttelse. Etter offentlig ettersyn ble bebyggelsen redusert og trukket lenger bort fra Loddefjord skole. Planforslaget foresl\u00e5r n\u00e5 en bebyggelse med et hovedbygg og tre fl\u00f8yer. Hovedbygget vil ha to etasjer synlig mot Vadmyrveien, med en h\u00f8yde som er tilsvarende eksisterende Frieda Fasmers Minne sykehjem i nord\u00f8st. I s\u00f8rvest er det fallende terreng og her legges det til rette for en tre etasjers sykehjemsfl\u00f8y. Mot \u00f8st er det hellende terreng og sykehjemsfl\u00f8yene er avtrappet og skal v\u00e6re i to etasjer. Mellom fl\u00f8yene skal det v\u00e6re hager for beboerne. Ved inngangspartiet skal det etableres et torg i tilknytning til en kaf\u00e9. I f\u00f8rste etasje er det planlagt et indre uterom utformet som et atrium som skal speile aktiviteten p\u00e5 torget. Det er ikke avsatt arealer og lokaler til frivillighet, kultur og idrettsaktiviteter i planen, men Plan- og bygningsetaten vurderer kaf\u00e9en som en sosial m\u00f8teplass. Figur 3: Til venstre foresl\u00e5tt bebyggelse til offentlig ettersyn, til h\u00f8yre foresl\u00e5tt bebyggelse til sluttbehandling. Saksnummer PLAN-2022/20583 Side 5 av 14 Fasadematerialer skal hente inspirasjon fra naturen og landskapet. De utadvendte fasadene vil i stor grad ha naturlige materialer. Det er sikret at volum, fargesetting og materialbruk, samt plassering av vindusflater og balkonger, vil bidra til \u00e5 dempe den negative n\u00e6r- og fjernvirkningen av bebyggelsen. Det skal unng\u00e5s bruk av reflekterende materialer, og materialene skal v\u00e6re holdbare over tid. Plan- og bygningsetaten vurderer at bestemmelsene tilknyttet utforming av bygget er tilstrekkelig for \u00e5 sikre en god tilpasning til landskapet og omgivelsene. Forslagsstiller har et m\u00e5l om ekstern ombruk, men ombruk av bygningsmaterialer er ikke sikret i bestemmelsene. En slik bestemmelse ville ikke v\u00e6rt gyldig. Figur 4: Til venstre illustrasjon av planlagt bebyggelse sett fra s\u00f8r, til h\u00f8yre illustrasjon av planlagt bebyggelse, gatetun, torg og inngangsparti. Det er \u00e5pnet for et handlingsrom i farge og materialbruk og illustrasjonene er dermed et alternativ for hvordan det kan bli. Trafikale forhold Adkomst Sykehjemmet har adkomst fra den kommunale vegen Vadmyrveien. I Vadmyrveien vil det v\u00e6re blandet trafikk. Videre tras\u00e9 for gang- og sykkelveg fra Vadmyrveien og nord-vestover vil vurderes og reguleres i omr\u00e5dereguleringsplan for Loddefjord\u00e5sen. Det foresl\u00e5s en avkj\u00f8rsel fra Vadmyrveien og til sykehjemmet, noe som er i tr\u00e5d med en av forutsetningene til offentlig ettersyn. Til offentlig ettersyn var det foresl\u00e5tt fire avkj\u00f8rsler. Det foresl\u00e5s \u00e5 benytte eksisterende snusl\u00f8yfe ved eksisterende Frieda Fasmers minne sykehjem for \u00e5 sikre snumulighet i enden av kommunal veg. Til offentlig ettersyn var det foresl\u00e5tt en snusl\u00f8yfe i Vadmyrveien f\u00f8r avkj\u00f8rsel til nytt sykehjem. Det ble vurdert at denne snusl\u00f8yfen hadde for store terreng- og naturinngrep. Etter offentlig ettersyn er det vurdert alternativer for adkomst og snumulighet. Hvilke alternativer som ble vurdert er vist i figur nr. 5. Denne l\u00f8sningen la til rette for envegskj\u00f8ring forbi hovedinngangen til sykehjemmet og en snusl\u00f8yfe ved eksisterende Frieda Fasmers Minne sykehjem. Plan- og bygningsetaten vurderte at denne l\u00f8sningen var sv\u00e6rt arealkrevende og hadde negative konsekvenser for det planlagte parkomr\u00e5det i s\u00f8rvest. Bymilj\u00f8etaten er negativ til foresl\u00e5tte l\u00f8sning da de mener den kan begrense mulighetene for ny bruk av eksisterende bygningsmasse. Bymilj\u00f8etaten anbefaler i stedet at det blir etablert en snuhammer. Snuhammer er vurdert, men Plan- og bygningsetaten vurderer at denne vil v\u00e6re mer arealkrevende. Plan- og bygningsetaten vurderer at foresl\u00e5tte l\u00f8sning, der en benytter dagens snusl\u00f8yfe ved eksisterende Frieda Fasmers Minne sykehjem, er den beste l\u00f8sningen. L\u00f8sningen tar hensyn til terreng- og naturinngrep, og fremtidig bruk av eksisterende sykehjem. Saksnummer PLAN-2022/20583 Side 6 av 14 Figur 5: Til venstre foresl\u00e5tt trafikal l\u00f8sning til offentlig ettersyn, i midten vurdert trafikal l\u00f8sning etter offentlig ettersyn, og til h\u00f8yre foresl\u00e5tt trafikal l\u00f8sning til vedtak. Parkering Foresl\u00e5tt parkeringsdekning er tre plasser per 10 senger, noe som er i tr\u00e5d med kommuneplanens arealdel. Maksimumskravet for parkering blir dermed 27 plasser. Parkering skal v\u00e6re i parkeringskjeller, med unntak av to HC-plasser p\u00e5 torg ved hovedinngang. Det skal ogs\u00e5 v\u00e6re en HC-plass i kjeller, slik at kravet i kommuneplanens arealdel om at 10 % av plassene skal v\u00e6re HC-plasser blir ivaretatt. Foresl\u00e5tt sykkelparkering er to plasser per 10 senger, noe som er over kravet til sykkelparkering i kommuneplanens arealdel, som har krav om \u00e9n plass per 10 senger. Det skal derfor legges til rette for minimum 18 plasser, og disse skal plasseres i kjeller med lett tilgang til garderobe/ t\u00f8rkerom. Det skal ogs\u00e5 v\u00e6re sju plasser p\u00e5 torg ved inngangsparti. Sykehjemmet er plassert n\u00e6rt store boligomr\u00e5der og tett p\u00e5 gang- og sykkelveger. Det vurderes derfor at det vil v\u00e6re attraktivt \u00e5 g\u00e5 eller sykle for ansatte og bes\u00f8kende til sykehjemmet. Gatetun, torg og gang- og sykkelakse I tr\u00e5d med sykkelstrategien skal det legges til rette for \u00e5 etablere en gang- og sykkelakse mellom Loddefjord\u00e5sen og Loddefjord sentrum. For \u00e5 sikre denne aksen blir det regulert gatetun gjennom planomr\u00e5det der syklende og g\u00e5ende vil v\u00e6re prioriterte trafikantgrupper. Bymilj\u00f8etaten anbefalte at det blir regulert en separat gang- og sykkelveg gjennom planomr\u00e5det og en separat kj\u00f8reveg ned til torg, ST, ved hovedinngangen. Plan- og bygningsetaten stiller seg bak foresl\u00e5tte l\u00f8sning om \u00e5 regulere gatetun. Strekningen er kort og vil ha begrenset med trafikk. Videre vil to separate l\u00f8sninger gi et st\u00f8rre terrenginngrep. Torg og gatetun skal v\u00e6re del av aksen mellom Loddefjord sentrum og Loddefjord\u00e5sen. Gatetunet reguleres til offentlig form\u00e5l for \u00e5 kunne sikre offentlig tilgjengelig gang- og sykkelakse mellom Loddefjord sentrum og Loddefjord\u00e5sen. Dette er en endring etter offentlig ettersyn. Bymilj\u00f8etaten mener at gatetunet b\u00f8r ha felles eierform. Plan- og bygningsetaten Saksnummer PLAN-2022/20583 Side 7 av 14 vurderer at denne aksen er av sv\u00e6rt viktig offentlig betydning og anbefaler derfor offentlig eierform. Som et supplement til gatetunet, skal det ogs\u00e5 etableres en turveg som f\u00f8rer gjennom parken. Denne vil v\u00e6re spesielt attraktiv for g\u00e5ende som skal mot vest. Hovedinngangen til sykehjemmet er ved torget, ST, som ligger ved gatetunet. Torget skal fungere som et allment tilgjengelig omr\u00e5de i tilknytning til planlagt kaf\u00e9 og uteoppholdsarealer. Behovet for adkomst til sykehjemmet fra Vadmyrveien via gatetunet er begrenset til persontrafikk ved innleggelser og utskrivelser. Dette kan skje ved privatbil, taxi eller ambulanse, der ambulansene ogs\u00e5 kan f\u00f8res via parkeringskjeller. Det legges til rette for en snuplass dimensjonert for minibuss p\u00e5 gatetunet. Renovasjon og varelevering Varelevering og renovasjon skal skje som del av bygget i tr\u00e5d med forutsetningene til offentlig ettersyn. Renovasjonsbilene og vareleveringsbilene kj\u00f8rer inn gjennom samme avkj\u00f8rsel som til parkeringskjeller, men videre inn p\u00e5 et lukket omr\u00e5de for renovasjon og varelevering. I dette omr\u00e5det er det lagt til rette for at lastebilene rygger inn for \u00e5 levere varer og hente avfall. Deretter svinger bilene rett ut igjen p\u00e5 adkomstvegen. Figur 6: Utklipp som viser omr\u00e5de for renovasjon og varelevering. Vedlikeholdsveg \u00d8st for sykehjemmet skal det tilrettelegges for en veg som er tilgjengelig for utrykningskj\u00f8ret\u00f8y og vedlikehold av bygget. Plan- og bygningsetaten har stilt sp\u00f8rsm\u00e5l ved behovet for denne, da den bidrar til ytterligere nedbygging av eksisterende gr\u00f8nnstruktur. Etter offentlig ettersyn er det sikret avb\u00f8tende tiltak i form av gressarmert dekke, benker og opplevelseselementer, og at mur og/ eller fylling skal beplantes med vegetasjon. Gr\u00f8nnstruktur Vest for sykehjemmet reguleres omr\u00e5det til gr\u00f8nnstruktur. En del skal etableres som offentlig park som skal tilrettelegges for opphold, naturlek og trening, amfi, akebakke og tursti, og en del skal v\u00e6re friomr\u00e5de. o_GF4 og o_GF8 skal bevares med naturlig vegetasjon. I o_GF4 er det tillatt \u00e5 anlegge midlertidig gangvei i anleggsperioden. \u00d8vrig i friomr\u00e5dene kan det etableres gapahuker og b\u00e5lpanner. Plan- og bygningsetaten vurderer at parken og friomr\u00e5dene er et positivt bidrag til omgivelsene og s\u00e6rlig barn og unge. Saksnummer PLAN-2022/20583 Side 8 av 14 Barn og unges interesser Tiltaket legger beslag p\u00e5 et omr\u00e5de avsatt til gr\u00f8nnstruktur og regulert til friomr\u00e5de, park, turveg og lekeplass. Forslagsstiller mener at omr\u00e5det ikke er i bruk i dag, med unntak av snarvegen som g\u00e5r gjennom omr\u00e5det, samt en akebakke. Av rikspolitiske retningslinjer for barn og planlegging \u00a7 5 bokstav d g\u00e5r det frem at det \u00abved omdisponering av arealer som i planer er avsatt til fellesareal eller friomr\u00e5de som er i bruk eller er egnet for lek, skal det skaffes fullverdig erstatning\u00bb. Forslagsstiller vurderer at dette arealet har verdi som akebakke p\u00e5 vinterstid ettersom det er et myromr\u00e5de. Dette bekreftes av barnehager og skoler i gjennomf\u00f8rte unders\u00f8kelser. I \u00f8st er det mer t\u00f8rre arealer som er bedre egnet. I planforslaget legges det opp til at eksisterende akebakke skal erstattes innenfor omr\u00e5det regulert til park. Plan- og bygningsetaten er negative til nedbygging av arealer for barn og unge, men vurderer det som positivt at akebakke og andre tiltak for barn og unge blir erstattet innenfor parkarealet. Planforslaget sin samfunnsmessige nytte er tungt vektlagt n\u00e5r det vurderes at nedbygging av arealer for barn og unge aksepteres. Natur og milj\u00f8 Det er utarbeidet en naturverdivurdering med feltregistreringer i februar 2018 og juni 2022. Naturtyper og arter som er registrert i omr\u00e5det er vanlig forekommende, og det er ikke registrert store naturverdier. Myrarealet og tilgrensende naturomr\u00e5de utgj\u00f8r viktige \u00f8kologiske funksjoner og fungerer som en spredningskorridor. Dette gj\u00f8r at verdien for biologisk mangfold blir noe mer verdifull p\u00e5 et landskaps\u00f8kologisk niv\u00e5. Vurdering etter naturmangfoldloven Etter naturmangfoldloven (nml.) \u00a7 7 skal prinsippene i \u00a7\u00a7 8 til 12 legges til grunn som retningslinjer ved ut\u00f8ving av offentlig myndighet. Videre g\u00e5r det frem at denne vurderingen skal g\u00e5 frem av beslutningen. Nml. \u00a7 8 gir f\u00f8ringer for kunnskapsgrunnlaget for offentlige beslutninger som f\u00e5r konsekvenser for naturmangfoldet. Det er i denne saken hentet eksisterende kunnskap fra offentlig tilgjengelige databaser, omr\u00e5det er befart i februar 2018 og i august 2023, og historiske flyfoto er sammenlignet med dagens situasjon. Innhentet informasjon tilsier at det ikke er registrert store eller sjeldne naturverdier i planomr\u00e5det. Planomr\u00e5det inng\u00e5r i et st\u00f8rre sammenhengende naturareal med lokalt viktige verdier og landskaps\u00f8kologisk funksjon. Store deler av planomr\u00e5det best\u00e5r av myrareal og det er registrert flere \u00f8kologiske korridorer gjennom omr\u00e5det. Plan- og bygningsetaten vurderer at kunnskapsgrunnlaget i dette planarbeidet er tilstrekkelig for \u00e5 kunne belyse virkningene og konsekvensene av planen. Kravet til kunnskapsgrunnlag etter nml. \u00a7 8 anses som oppfylt. Videre gir nml. \u00a7 9 krav om en \u00abf\u00f8re-var-holdning\u00bb for \u00e5 unng\u00e5 alvorlig eller irreversibel skade p\u00e5 naturmangfoldet. Forslagsstiller vurderer at det foreligger et tilstrekkelig kunnskapsgrunnlag. F\u00f8lgelig er det kjent hvilken p\u00e5virkning tiltaket vil ha p\u00e5 naturmangfoldet. Plan- og bygningsetaten vurderer at naturverdiene i omr\u00e5det er godt kjent, og at f\u00f8re-var- prinsippet i nml. \u00a7 9 ikke gj\u00f8r seg gjeldende. Av nml. \u00a7 10 g\u00e5r det frem at p\u00e5virkning av et \u00f8kosystem skal vurderes ut fra den samlede belastningen som \u00f8kosystemet er eller vil bli utsatt for. Omr\u00e5det er et sammenhengende naturareal med gjennomg\u00e5ende \u00f8kologiske korridorer. Slike areal er viktige for dyr som skal Saksnummer PLAN-2022/20583 Side 9 av 14 forflytte seg mellom ulike leveomr\u00e5der p\u00e5 lokal skala, ettersom det gir muligheter for midlertidig opphold. Omr\u00e5det som skal bygges ned har egenverdi og elementer som skog, myr og bekker gir habitatvariasjon. Utbyggingen vurderes til \u00e5 redusere arealets funksjonsverdi. For \u00f8vrig i omr\u00e5det er Lyderhornveien vest for omr\u00e5det en stor barriere mellom st\u00f8rre naturomr\u00e5der \u00f8st og vest for planomr\u00e5det. Nedbygging av myrareal bidrar til tap av naturmangfold, og f\u00f8rer til ulemper n\u00e5r det gjelder h\u00e5ndtering av flom/ overvann, vannrensing og klimagassutslipp. Det er ikke registrert regionalt eller nasjonalt viktige verdier i omr\u00e5det. De negative konsekvensene er st\u00f8rst lokalt. Plan- og bygningsetaten vurderer at p\u00e5virkning p\u00e5 \u00f8kosystemet er dokumentert og belyst ut fra samlet belastning, og at nml. \u00a7 10 dermed er oppfylt. Videre fremg\u00e5r det av nml. \u00a7 11 at tiltakshaver skal b\u00e6re kostnadene ved \u00e5 hindre eller begrense naturskadene ved tiltaket. Nml. \u00a7 12 krever at man fors\u00f8ker \u00e5 unng\u00e5 eller begrense skadene p\u00e5 naturmangfoldet gjennom valg av driftsmetoder, teknikk og lokalisering. Forslagsstiller er godt kjent med dette og vil ha en sk\u00e5nsom tiln\u00e6rming. Plan- og bygningsetaten vurderer at nml. \u00a7\u00a7 11-12 er oppfylt. Plan- og bygningsetaten vurderer at prinsippene i \u00a7\u00a7 8-12 er ivaretatt. Klimanorm Prosjektet har h\u00f8ye klimaambisjoner, blant annet \u00e5 etterstrebe nullenergi, 50 % klimagassreduksjon og m\u00e5l om ekstern ombruk. Planforslaget f\u00e5r h\u00f8y verdi p\u00e5 mobilitet da det ligger n\u00e6rt til Loddefjord sentrum og andre offentlige institusjoner. Det foresl\u00e5s gang- og sykkelforbindelser. For arealbruk f\u00e5r planforslaget en lav verdi fordi det skal bygges ned myr og det blir masseoverskudd i prosjektet. For temaet energi f\u00e5r planforslaget en h\u00f8y verdi da prosjektet har ambisjoner om passivhus og utslippsfri byggeplass. Materialer er det temaet som f\u00e5r h\u00f8yest verdi da det er en ambisjon om at prosjektets materialer skal oppn\u00e5 minimum 50 % redusert klimagassutslipp sammenlignet med et standardbygg. Figur 6: Oversikt over resultat fra klimanorm. Klimagassberegninger Klimagassberegningene viser at totalt utslipp i byggets levetid er beregnet til 15 233 tonn CO2 ekvivalenter. De st\u00f8rste utslippene er knyttet til energibruk i drift, 7 298 tonn CO2 ekvivalenter, og transport i drift, 5 054 CO2 ekvivalenter. For \u00e5 oppn\u00e5 m\u00e5lene om minimum 50 % utslippsreduksjon fra materialer vil det v\u00e6re n\u00f8dvendig \u00e5 aktivt arbeide med klimagassutslippene fra materialer i videre faser. Det oppfordres til \u00e5 arbeide med \u00e5 redusere klimagassutslipp i videre prosjektering og byggefase Saksnummer PLAN-2022/20583 Side 10 av 14 gjennom blant annet \u00e5 vurdere materialmengder, benytte lavutslippsmaterialer, energiambisjoner og energiproduksjon. Fossilfrie/ nullutslipps anleggsplasser er ikke sikret i bestemmelsene da det ikke er hjemmel i loven for dette. Av klimagassberegningene g\u00e5r det frem at forslagsstiller vil stille krav om utslippsfri byggeplass, og at kj\u00f8ret\u00f8y for betong- og massetransport skal ha som m\u00e5l \u00e5 v\u00e6re utslippsfrie. Gr\u00f8nne tak og solceller I tr\u00e5d med Plan- og bygningsetatens vurderinger i fagnotat til offentlig ettersyn er det sikret at 40 % av takflatene skal ha vegetasjonsdekke og at takflater, yttervegger p\u00e5 takoppbygg og 5 % av hovedfasade kan dekkes av solceller. Bokvalitet for sykehjemmets beboere St\u00f8y Deler av planomr\u00e5det er omfattet av gul st\u00f8ysone som f\u00f8lge av vegtrafikkst\u00f8y. Kommuneplanens bestemmelser stiller ikke st\u00f8ykrav for sykehjem, men retningslinjene til kommuneplanens bestemmelse \u00a7 22 gir at det skal gj\u00f8res konkrete vurderinger vedr\u00f8rende st\u00f8y for undervisnings- og helsebygg. Beregninger viser at en liten del av byggets fasade vil ha et st\u00f8yniv\u00e5 som overskrider nedre grenseverdi, 55 dB, for gul st\u00f8ysone for boliger med 1-3 dB. Sykehjemsplasser blir ikke definert som en boenhet og st\u00f8ykravene vil derfor ikke v\u00e6re gjeldende. Byggteknisk forskrift stiller ikke krav til st\u00f8y for pleieinstitusjoner. Det vurderes at st\u00f8yniv\u00e5et vil v\u00e6re akseptabelt. Figur 7: Til venstre kart som viser vegtrafikkst\u00f8y og til h\u00f8yre h\u00f8yeste lydniv\u00e5 p\u00e5 fasade. Det er sikret i bestemmelsene at sykehjemmets beboere skal ha tilgang til uteoppholdsareal med st\u00f8yniv\u00e5 lavere enn Lden 50 dB eller gjeldende krav i byggteknisk forskrift. Plan- og bygningsetaten vurderer at beboerne har uteoppholdsarealer med tilfredsstillende st\u00f8yniv\u00e5. Uteoppholdsarealer Uteoppholdsarealer for beboerne er foresl\u00e5tt i takhagene mellom boligfl\u00f8yene, p\u00e5 balkonger og takterrasser. Det legges ogs\u00e5 til rette for et halvklimatisert atrium i 1. etasje og en indre takhage i 2. etasje. I sommerhalv\u00e5ret er det stort sett gode solforhold p\u00e5 uteoppholdsarealene p\u00e5 dag/ formiddag. Etter kl. 15.00 er det begrenset med sol. Bebyggelsen er vendt mot \u00f8st, og Saksnummer PLAN-2022/20583 Side 11 av 14 dermed vil en del av uteoppholdsarealet ikke ha sol deler av dagen. P\u00e5 torget i s\u00f8rvest er det gode solforhold. Det er ikke krav til sol p\u00e5 uteoppholdsarealer for sykehjemmets beboere. Plan- og bygningsetaten vurderer at uteoppholdsarealene og solforholdene er tilfredsstillende. Konsekvenser for naboer Planforslaget har konsekvenser for naboer, spesielt Lyderhorn borettslag og eksisterende Frieda Fasmers Minne sykehjem. Foresl\u00e5tt sykehjem vil ligge i terrenget over Lyderhorn borettslag. Det vil derimot v\u00e6re begrenset mulighet for innsyn fra sykehjemmet, men man vil kunne se ned mot borettslaget fra takhagene. Det er ikke planlagt balkonger p\u00e5 boligfl\u00f8yene som vender mot borettslaget. Sykehjemmet vil ha negative konsekvenser for solforhold p\u00e5 Lyderhorn borettslag. Det vil kaste skygge p\u00e5 noen av balkongene til de to s\u00f8rligste blokkene p\u00e5 ettermiddagstid. Figur 8: Illustrasjoner som viser solforhold f\u00f8r og etter utbygging. Deler av Lyderhorn borettslag markert med r\u00f8d sirkel, og serviceboligene markert med bl\u00e5 sirkel. Nord for planomr\u00e5det ligger eksisterende Frieda Fasmers Minne sykehjem inkludert serviceboliger/ omsorgsboliger og bofellesskap. Fremtidig bruk av eksisterende sykehjem vil avklares i omr\u00e5dereguleringsplan for Loddefjord\u00e5sen, men serviceboligene/ omsorgsboligene skal best\u00e5 som i dag. Det vurderes at nytt sykehjem har negative konsekvenser for bokvaliteten i serviceboligene. Nedkj\u00f8ring til parkeringskjeller for nytt sykehjem er planlagt p\u00e5 arealet som i dag benyttes til boder og parkering ved serviceboligene. Foresl\u00e5tt snusl\u00f8yfe i enden av kommunal veg f\u00f8rer til at noen av de eksisterende parkeringsplassene m\u00e5 fjernes. Nytt sykehjem vil komme tett p\u00e5 serviceboligene som i dag ikke har bebyggelse fremfor seg. Det er derfor planlagt en gr\u00f8nn buffer mellom bebyggelsen som et avb\u00f8tende tiltak. St\u00f8y fra varelevering/ renovasjon kan ogs\u00e5 bli sjenerende for serviceboligene. Det nye sykehjemmet vil ogs\u00e5 kaste skygge p\u00e5 noen av balkongene i serviceboligene. Plan- og bygningsetaten vurderer at det er akseptabelt med negative konsekvenser for naboer vurdert opp mot den samfunnsmessige nytten av prosjektet i form av behovet for nye sykehjemsplasser. Lyderhorn borettslag og eksisterende Frieda Fasmers Minne sykehjem er lokalisert i byfortettingssonen som tilsier at man m\u00e5 kunne forvente en grad av fortetting rundt og i eksisterende boligomr\u00e5der, noe som kan gi negative konsekvenser for eksisterende bebyggelse. Saksnummer PLAN-2022/20583 Side 12 av 14 Midlertidig bygge- og anleggsomr\u00e5de Det foresl\u00e5s \u00e5 benytte arealene som reguleres til gr\u00f8nnstruktur, sett bort fra friomr\u00e5det o_GF4 og o_GF8, som midlertidig bygge- og anleggsomr\u00e5de. Forslagsstiller mener dette er n\u00f8dvendig for gjennomf\u00f8ring av anleggsperioden og mener at det ikke finnes andre aktuelle arealer som kan benyttes. Plan- og bygningsetaten har oppfordret til \u00e5 vurdere om det finnes andre arealer som kan v\u00e6re bedre egnet, der man unng\u00e5r inngrep i natur. Forslagsstiller mener spesielt parkomr\u00e5det er godt egnet da dette omr\u00e5det likevel skal opparbeides som et parkareal. Plan- og bygningsetaten vurderer at bruk av naturarealer til midlertidig bygge- og anleggsomr\u00e5de er uheldig, men samtidig n\u00f8dvendig for gjennomf\u00f8ring av planen. Det er sikret at omr\u00e5dene skal tilbakef\u00f8res som naturomr\u00e5der med mest mulig stedegen vegetasjon etter anleggsgjennomf\u00f8ring. Kulturmilj\u00f8 Planforslaget ligger ved Loddefjord kirke, Loddefjord skole og eksisterende Frieda Fasmers Minne sykehjem som har kulturminneverdier. Det vurderes at nytt sykehjem ikke vil ha negative konsekvenser for opplevelsen av Loddefjord kirke. Opplevelsen av eksisterende Frieda Fasmers Minne sykehjem vil bli noe redusert da nytt sykehjem vil v\u00e6re dominerende. Nytt sykehjem vil p\u00e5virke opplevelsen av Loddefjord skole fra \u00f8st, da sykehjemmet vil v\u00e6re h\u00f8yere enn skolen. Fra skolen vil sykehjemmet oppleves dominerende, siktlinjer vil svekkes og lesbarheten reduseres. Det er vektlagt i planforslaget \u00e5 ta vare p\u00e5 det som er karakteristisk for skolen som er at den er tilpasset terrenget og plassert i gr\u00f8nne omgivelser, og dette er sikret ved at bebyggelsen er trukket lenger mot nord i planomr\u00e5det enn hva det var til offentlig ettersyn. Plan- og bygningsetaten vurderer at kulturmilj\u00f8 i tilstrekkelig grad er ivaretatt i planforslaget. Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Laksev\u00e5g, Gnr. 124, Bnr. 180 mfl., Frieda Fasmers Minne, arealplan-ID 66020000 vist p\u00e5 plankart, sist datert 14.03.2024. b. Tilh\u00f8rende reguleringsbestemmelser, sist datert 14.03.2024. Plan- og bygningsetaten Aslaug Aalen Avdelingsleder Tarje Wanvik Etatsdirekt\u00f8r Dette dokumentet er godkjent elektronisk. Saksnummer PLAN-2022/20583 Side 13 av 14 Vedlegg: Plankart datert 14.03.2024 Reguleringsbestemmelser datert 14.03.2024 Planbeskrivelse datert 18.01.2024 Merknadsskjema datert 21.12.2023 Illustrasjonsplan datert 13.12.2023 Snitt og oppriss datert 20.12.2023 Fotomontasje, perspektiv datert 15.09.2023 Sol- og skyggeillustrasjoner datert 07.07.2023 Normalprofil veg datert 05.09.2023 Plan og profil veg datert 18.09.2023 ROS-analyse datert 27.02.2024 VA-rammeplan datert 26.02.2024 Uttale Bergen Vann 03.11.2023 Kulturminnedokumentasjon datert 15.11.2019 Uttale Byantikvaren datert 20.11.2019 St\u00f8yrapport datert 21082023 St\u00f8ynotat fly datert 21.02.2020 Trafikksikkerhetsvurdering datert 17.06.2020 Mobilitetsplan datert 18.09.2023 Rapport Gr\u00f8nne interesser datert 03.04.2023 Klimagassberegning datert 05.07.2023 Klimanorm datert 30.06.2023 Vurdering av omr\u00e5destabilitet datert 26.02.2024 Milj\u00f8program og MOP datert 15.09.2023 Analyse energiforsyning datert 10.01.2020 Rapport bl\u00e5gr\u00f8nn faktor datert 07.09.2023 Milj\u00f8geologiske unders\u00f8kelser datert 31.02.2023 Geotekniske unders\u00f8kelser datert 19.03.2020 Magnetfeltanalyse datert 17.04.2020 Stedsanalyse datert 06.12.2018 Merknadsskjema begrenset h\u00f8ring datert 21.12.2023 Konsekvensutredning datert 22.12.2021 Hydrogeologisk vurdering myr datert 18.11.2020 Fullstendig dokumentoversikt og saksgang, se https://www.bergen.kommune.no/omkommunen/offentlig- innsyn/innsynplanogbyggesak saksnr PLAN-2022/20583 Saksnummer PLAN-2022/20583 Side 14 av 14 "
}