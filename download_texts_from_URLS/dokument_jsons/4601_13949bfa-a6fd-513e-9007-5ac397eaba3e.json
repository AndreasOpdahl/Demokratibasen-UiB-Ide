{
  "dokument_id": "13949bfa-a6fd-513e-9007-5ac397eaba3e",
  "doc_type": "case_attachment",
  "kommune": 4601,
  "tittel": "Fakta om anskaffelser. Krav og oppf\u00f8lging av menneskerettigheter i leverand\u00f8rkjeden",
  "url": "https://bergen.kommune.no/politikere-utvalg/api/fil/bk360/11400309/Fakta-om-anskaffelser-Krav-og-oppfolging-av-menneskerettigheter-i-leverandorkjeden",
  "tekst": " Byr\u00e5dsavdeling for finans Til Intern korrespondanse Bystyrets kontor V\u00e5r referanse: 2024/165126-1 Saksbehandler: Ingvild Kvilekval Fra Dato: 29. oktober 2024 Byr\u00e5det Fakta om anskaffelser. Krav og oppf\u00f8lging av menneskerettigheter i leverand\u00f8rkjeden I m\u00f8te for Utvalg for finans, kultur og n\u00e6ring den 16.10. ble det stilt sp\u00f8rsm\u00e5l om rutiner for kontraktsoppf\u00f8lging hos Byr\u00e5dsavdeling for finans. Bergen kommune er en stor innkj\u00f8per, og kommunen jobber l\u00f8pende med oppf\u00f8lging av leverand\u00f8rer og utbedring av rutiner. Under f\u00f8lger en n\u00e6rmere redegj\u00f8relse for hvilke hensyn og rutiner som legges til grunn for slik oppf\u00f8lging. Det redegj\u00f8res ogs\u00e5 for hvilke krav kommunen kan og ikke kan stille til vare-, tjeneste- og bygg- og anleggsleverand\u00f8rer. Form\u00e5l Bergen kommune skal arbeide strategisk og m\u00e5lrettet for \u00e5 ivareta grunnleggende menneskerettigheter og arbeidstakerrettigheter ved gjennomf\u00f8ring av anskaffelser og kontraktsoppf\u00f8lging. Forankring Det f\u00f8lger av lov om offentlige anskaffelser \u00a7 5 at Bergen kommune skal ha \u00abegnede rutiner for \u00e5 fremme respekt for grunnleggende menneskerettigheter ved offentlige anskaffelser der det er en risiko for brudd p\u00e5 slike rettigheter\u00bb. Byr\u00e5det behandlet sak om egnede rutiner for ivaretakelse av grunnleggende menneskerettigheter og arbeidstakerrettigheter i sak 1076/19, vedtatt 14.03.2019. N\u00e5r stilles det krav? Det stilles krav i vare-, tjeneste- og bygg- og anleggskontrakter over 100.000, dersom anskaffelsen er p\u00e5 et omr\u00e5de som vurderes som \u00abh\u00f8yrisiko\u00bb av DF\u00d8: \u2022 Bygg- og anleggsmaterialer \u2022 IKT-produkter \u2022 Konfliktmineraler \u2022 Mat og drikke \u2022 Medisinsk forbruksmateriell/utstyr \u2022 Kontorrekvisita \u2022 Kjemikalier \u2022 Leke- og idrettsutstyr \u2022 M\u00f8bler \u2022 Tekstiler, arbeidskl\u00e6r og fott\u00f8y \u2022 Biler og andre kj\u00f8ret\u00f8y Det f\u00f8lger av rutinen at det kan v\u00e6re grunn til \u00e5 stille krav i kontrakter utover ovennevnte liste hvis produktene som skal anskaffes krever arbeidsintensiv tilvirkning og/eller det er sannsynlig at varene produseres i lavkostland. Det kan videre v\u00e6re grunnlag for \u00e5 stille krav til produkter innenfor omr\u00e5der vi har lite kjennskap til. I slike tilfeller er det hensiktsmessig \u00e5 g\u00e5 i dialog med markedet for \u00e5 f\u00e5 \u00f8kt kunnskap og forst\u00e5else for eventuelle bransjespesifikke utfordringer. Hva stilles det krav om? Det stilles krav om at varene og tjenestene som leveres skal v\u00e6re fremstilt under forhold som er i overenstemmelse med kravene i ILOs kjernekonvensjoner, barnekonvensjonen og arbeidslovgivning i produksjonslandene. Kravene gjelder i leverand\u00f8rens egen virksomhet og i leverand\u00f8rkjeden. Kommunens standardbilag for ivaretakelse av grunnleggende menneskerettigheter er tilgjengelig i kommunens felles konkurranseverkt\u00f8y, Mercell. Det skal alts\u00e5 stilles likelydende krav i hele kommunen. For de st\u00f8rre avtalene forplikter leverand\u00f8r seg til \u00e5 jobbe etter en aktsomhetsmetodikk, som inneb\u00e6rer kartlegging, forebygging, begrensning og informasjon om brudd p\u00e5 grunnleggende menneskerettigheter og arbeidstakerrettigheter. Aktsomhetsmetodikken er lik den som f\u00f8lger av \u00e5penhetsloven, som mange virksomheter n\u00e5 er forpliktet til \u00e5 f\u00f8lge p\u00e5 selvstendig grunnlag. Aktsomhetsmetodikken er utarbeidet av OECD og er en omforent praksis som er lik og relativt kjent ogs\u00e5 internasjonalt. Den er videre oversatt til mange spr\u00e5k. Kontraktsoppf\u00f8lging Kontraktskravene gir oppdragsgiver rett til \u00e5 f\u00f8lge opp om leverand\u00f8ren overholder sine forpliktelser. Det f\u00f8rste leverand\u00f8ren gj\u00f8r er \u00e5 levere en digital egenrapportering om menneskerettigheter. Dette skal gj\u00f8res innen 6 uker etter utsendelse fra oppdragsgiver. I egenrapporteringen stilles det sp\u00f8rsm\u00e5l om hvordan leverand\u00f8r arbeider for \u00e5 sikre etterlevelse av kontraktsvilk\u00e5rene. Svarene blir ofte benyttet som utgangspunkt for oppf\u00f8lging og dialog i kontraktsoppf\u00f8lgingsm\u00f8ter. I kontraktsoppf\u00f8lgingsm\u00f8tene blir en gjerne enige om s\u00e6rlige oppf\u00f8lgingspunkter og aktiviteter som skal utf\u00f8res f\u00f8r neste m\u00f8te. Slike aktiviteter kan v\u00e6re \u00e5 utarbeide bedre rutiner, etablere en whistle blower-kanal, kartlegge leverand\u00f8rkjeder, gjennomf\u00f8re risikovurderinger, gjennomf\u00f8re fabrikkrevisjoner, gjennomf\u00f8re intern kursing, utarbeide egenrapporteringer, delta i bransjeinitiativer osv. Det er sv\u00e6rt varierende hva det er realistisk \u00e5 f\u00e5 til i den enkelte kontrakt. Dette handler b\u00e5de om leverand\u00f8rens modenhetsniv\u00e5, kontraktens st\u00f8rrelse, hvilken bransje det er snakk om og leverand\u00f8rens (faktiske) mulighet til \u00e5 p\u00e5virke arbeidsforholdene og markedet. For mindre virksomheter vil gjerne det mest hensiktsmessige v\u00e6re \u00e5 ha en god sourcing-strategi. Dvs. at en velger underleverand\u00f8rer som har gode egne rutiner p\u00e5 omr\u00e5det, eller hvor underleverand\u00f8rens forretningsdrift er relativt transparent (korte leverand\u00f8rkjeder eller utstrakt egenproduksjon). For st\u00f8rre leverand\u00f8rer med en god markedsposisjon kan en forvente at de arbeider mer konkret med forbedring i leverand\u00f8rkjeden og at de bruker sin markedsposisjon til \u00e5 p\u00e5virke positivt. Hva faller utenfor kravene? Det er et grunnleggende krav i regelverket om offentlige anskaffelser at kravene som stilles skal ha tilknytning til leveransen. Det betyr at vi kan stille krav og f\u00f8lge opp tilvirkning og arbeidsforhold p\u00e5 produkter og tjenester som leveres til oss. Men vi kan ikke f\u00f8lge opp eller kreve retting av forhold som ligger utenfor dette, som n\u00e5r HP (underleverand\u00f8ren til Atea) selger produkter og tjenester til andre (f.eks. Israel). Der vi ser at det foreg\u00e5r kritikkverdige forhold utenfor kontrakten (uetisk eller ulovlig forretningsdrift), vil vi likevel ta opp dette i kontraktsoppf\u00f8lgingsm\u00f8ter og stille sp\u00f8rsm\u00e5l ved dette og hva som gj\u00f8res. Dette faller imidlertid utenfor kontrakten og v\u00e5r mulighet til \u00e5 p\u00e5virke, og vi vil da v\u00e6re avhengig av at leverand\u00f8ren selv \u00f8nsker \u00e5 svare og \u00f8nsker \u00e5 f\u00f8lge opp det som det stilles sp\u00f8rsm\u00e5l ved. Der det er snakk om underleverand\u00f8rer b\u00f8r en ogs\u00e5 ta hensyn til leverand\u00f8rens markedsposisjon og muligheten hen har til \u00e5 p\u00e5virke store internasjonale akt\u00f8rer. Vi kan ikke kreve spesielle merker eller spesielle produkter i v\u00e5re konkurranser. Vi kan eksempelvis ikke si at vi skal ha Friele kaffe eller Dell PC\u2019er. Dette ville v\u00e6rt konkurransebegrensende og derfor ulovlig. Kravene skal stilles n\u00f8ytralt slik at det er reell likebehandling av potensielle tilbydere. Alle som kan tilby produkter eller tjenester som dekker v\u00e5re behov og v\u00e5re krav, skal kunne delta i konkurransen om offentlige anbud. Kompetanse og ansvarsfordeling Innkj\u00f8p konsern har ansvar for \u00e5 utarbeide felles krav og rutiner, og kan bist\u00e5 kommunens ulike avdelinger ved behov for hjelp. Det er utarbeidet en beskrivelse av hvem har ansvar for hva i kommunens kvalitetsstyringssystem BkKvalitet. Sanksjoner Dersom det foreligger brudd p\u00e5 kravene, er det sentralt \u00e5 f\u00e5 forst\u00e5else for bakgrunnen for bruddene. Dernest m\u00e5 det vurderes i hvilken grad leverand\u00f8ren har et ansvar for gjenoppretting etter aktsomhetsmetodikken, og hva som er hensiktsmessige tiltak som b\u00f8r gj\u00f8res. Det f\u00f8lger egne sanksjonsbestemmelser i bilaget og disse omfatter krav om fremleggelse av en tiltaksplan, krav om retting, midlertidig stans, bytte av underleverand\u00f8r og heving av kontrakten. Med hilsen Christine B. Meyer - byr\u00e5dsleder Jacob M\u00e6hle - finansbyr\u00e5d Dokumentet er godkjent elektronisk. "
}