{
  "dokument_id": "ee0af61e-7e6d-5ae3-bb97-1ad88e16db17",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr 75 fra Eline Aresdatter Haakestad (MDG) til landbruksbyr\u00e5den om traseen p\u00e5 skogsbil/landbruksveien p\u00e5 Smogakampen - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11658898/Svar-pa-skriftlig-sporsmal-nr-75-fra-Eline-Aresdatter-Haakestad-MDG-til-landbruksbyraden-om-traseen-pa-skogsbil-landbruksveien-pa-Smogakampen-Utvalg-for-finans-kultur-og-naering",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/182788-3 Saksbehandler: Gerd Nilsen Fra Dato: 12. desember 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr 75 fra Eline Aresdatter Haakestad (MDG) til landbruksbyr\u00e5den om traseen p\u00e5 skogsbil/landbruksveien p\u00e5 Smogakampen - Utvalg for finans, kultur og n\u00e6ring Representanten Eline Aresdatter Haakestad (MDG) har den 27.11.24 sendt inn f\u00f8lgende skriftlige sp\u00f8rsm\u00e5l: Representanten har blitt gjort kjent med at kommunen (v/seksjon for n\u00e6ring og landbruk) den 5. november 2024 har gitt tilslag p\u00e5 en s\u00f8knad om ekstratilskudd til bygging av en omlegging av traseen p\u00e5 skogsbil/landbruksveien p\u00e5 Smogakampen. Dette er et prosjekt som har en p\u00e5vist ulovlighet p\u00e5 en del av traseen, der Statsforvalter har gitt en frist for ferdigstilling av fjerning av den ikke godkjente traseen til 01.10.2024. S\u00e5 vidt representanten har forst\u00e5tt er ikke arbeidet med fjerningen ferdigstilt innen fristen. Sp\u00f8rsm\u00e5l: 1. Mener byr\u00e5den det er riktig at kommunen bevilger offentlige midler til en tiltakshaver som ikke har oppfylt myndighetenes p\u00e5legg i en p\u00e5g\u00e5ende ulovlighetssak? 2. Hva er status for fjerning av den ulovlige delen av veganlegget? 3. Har landbruksseksjonen rutiner for \u00e5 forhindre utbetalinger til akt\u00f8rer som ikke f\u00f8lger opp kommunens eller andre myndigheters p\u00e5legg i ulovlighetssaker? 4. Har landbruksseksjonen rutiner for \u00e5 forhindre utbetalinger til akt\u00f8rer som er under politietterforskning for ulovlig skogbilveibygging? 5. Hvis svaret p\u00e5 sp\u00f8rsm\u00e5l 3 og/eller 4 er nei: Vil byr\u00e5den s\u00f8rge for \u00e5 f\u00e5 slike rutiner/krav p\u00e5 plass? 6. Har kommunen tidligere bevilget tilskudd til bygging av den traseen som tiltakshaver n\u00e5 er p\u00e5lagt \u00e5 fjerne? Hvis ja, vil dette tilskuddet bli krevd tilbakebetalt? 7. N\u00e5r ble tillatelse til anlegget Smogakampvegen gitt, og er den deltraseen som n\u00e5 skal bygges godkjent for lenger enn 5 \u00e5r siden? Svar fra byr\u00e5den: P\u00e5 det omtalte veianlegget har det p\u00e5g\u00e5tt en ulovlighetssak knyttet til cirka 400 meter med nybygd og ombygd vei, der tiltaket har skjedd uten forutg\u00e5ende tillatelse. S\u00f8knad om lovliggj\u00f8ring av denne strekningen ble f\u00f8rst avsl\u00e5tt av dav\u00e6rende Etat for landbruk, et avslag som ble avsl\u00e5tt av Statsforvalteren i Vestland etter klagebehandling. Videre oppf\u00f8lging av denne strekningen m\u00e5 skje etter plan- og bygningsloven, og tiltakshaver har f\u00e5tt melding om at s\u00f8knad om dette m\u00e5 sendes til Plan- og bygningsetaten, som ogs\u00e5 har f\u00e5tt kopi av denne meldingen. Veien som det antas at det stilles sp\u00f8rsm\u00e5l om, er en strekning p\u00e5 500 meter. Dette er den alternative traseen til den ulovlig anlagte veien som er tidligere godkjent b\u00e5de av Etat for landbruk og Statsforvalteren i Vestland. Det tilskuddet det stilles sp\u00f8rsm\u00e5l om, er alts\u00e5 knyttet til en godkjent vei og ikke en ulovlighetssak. Dette er bare en del av veianlegget, og ovenfor punktet der den ulovlige og den godkjente traseen m\u00f8tes er det som del av anlegget bygget ytterligere 1,1 km skogsbilvei og 2,1 km traktorvei. Svar til de enkelte sp\u00f8rsm\u00e5l 1. Ulovlighetssaken knyttet til veistrekningen p\u00e5 400 meter er s\u00e5 vidt byr\u00e5den kjenner til under behandling hos plan- og bygningsetaten. Det kjennes ikke til at det er gitt p\u00e5legg i saken enn\u00e5. 2. Veistrekningen p\u00e5 400 meter som er anlagt uten tillatelse, er til behandling hos plan- og bygningsetaten og byr\u00e5den har ikke detaljert kunnskap om saksbehandlingen i saken. 3. Seksjon for n\u00e6ring og landbruk har rutiner for \u00e5 sikre at utbetalinger av offentlige tilskudd blir gitt til godkjente anlegg der tillatelsene er i orden. Juridisk mottaker av tilskuddet er grunneierne som bygger veien i fellesskap, i dette tilfellet Smogakampen veglag SA. Dersom grunneierne benytter seg av bistand fra andre akt\u00f8rer i forbindelse med veibyggingen, er det i utgangspunktet ikke relevant for vurderingene i saken om disse er involvert i ulovlighetssaker eller politietterforskning s\u00e5 lenge tillatelsene for den aktuelle veien ellers er i orden. 4. Det viktige her er at seksjon for n\u00e6ring og landbruk har rutiner for \u00e5 sikre at utbetalinger av offentlige tilskudd blir gitt til godkjente anlegg der tillatelsene er i orden. Seksjon for n\u00e6ring og landbruk har avklart med politi og p\u00e5talemyndighet at kommunen kan gjennomf\u00f8re ordin\u00e6r saksbehandling i saker parallelt med eventuell politietterforsking uten behov for godkjennelse av dette, men at ved eventuell sanksjonsbruk fra kommunen sin side i disse sakene, s\u00e5 m\u00e5 kommunen ha dialog med politi og p\u00e5talemyndighet. 5. Ikke aktuelt, da man har svart positivt p\u00e5 sp\u00f8rsm\u00e5l 3 og 4. 6. Tilskuddet som opprinnelig ble gitt i saken ble bevilget av dav\u00e6rende Fylkesmannen i Hordaland. S\u00e5 vidt kommunen kjenner til er ikke den ulovlig anlagte traseen den som ligger til grunn for bevilgningen av tilskuddet som ble gitt. 7. F\u00f8rste tillatelse til Smogakampvegen ble gitt i 2010. Det har v\u00e6rt flere endringer av tras\u00e9 underveis, da tenkes det p\u00e5 godkjente endringer og ikke ulovlig anlagte. Fristen for ferdigstillelse har i den sammenheng blitt forlenget, i tr\u00e5d med \u00a7 3-2 i landbruksveiforskriften. Deltraseen som er under bygging ble f\u00f8rste gang godkjent i 2015. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}