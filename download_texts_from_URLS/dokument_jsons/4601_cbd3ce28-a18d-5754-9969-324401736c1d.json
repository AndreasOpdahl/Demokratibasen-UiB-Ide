{
  "dokument_id": "cbd3ce28-a18d-5754-9969-324401736c1d",
  "doc_type": "case_attachment",
  "kommune": 4601,
  "tittel": "H\u00f8ring av Strategi for rehabilitering 2025- 2031",
  "url": "https://bergen.kommune.no/politikere-utvalg/api/fil/bk360/11935717/Horing-av-Strategi-for-rehabilitering-2025-2031",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/174975-38 H\u00f8ring av Strategi for rehabilitering 2025 - 2031 Hva saken gjelder: Byr\u00e5d for eldre, helse og omsorg legger med dette frem forslag til strategi for rehabilitering i Bergen kommune 2025-2031 til ekstern h\u00f8ring. Strategien har v\u00e6rt ute p\u00e5 h\u00f8ring en gang tidligere (v\u00e5ren 2024). Det kom da flere gode h\u00f8ringsinnspill til strategien, deriblant \u00f8nske om konkrete tiltak. Som f\u00f8lge av det er strategien blitt omarbeidet og inkluderer n\u00e5 en handlingsdel. P\u00e5 bakgrunn av endringene ser byr\u00e5det at det er behov for en ny ekstern h\u00f8ring. \u00abRehabilitering f\u00f8rst\u00bb er Bergen kommune sin overordnede strategi for voksne og eldre innbyggere som har behov for rehabilitering. Strategien avl\u00f8ser Handlingsplan for habilitering og rehabilitering \u00abMestring og medvirkning\u00bb 2017-2021. Kommunen har ansvar for at innbyggerne f\u00e5r sosial, psykososial og medisinsk rehabilitering. Strategien im\u00f8tekommer dette med en bred og helhetlig tiln\u00e6rming til rehabilitering. Det betyr at den ser utover helsetjenestene, og skal bidra til bedre samordnet innsats innen rehabiliteringsfeltet, p\u00e5 tvers av tjenester, sektorer og tjenesteniv\u00e5. Det betyr ogs\u00e5 at den favner brukere med ulike typer funksjons- og mestringsutfordringer deriblant personer med sammensatte behov. Dette kan for eksempel v\u00e6re samtidige utfordringer knyttet til fysisk helse, og utfordringer med rus og/ eller psykisk helse. Rehabiliteringsstrategien skal sammen med andre kommunale strategier og planer og utviklingsarbeid bidra til \u00e5 n\u00e5 m\u00e5l i kommuneplanens samfunnsdel og strategi for folkehelse. Strategien ser utover helsetjenestene, og skal stimulere til samarbeid innad i kommunen om utvikling og gjennomf\u00f8ring av tiltak, p\u00e5 tvers av byr\u00e5dsavdelinger, etater og tjenester. Byr\u00e5dsavdeling for eldre, helse og omsorg har ledet strategiarbeidet. Kunnskapsgrunnlag og utfordringsbilde bygger p\u00e5 nasjonale og lokale evalueringer og rapporter, forskning og nasjonale anbefalinger om kunnskapsbasert praksis innen rehabilitering. Utfordringsbildet og forbedringsomr\u00e5dene er bekreftet av kunnskap og innspill fra brukere, brukerrepresentanter, ansatte og interne og eksterne samarbeidsparter. Eldrer\u00e5det og Kommunalt r\u00e5d for personer med funksjonsnedsettelse har deltatt i planarbeidet, i tillegg har andre brukerrepresentanter bidratt med innspill. \u00d8konomiske konsekvenser: Handlinger og oppgaver som f\u00f8lger av strategien skal h\u00e5ndteres innenfor eksisterende budsjettrammer. Tidspunkt for gjennomf\u00f8ring vil avhenge av kapasitet i organisasjonen. 1 Byr\u00e5dens vurdering og anbefaling/konklusjon: Det er over tid gjort mye positivt og kunnskapsbasert utviklingsarbeid innen forebygging og rehabilitering i Bergen kommune. Samtidig er det behov for forbedringer og tiltak for \u00e5 m\u00f8te utviklingstrekk i samfunnet, deriblant flere eldre og f\u00e6rre yrkesaktive, som setter velferdsstatens b\u00e6rekraft p\u00e5 pr\u00f8ve. Kommunen er i en krevende \u00f8konomisk situasjon og det er igangsatt arbeid med strukturtiltak, omstilling og endringer p\u00e5 en rekke omr\u00e5der. Omstillinger i 2025 som ber\u00f8rer rehabiliteringsstrategien, er i s\u00e6rlig grad avvikling av Etat for vurdering og rehabilitering. Byr\u00e5det vil med denne strategien l\u00f8fte fram forebygging, tidlig innsats og rehabilitering som et av de viktigste grepene kommunen kan ta for \u00e5 m\u00f8te nevnte utfordringer. Dette kan gi gevinster for den enkelte, samfunnet og velferdssamfunnet. \u00abRehabilitering f\u00f8rst\u00bb er b\u00e6rekraft for fremtiden. Strategien beskriver utfordringsbildet innen rehabiliteringsfeltet og peker ut f\u00f8lgende overordnede m\u00e5l: \u2022 Brukermedvirkning og deltakelse p\u00e5 alle niv\u00e5 \u2022 Rett rehabiliteringstjeneste til rett tid \u2022 Helhetlig og samordnet innsats \u2022 Kunnskapsbasert og nytenkende rehabilitering Byr\u00e5det vil at innbyggerne skal f\u00e5 god og helhetlig rehabilitering. Strategien skal bidra til innbyggere som trenger det f\u00e5r tidlig, m\u00e5lrettet og samordnet rehabiliteringsinnsats. Vi skal jobbe for lik forst\u00e5else av rehabilitering og felles prioriteringer, p\u00e5 tvers av avdelinger og sektorer i kommunen, og p\u00e5 tvers av kommunehelsetjeneste og spesialisthelsetjeneste. Dette vil bidra til sammenhengende rehabiliteringsforl\u00f8p og mer effektiv bruk av samfunnets ressurser. Brukerne skal f\u00e5 kunnskapsbaserte rehabiliteringstilbud, vi skal utvikle nye arbeidsformer og ta i bruk teknologi som underst\u00f8tter brukernes rehabilitering. Byr\u00e5det h\u00e5per p\u00e5 mange innspill n\u00e5r strategien n\u00e5 legges ut p\u00e5 h\u00f8ring. Etter h\u00f8ringsfristen vil innspillene bli vurdert og eventuelt innarbeidet f\u00f8r strategien sendes frem til endelig sluttbehandling og vedtak i Bergen bystyre. Vedtakskompetanse: Byr\u00e5dets fullmakter 2.9.1 vedtatt av bystyret 27.11.2024 i sak 462/24: Byr\u00e5det forbereder og fremlegger saker til bystyrets organer. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. \u00abRehabilitering f\u00f8rst\u00bb - Strategi for rehabilitering Bergen kommune 2025-2031 legges ut p\u00e5 offentlig h\u00f8ring i perioden 14. februar -14. mars 2025. 2. Strategien sendes medvirkningsr\u00e5dene og andre relevante h\u00f8ringsinstanser. Dato: 11. februar 2025 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsutkast -Strategi for rehabilitering Bergen kommune 2025- 2031 2 "
}