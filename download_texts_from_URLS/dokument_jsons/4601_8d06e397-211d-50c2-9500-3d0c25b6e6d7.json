{
  "dokument_id": "8d06e397-211d-50c2-9500-3d0c25b6e6d7",
  "doc_type": "case_presentation",
  "kommune": 4601,
  "tittel": "Endring av selskapsavtalen for Nasjonalt kommunesamarbeid for 110-sentralene IKS",
  "url": "https://bergen.kommune.no/politikere-utvalg/api/fil/bk360/8902481/Framstilling-Endring-av-selskapsavtalen-for-Nasjonalt-kommunesamarbeid-for-110-sentralene-IKS",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2020/87966-35 Endring av selskapsavtalen for Nasjonalt kommunesamarbeid for 110- sentralene IKS Hva saken gjelder: Nasjonalt kommunesamarbeid for 110-sentralene IKS, organisasjonsnummer 927 056 453, (NKS110) ble etablert i 2021. Selskapet skal ivareta deltakernes behov, plikter og oppgaver knyttet til anskaffelse, implementering, forvaltning og drift av felles oppdragsh\u00e5ndteringsverkt\u00f8y for landets 110-sentraler. Selskapet skal ogs\u00e5 ivareta deltakernes behov for andre relevante datasystemer, anskaffelse av teknisk infrastruktur og h\u00e5ndtering av felles oppl\u00e6ring for disse systemene for 110-sentralene. Deltakerne i NKS110 er S\u00f8r-Varanger kommune, Troms\u00f8 kommune, Salten Brann IKS, Namsos kommune, Midt-Norge 110-sentral IKS, \u00c5lesund kommune, Bergen kommune, Rogaland brann og redning IKS, Arendal kommune, S\u00f8r-\u00d8st 110 IKS, Oslo kommune, \u00d8st 110-sentral IKS og Hamar kommune. Bergen kommune har 10 % eierandel i selskapet. NKS110 p\u00e5drar seg kostnader som deltakerne dekker gjennom tjenestekj\u00f8p fra NKS110. I tillegg til l\u00f8pende kostnader som kreves dekket av NKS110, har NKS110 investeringskostnader til blant annet investering i nytt oppdragsh\u00e5ndteringsverkt\u00f8y, infrastruktur og andre varige investeringer. Representantskapet i selskapet vedtok 24. oktober 2022 at l\u00e5nefinansiering skulle utredes. Selskapet skulle utrede konsekvenser av \u00e5 foreta l\u00e5neopptak, og eventuelt \u00f8kning av l\u00e5nerammen. Utredningen ble gjennomf\u00f8rt i samarbeid med regnskapsavdelingen i Hamar kommune og Revisjon \u00d8st. Advokatfirmaet F\u00f8yen AS foretok en juridisk vurdering av hvilken adgang selskapet har til \u00e5 ta opp l\u00e5n, gjenoppl\u00e5ne innenfor en eksisterende l\u00e5neramme samt adgangen til \u00e5 utvide denne, hvem som har beslutningskompetanse til \u00e5 vedta l\u00e5neopptak, og hvilke konsekvenser et l\u00e5neopptak vil ha for deltakerne i selskapet. Selskapet st\u00e5r foran store investeringer i \u00e5rene som kommer. 8. mars 2023 gjennomf\u00f8rte selskapet dialogm\u00f8te med representantskapet der fremtidige investeringer ble gjennomg\u00e5tt. Representanter fra flere av deltakerne i selskapet gav i dialogm\u00f8tet tydelige tilbakemeldinger om at direktefinansiering av investeringene ville bli utfordrende. Flertallet av representantene mente at det vil v\u00e6re mest fornuftig \u00e5 l\u00e5nefinansiere investeringene. Selskapet har beskrevet et behov for \u00e5 endre l\u00e5nerammen fra kr 20 000 000 til kr 200 000 000. Dette krever endring av selskapsavtalen. Endringen er av en slik karakter at den krever vedtak i eierorganene. N\u00e5r selskapsavtalen n\u00e5 m\u00e5 endres p\u00e5 grunn av behovet for \u00f8kt l\u00e5neramme, har selskapet valgt \u00e5 foreta en helhetlig revisjon av avtalen. F\u00f8lgende kapitler er revidert og endret i selskapsavtalen: Kapittel 2 Deltakere Kapittel 3 Selskapets form\u00e5l 1 Kapittel 5 Eierandel, innskuddsplikt og deltakeransvar Kapittel 6 Andre forpliktelser til selskapet Kapittel 7 Definisjoner Kapittel 9 Selskapets representantskap Kapittel 10 Representantskapets m\u00f8ter Kapittel 12 Selskapets styre og daglige ledelse Kapittel 13 Styrets arbeid Kapittel 15 Arbeidsgiveransvar Kapittel 18 Lojalitet og uttreden Kapittel 23 Signatur Det er utarbeidet nytt forslag til selskapsavtale, samt et notat som forklarer endringene. Begge disse dokumentene er vedlagt. Representantskapet i selskapet behandlet saken 18. april 2023, og fattet f\u00f8lgende vedtak: \u00abRepresentantskapet vedtar foresl\u00e5tte endringer i selskapsavtalen for NKS 110 IKS.\u00bb Det fremkommer av lov 29. januar 1999 nr. 6 om interkommunale selskaper (IKS-loven) \u00a7 4 hvilke punkter som skal vedtas av eierorganene ved opprettelse av selskapsavtalen og ved endringer i denne. Bergen brannvesens vurdering og anbefaling: Anskaffelsen av nytt oppdragsh\u00e5ndteringsverkt\u00f8y og ny teknisk infrastruktur til 110- sentralene p\u00e5f\u00f8rer kommunene betydelige kostnader. Det har v\u00e6rt krevende for Bergen brannvesen \u00e5 f\u00e5 ut realistiske \u00f8konomiplaner fra selskapet i rett tid til kommunenes budsjettprosesser. Dette har vanskeliggjort den \u00f8konomiske planleggingen b\u00e5de for Bergen kommune som vertskommune for 110-sentralen i Bergen og for samarbeidskommunene. Bergen kommune sine representanter i styret og representantskapet til selskapet har gjentatte ganger overfor selskapets daglige ledelse understreket viktigheten av god kostnadsstyring. Behovet for \u00e5 endre selskapsavtalen har oppst\u00e5tt som f\u00f8lge av behovet for l\u00e5nefinansiering av selskapets kommende investeringer. Forutsigbarhet i fremtidige kostnader er sv\u00e6rt viktig b\u00e5de for vertskommunen og samarbeidskommunene. L\u00e5nefinansiering i stedet for direktefinansiering av investeringer vil formodentlig bidra til bedre forutsigbarhet. De \u00f8vrige forslagene til endringer i selskapsavtalen fremst\u00e5r ogs\u00e5 som hensiktsmessige. Bergen brannvesen anbefaler p\u00e5 denne bakgrunn at Bergen vedtar foresl\u00e5tte endringer i selskapsavtalen for Nasjonalt kommunesamarbeid for 110-sentralene IKS, slik disse er fremsatt i notat fra mars 2023 fra selskapet. \u00d8konomiske konsekvenser: I selskapsavtalen til NKS110 fremg\u00e5r det av punkt 6.5 at: \u00abSelskapet kan ta opp l\u00e5n. Selskapets samlede l\u00e5neopptak begrenses oppad til 20 000 000 kr.\u00bb Bestemmelsen sl\u00e5r fast b\u00e5de at det kan tas opp l\u00e5n og at l\u00e5neopptaket er begrenset. Ettersom en \u00f8kning av l\u00e5nerammen medf\u00f8rer at taket for selskapets samlede l\u00e5neopptak fastsatt i selskapsavtalen overskrides, m\u00e5 selskapsavtalen endres. Forslaget til ny ordlyd i selskapsavtalens punkt 6.5 er: 2 \u00abSelskapet kan ta opp l\u00e5n. Selskapets samlede l\u00e5neopptak begrenses oppad til 200 000 000 kr.\u00bb Konsekvensen av l\u00e5neopptak er, i tr\u00e5d med hovedregelen om deltakeransvaret i IKS-loven \u00a7 3, at den enkelte deltaker hefter ubegrenset for en prosent- eller br\u00f8kdel av selskapets forpliktelser. Den enkelte deltakers ansvar for selskapsforpliktelser svarer til deltakerens eierandel i selskapet. Deltakerne blir derfor ansvarlig for selskapets gjeld etter gjeldende eierandel. Bergen kommune har 10 % eierandel i selskapet, jf. selskapsavtalen punkt 5. Bergen kommunes ansvar vil dermed \u00f8ke fra kr. 2.000.000 til kr. 20.000.000. Byr\u00e5dets vurdering og anbefaling/konklusjon: Byr\u00e5det viser til Bergen brannvesens vurdering i fagnotat datert 6. juli 2023, og slutter seg til de vurderinger og konklusjon som fremkommer der. Bergen bystyre vedtok i sak 383/20 \u00e5 tiltre selskapsavtalen for NKS110. Form\u00e5let med opprettelsen av selskapet er at deltakerne skal: - Gjennomf\u00f8re en felles anskaffelse av et nytt felles oppdragsh\u00e5ndteringssystem med tilh\u00f8rende teknisk infrastruktur - Ha en koordinert oppl\u00e6ring og implementering - Ha en felles forvaltning/oppf\u00f8lging av avtalen med systemleverand\u00f8ren - Ha en felles driftsavtale med DSB Med tanke p\u00e5 de betydelige investeringene et nytt oppdragsh\u00e5ndteringsverkt\u00f8y inneb\u00e6rer, vil direktefinansiering v\u00e6re utfordrende. En \u00f8kning av l\u00e5nerammen for selskapet vil gi selskapet og deltakerkommunene mer forutberegnelighet med hensyn til anskaffelsen og \u00f8konomistyringen. OHV og teknisk infrastruktur (TIF110) ble i 2021-2023 i all hovedsak finansiert direkte av eierne av NKS110 IKS. Selskapet inngikk kontrakt med Locus Solutions AS i april 2021. Kontrakten var en m\u00e5lprisavtale, og det var m\u00e5lprisen som ble lagt til grunn for beregning av totalkostnaden for OHV. Investeringskostnadene for OHV og TIF110 er estimert til 156 millioner kroner. 110 Vest sin andel av dette er 10 % som fordeles mellom de 38 kommunene som er tilknyttet 110-sentralen. 110 Vest har ogs\u00e5 hatt litt oppl\u00e6ringskostnader i prosjektet. Bergen kommune sin andel av kostnadene for 110 Vest er ca. 40 %, og er estimert til 6,3 millioner kroner (ekskl. risiko). L\u00e5nerammen foresl\u00e5s \u00f8kt fra 20 millioner kroner til 200 millioner kroner for \u00e5 dekke blant annet: \u2022 Alarmh\u00e5ndteringsverkt\u00f8y inkl. teknisk infrastruktur: estimert til 69 millioner kroner \u2022 Kommunikasjonsl\u00f8sning inkl. TIF110: estimert til 106 millioner kroner \u2022 OHV-investering 2024: 4,5 millioner kroner L\u00e5nerammen p\u00e5 200 millioner kroner skal gi rom for investeringene uten \u00e5 m\u00e5tte s\u00f8ke om tilleggsramme. Byr\u00e5det anbefaler at Bergen bystyre vedtar foresl\u00e5tte endringer i selskapsavtalen for Nasjonalt kommunesamarbeid for 110-sentralene IKS, slik det fremkommer i vedlegg 2: Forslag til endret selskapsavtale for Nasjonalt kommunesamarbeid for 110-sentralene IKS, datert 18. april 2023. For n\u00e6rmere beskrivelse av endringene vises det til vedlegg 3. Begrunnelse for framleggelse til bystyret: Lov om interkommunale selskaper \u00a7 4, f\u00f8rste, annet og tredje ledd, nr. 9: 3 \u00abFor interkommunalt selskap skal det opprettes en skriftlig selskapsavtale. For de enkelte deltakere skal kommunestyret eller fylkestinget selv vedta avtalen. ... Endringer i selskapsavtalen som gjelder forhold som omtalt i tredje ledd, skal skje p\u00e5 samme m\u00e5te... ... Selskapsavtalen skal i det minste angi f\u00f8lgende: 9. annet som etter lov skal fastsettes i selskapsavtalen.\u00bb Byr\u00e5det innstiller til bystyret \u00e5 fatte f\u00f8lgende vedtak: Bergen bystyre vedtar foresl\u00e5tte endringer i selskapsavtalen for Nasjonalt kommunesamarbeid for 110-sentralene IKS, slik det fremkommer i vedlegg 2: Forslag til endret selskapsavtale for Nasjonalt kommunesamarbeid for 110-sentralene IKS, datert 18. april 2023. Dato: 28. november 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 6. juli 2023 - Endring av selskapsavtalen for Nasjonalt kommunesamarbeid for 110-sentralene IKS 2. Forslag til endret selskapsavtale for Nasjonalt kommunesamarbeid for 110-sentralene IKS, datert 18. april 2023 3. Notat om endringer i selskapsavtale for Nasjonalt kommunesamarbeid for 110- sentralene IKS, datert mars 2023 4. Notat fra Advokatfirmaet F\u00f8yen AS om l\u00e5neopptak i interkommunale selskaper,datert 14. februar 2023 4 "
}