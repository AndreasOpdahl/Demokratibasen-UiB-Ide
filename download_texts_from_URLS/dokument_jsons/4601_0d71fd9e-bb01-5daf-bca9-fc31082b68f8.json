{
  "dokument_id": "0d71fd9e-bb01-5daf-bca9-fc31082b68f8",
  "doc_type": "case_attachment",
  "kommune": 4601,
  "tittel": "Habilitet - informasjon om kommende veileder og kort om habilitet ifm. budsjettarbeid",
  "url": "https://bergen.kommune.no/politikere-utvalg/api/fil/bk360/11607533/Habilitet-informasjon-om-kommende-veileder-og-kort-om-habilitet-ifm-budsjettarbeid",
  "tekst": " Bystyrets kontor Notat V\u00e5r referanse: 2024/182196-1 Fra Saksbehandler: Bjarte K. Fr\u00f8nsdal Bystyrets kontor Dato: 28. november 2024 Habilitet - informasjon om kommende veileder og kort om habilitet ifm. budsjettarbeid Bystyrets kontor er i ferd med \u00e5 ferdigstille arbeidet med en veileder om habilitet for folkevalgte. Denne er ment som en innf\u00f8ring i bl.a. hvem som omfattes av inhabilitet, hva det inneb\u00e6rer \u00e5 v\u00e6re inhabil, n\u00e5r man er inhabil og i hvilke tilfeller man er inhabil, men likevel kan behandle saken. Veilederen vil dermed forh\u00e5pentligvis gi den folkevalgte et bedre grunnlag for \u00e5 vurdere egen habilitet. Veilederen inneholder ogs\u00e5 noen eksempler p\u00e5 tilfeller som kan medf\u00f8re inhabilitet. Det er i tillegg til selve veilederen ogs\u00e5 tilgjengelig en sjekkliste (og kortversjon av veileder) som med fordel kan studeres etter sakskart til utvalg/bystyret er klart slik at man lettere kan vurdere egen habilitet til den enkelte sak som skal behandles. Denne inneholder ogs\u00e5 sp\u00f8rsm\u00e5l som vi ber besvart og formidlet bystyrets kontor n\u00e5r det er \u00f8nske om habilitetsvurdering. Veilederen vil bli presentert for bystyrets medlemmer s\u00e5 snart den er klar. Det vil da ogs\u00e5 v\u00e6re naturlig \u00e5 vurdere om veilederen kan/b\u00f8r erstatte Bergen kommune sitt eget \u2018Reglement om habilitet\u2019 (sist revidert 26.3.2012) eller om reglementet heller skal oppdateres. Bystyredirekt\u00f8ren viser til at det i den senere tid blitt reist sp\u00f8rsm\u00e5l om hvilke regler som gjelder for habilitet ved budsjettarbeid. Dette er tema som naturlig inng\u00e5r i veilederen som er under utarbeidelse, men p\u00e5 grunn av hastemomentet ift. p\u00e5g\u00e5ende budsjettarbeid legger bystyredirekt\u00f8ren frem en kort vurdering av dette forholdet spesielt gjennom dette notatet. Helt generelt skal det mye til f\u00f8r budsjettarbeid f\u00f8rer til inhabilitet. Inhabilitet inntrer som regel hvor det er en spesiell tilknytning mellom den folkevalgte og en som er part i saken. Budsjettarbeid er regnet som s\u00e5 generelt og overordnet, samtidig som den enkelte folkevalgtes bidrag normalt vil v\u00e6re lite sett i lys av sakens totale omfang, at det skal mye til f\u00f8r noen blir s\u00e5 ber\u00f8rt av vedtaket at hen kan kalles part i saken; alts\u00e5 at budsjettvedtaket retter seg mot eller direkte gjelder vedkommende. Unntak kan likevel forekomme i helt konkrete situasjoner. Dersom en folkevalgt eksempelvis er medlem av styret i et samvirkeforetak, forening, sparebank, stiftelse eller selskap som er direkte ber\u00f8rt av et budsjettforslag, kan vedkommende likevel bli regnet som inhabil, jf. forvaltningsloven \u00a7 6 (1) bokstav e. Det kan v\u00e6re hvor det er snakk om \u00e5 behandle et budsjettforslag som har direkte konsekvens for den konkrete organisasjonen vedkommende har styreverv for. Dette vil da ligge n\u00e6r opp til separate saker (ikke en del av \u00e5rsbudsjettet) der de samme selskapene eksempelvis foresl\u00e5s tildelt ekstraordin\u00e6re midler eller tilskudd, og dermed kan ha partstatus. For ordens skyld gj\u00f8r vi oppmerksom p\u00e5 at inhabilitet i s\u00e5 fall ogs\u00e5 gjelder for deltakelse p\u00e5 gruppem\u00f8ter o.l. Dersom den folkevalgte oppdager mulige bindinger tett p\u00e5/under m\u00f8tet, anbefales det \u00e5 meddele dette til ordf\u00f8rer og administrasjon s\u00e5 snart som mulig slik at det kan foretas en vurdering av momentene opp mot forvaltningsloven og kommunelovens bestemmelser. Dersom det er vanskelig \u00e5 f\u00e5 gjort en forsvarlig vurdering under m\u00f8tet, eller utvalget finner vedkommende inhabil m\u00e5 hen fratre behandlingen. Voteringen anbefales da splittet og det voteres da til slutt over punktene som gjaldt inhabiliteten. Den inhabile fratrer da b\u00e5de n\u00e5r utvalget/bystyret skal ta stilling til habilitetsvurderingen, og ved votering over det punktet som gjelder vedkommende. Dersom den inhabile folkevalgte likevel deltar, vil dette utgj\u00f8re en saksbehandlingsfeil som kan medf\u00f8re at det vedtaket som er truffet dermed er ugyldig. Et vedtak som lider av en slik saksbehandlingsfeil er likevel gyldig \u00abn\u00e5r det er grunn til \u00e5 regne med at feilen ikke kan ha virket bestemmende p\u00e5 vedtakets innhold\u00bb, jf. forvaltningsloven \u00a7 41. I kollegiale organer vil vedtaket s\u00e5ledes v\u00e6re gyldig der den inhabile tilh\u00f8rer mindretallet. Er vedkommende del av flertallet medf\u00f8rer det likevel ikke ugyldighet dersom stemmetallet er slik at det er uten betydning hvordan den folkevalgte ville ha stemt. Det kan imidlertid ikke utelukkes at det i enkelte tilfeller m\u00e5 konstateres ugyldighet, selv om den inhabiles stemmegivning i og for seg ikke er avgj\u00f8rende. Det kan v\u00e6re hvis den inhabile har opptr\u00e5dt sv\u00e6rt aktivt, og dermed kan ha p\u00e5virket de andre medlemmenes stemmegivning. Dersom det konstateres ugyldighet, vil avgj\u00f8relsen v\u00e6re uten rettsvirkninger og saken m\u00e5 normalt behandles p\u00e5 nytt. Med hilsen Bystyrets kontor Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. "
}