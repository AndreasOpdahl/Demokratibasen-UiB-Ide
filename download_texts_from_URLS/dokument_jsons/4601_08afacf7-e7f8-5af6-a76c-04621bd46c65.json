{
  "dokument_id": "08afacf7-e7f8-5af6-a76c-04621bd46c65",
  "doc_type": "case_presentation",
  "kommune": 4601,
  "tittel": "H\u00f8ringssaker til forretningsutvalget 03.12.2024",
  "url": "https://bergen.kommune.no/politikere-utvalg/api/fil/bk360/11614472/Framstilling-Horingssaker-til-forretningsutvalget-03-12-2024",
  "tekst": " Forretningsutvalget Saksframstilling V\u00e5r referanse: 2023/257837-199 Saksbehandler: Anette Hatlemark Drabl\u00f8s H\u00f8ringssaker til forretningsutvalget 03.12.2024 Hva saken gjelder: Bystyrets kontor har mottatt f\u00f8lgende h\u00f8ringer: 1. H\u00f8ring av rundskriv om legemiddelh\u00e5ndtering 2. H\u00f8ring - Endringer i helsetilsynsloven mv. og opphevelse av lov om statens unders\u00f8kelseskommisjon - ny meldeordning (Oppf\u00f8lging av Varselutvalgets rapport) 3. Veileder for kommunale trafikksikkerhetsplaner 4. H\u00f8ring forslag til endringer i trygderettsloven (hvem som skal motta ankeerkl\u00e6ring mv.) 5. H\u00f8yring av melding med forslag til konsekvensutgreiingsprogram for Wind Catching Demo 6. H\u00f8ringsnotat om forslag til lov om bes\u00f8ksbidrag \u2013 offentlig h\u00f8ring Forslag til nye vedtak i saker fordelt i tidligere m\u00f8ter i forretningsutvalget I forretningsutvalgets m\u00f8te 26. november i sak 391/24 ble det i pkt. 1 fattet f\u00f8lgende vedtak: Utvalg for barnehage, skole og idrett innstiller til bystyret som avgir h\u00f8ringssvar til \u00abH\u00f8ring av forslag til nye tilskuddsregler for private barnehager\u00bb p\u00e5 vegne av Bergen kommune. H\u00f8ringsfristen er 6. januar 2025. Byr\u00e5det har forespurt Utdanningsdirektoratet om utsatt h\u00f8ringsfrist, men har ikke f\u00e5tt bekreftet/innvilget dette. H\u00f8ringsuttalelsen m\u00e5 da avgis av bystyret i desemberm\u00f8tet. Byr\u00e5det vil kunne avgi saken 12. desember, slik at den kan behandles 17. desember. Dette forutsetter imidlertid et ekstram\u00f8te i utvalg for barnehage, skole og idrett i forkant av bystyrem\u00f8tet. Etter \u00a7 6 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering.\u00bb I reglement for bystyret og utvalgene kap. 7.3.1 st\u00e5r det at: \u00abForretningsutvalget fordeler innkomne saker til bystyrets organer. Forretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret\u00bb. (Vedtatt av bystyret 18.10.2023, sak 368/23). 1 1. H\u00f8ring av rundskriv om legemiddelh\u00e5ndtering Helsedirektoratet sendte 19.11.24 p\u00e5 h\u00f8ring rundskriv om legemiddelh\u00e5ndtering. Rundskrivet gir veiledning om hvordan krav i forskrift om legemiddelh\u00e5ndtering for virksomheter og helsepersonell som yter helsehjelp av 3. april 2008 kan etterleves. Legemiddelh\u00e5ndtering er en delprosess i pasientens helhetlige behandling og defineres som enhver legemiddelrelatert oppgave som utf\u00f8res fra legemidlet er ordinert eller rekvirert til det er utdelt eller eventuelt kassert. Legemiddelh\u00e5ndteringsforskriften regulerer legemiddelh\u00e5ndtering som ledd i helsehjelpen og omfatter all h\u00e5ndtering av legemidler i den offentlige og private helse- og omsorgstjenesten, samt all h\u00e5ndtering av legemidler som utf\u00f8res av helsepersonell. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 1. april 2025. 2. H\u00f8ring - Endringer i helsetilsynsloven mv. og opphevelse av lov om statens unders\u00f8kelseskommisjon - ny meldeordning (Oppf\u00f8lging av Varselutvalgets rapport) Helse- og omsorgsdepartementet har sendt p\u00e5 h\u00f8ring endringer i helsetilsynsloven, spesialisthelsetjenesteloven, helse- og omsorgstjenesteloven, tannhelsetjenesteloven og pasient- og brukerrettighetsloven. Departementet sender ogs\u00e5 p\u00e5 h\u00f8ring forslag om \u00e5 oppheve lov om Statens unders\u00f8kelseskommisjon for helse- og omsorgstjenesten. Lovforslagene fremmes som ledd i oppf\u00f8lgingen av Varselutvalgets rapport \u00abFra varsel til l\u00e6ring og forbedring\u00bb og m\u00e5 ses i sammenheng med utvalgets forslag om omlegging fra dagens varselordninger for alvorlige hendelser i helse- og omsorgstjenesten, til \u00e9n ny meldeordning. Bystyret behandlet h\u00f8ringsuttalelse om Varselsutvalgets rapport 27. september 2023, og vedtok (enstemmig) en uttalelse der Bergen kommune i all hovedsak st\u00f8ttet utvalgets forslag til endringer. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 20. januar 2025. 3. Veileder for kommunale trafikksikkerhetsplaner Statens vegvesen har, i samarbeid med Trygg Trafikk og fylkeskommunene, utarbeidet utkast til ny veileder for kommunale trafikksikkerhetsplaner. Veilederen skal sammen med Trygg Trafikk sin mal for kommunale trafikksikkerhetsplaner v\u00e6re et st\u00f8ttedokument for kommunene ved utarbeidelse og gjennomf\u00f8ring av kommunale trafikksikkerhetsplaner. M\u00e5let er at den nye veilederen skal oppleves som et praktisk hjelpemiddel som bidrar til \u00e5 styrke kommunens arbeid med \u00e5 utarbeide kommunale trafikksikkerhetsplaner i tr\u00e5d med nullvisjonen. 2 Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 13. desember 2024. 4. H\u00f8ring - forslag til endringer i trygderettsloven (hvem som skal motta ankeerkl\u00e6ring mv.) Arbeids- og inkluderingsdepartementet har sendt p\u00e5 h\u00f8ring forslag til endringer i trygderettsloven (hvem som skal motta ankeerkl\u00e6ring mv.) Forslagene er delvis en oppf\u00f8lging av NOU 2023:11 Raskt og riktig, som var en helhetlig gjennomgang av klage- og ankesystemet i Arbeids- og velferdsetaten og Trygderetten. Departementet foresl\u00e5r bl.a. at ankeerkl\u00e6ringer skal fremsettes direkte for Trygderetten, en veiledningsplikt for Trygderetten, en tilsvarsfrist for ankemotpartene og at Trygderetten m\u00e5 avsi kjennelse innen seks m\u00e5neder etter at anke ble mottatt. Form\u00e5let med endringene som er foresl\u00e5tt i vedlagte h\u00f8ringsnotat er i all hovedsak \u00e5 gj\u00f8re den samlede saksbehandlingstiden i klagesakskjeden kortere, i tillegg til enkelte mer prosessuelle justeringer det har vist seg \u00e5 v\u00e6re behov for. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 11. februar 2025. 5. H\u00f8yring av melding med forslag til konsekvensutgreiingsprogram for Wind Catching Demo Norges vassdrags- og energidirektorat (NVE) har f\u00e5tt melding fra Wind Catching Demo AS om demonstrasjonsanlegg for havvind. Anlegget er planlagt i havomr\u00e5det utenfor Vestland fylke og nettilknytning vil v\u00e6re ved Kollsnes i \u00d8ygarden kommune. Prosjektet er planlagt som et demonstrasjonsanlegg for teknologien Windcatcher. Windcatcher er et flytende turbinsystem der flere rotorer og generatorer er samla p\u00e5 en enkel flyteenhet. Prosjektet er delt inn i to faser. Fase 1 inneb\u00e6rer utbygging av to flyteenheter \u00e0 40 MW. Samlet omfatter planen fire slike enheter med en samlet installert effekt p\u00e5 250 MW. Selve anlegget er planlagt \u00e5 ligge rundt 18 km ut fra kysten av Lyng\u00f8ya og vil derfor kunne bli synlig fra land. Planlagt ilandf\u00f8ring er p\u00e5 Ona, med tilkopling til nettanlegg ved Kollsnes. Form\u00e5let med prosjektet er \u00e5 kvalifisere vindturbinssystemet for det norske og internasjonale markedet for flytende havvind. Wind Catching Demo AS er et heleid datterselskap under Wind Catching Systems AS. Form\u00e5let med h\u00f8ringen er \u00e5 f\u00e5 innspill til foresl\u00e5tt utredningsprogram. Dersom Wind Catching Demo AS utarbeider konsekvensutredning, kan selskapet s\u00f8ke konsesjon for tiltaket etter havenergilova \u00a7 3-1 og energilova \u00a7 3-1. Det vil da bli gjennomf\u00f8rt ny h\u00f8ring i forbindelse med s\u00f8knaden. Det er f\u00f8rst i denne fasen en skal ta stilling til om tiltaket skal f\u00e5 konsesjon eller ikke. 3 Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 17. januar 2025. 6. H\u00f8ringsnotat om forslag til lov om bes\u00f8ksbidrag \u2013 offentlig h\u00f8ring N\u00e6rings- og fiskeridepartementet og Justis- og beredskapsdepartementet sendte 19.11.24 p\u00e5 h\u00f8ring forslag til lov om bes\u00f8ksbidrag. N\u00e6rings- og fiskeridepartementet har ansvar for den delen av forslaget som gir kommunene adgang til \u00e5 innf\u00f8re en overnattingsavgift for fastlandet. Justis- og beredskapsdepartementet har ansvar for den delen av lovforslaget som gir hjemmel for \u00e5 fastsette forskrift om bes\u00f8ksbidrag i Longyearbyen. I del 1 av h\u00f8ringsnotatet foresl\u00e5r N\u00e6rings- og fiskeridepartementet en lovhjemmel som gir kommunene adgang til \u00e5 kreve inn bes\u00f8ksbidrag i form av en overnattingsavgift. Dette er f\u00f8rste fase av regjeringens bes\u00f8ksbidragsprosjekt. I denne fasen h\u00f8rer departementet et lovforslag som gir kommunene mulighet til \u00e5 kreve inn avgift fra overnattingstjenester. I tillegg \u00f8nsker departementet i h\u00f8ringen \u00e5 synliggj\u00f8re mulighetsrommet kommunene i dag har til \u00e5 kreve inn inntekter fra parkering og fra bes\u00f8kende cruiseskip. I fase to vil departementet utrede et bes\u00f8ksbidrag fra cruisevirksomhet, med m\u00e5l om \u00e5 innf\u00f8re dette. L\u00f8sningen som departementet foresl\u00e5r, inneb\u00e6rer at inntektene fra avgiften i sin helhet g\u00e5r til den respektive kommune og m\u00e5 benyttes til reiselivsrelaterte fellesgoder. Overnattingsavgiften defineres som en avgift som p\u00e5legges den som tilbyr overnatting mot betaling. Form\u00e5let med \u00e5 gi kommunene handlingsrom til \u00e5 innf\u00f8re en kommunal overnattingsavgift, er \u00e5 finansiere reiselivsrelaterte fellesgoder. Ordningen med overnattingsavgift foresl\u00e5s \u00e5 v\u00e6re frivillig \u00e5 innf\u00f8re for kommunene. Departementet foresl\u00e5r at det settes et \u00f8vre tak for avgiften p\u00e5 fem prosent av overnattingsprisen ekskl. merverdiavgift, men det er anledning til \u00e5 sette et lavere niv\u00e5. Dersom det legges en avgift p\u00e5 3 pst. p\u00e5 all omsetning av overnattingstjenester, viser beregninger at det vil kunne utgj\u00f8re om lag 900 mill. kroner i samlet proveny. Bystyredirekt\u00f8ren mener at saken kan inneb\u00e6re prinsipielle politiske avveininger. P\u00e5 grunn av kort h\u00f8ringsfrist anbefales likevel at byr\u00e5det avgir h\u00f8ringssvar p\u00e5 vegne av Bergen kommune. Det vises ogs\u00e5 til dr\u00f8fting av dette sp\u00f8rsm\u00e5let i forretningsutvalgets m\u00f8te 26. november (under eventuelt). H\u00f8ringsfrist er 03.januar 2025. Forslag til vedtak: 1. Byr\u00e5det avgir eventuelt h\u00f8ringssvar til \u00abH\u00f8ring av rundskriv om legemiddelh\u00e5ndtering\u00bb p\u00e5 vegne av Bergen kommune. 2. Byr\u00e5det avgir eventuelt h\u00f8ringssvar til \u00abH\u00f8ring - Endringer i helsetilsynsloven mv. og opphevelse av lov om statens unders\u00f8kelseskommisjon - ny meldeordning (Oppf\u00f8lging 4 av Varselutvalgets rapport)\u00bb p\u00e5 vegne av Bergen kommune. 3. Byr\u00e5det avgir eventuelt h\u00f8ringssvar til \u00abVeileder for kommunale trafikksikkerhetsplaner\u00bb p\u00e5 vegne av Bergen kommune. 4. Byr\u00e5det avgir eventuelt h\u00f8ringssvar til \u00abH\u00f8ring - forslag til endringer i trygderettsloven (hvem som skal motta ankeerkl\u00e6ring mv.)\u00bb p\u00e5 vegne av Bergen kommune. 5. Byr\u00e5det avgir eventuelt h\u00f8ringssvar til \u00abH\u00f8yring av melding med forslag til konsekvensutgreiingsprogram for Wind Catching Demo\u00bb p\u00e5 vegne av Bergen kommune. 6. Byr\u00e5det avgir eventuelt h\u00f8ringssvar til \u00abH\u00f8ringsnotat om forslag til lov om bes\u00f8ksbidrag \u2013 offentlig h\u00f8ring\u00bb p\u00e5 vegne av Bergen kommune. 7. H\u00f8ringssak om forslag til nye tilskuddsregler for private barnehager, som ble behandlet i forretningsutvalgets m\u00f8te 26.11.2024, sluttbehandles i bystyret 17.12.2024. Det settes opp ekstram\u00f8te i utvalg for barnehage, skole og idrett i forkant av bystyrem\u00f8tet for \u00e5 avgi innstilling. Dato: 27. november 2024 \u00d8ivind Hauge St\u00f8le - Fagleder Anette H. Drabl\u00f8s - F\u00f8rstekonsulent Dokumentet er godkjent elektronisk. Vedlegg: H\u00f8ringsbrev 5 "
}