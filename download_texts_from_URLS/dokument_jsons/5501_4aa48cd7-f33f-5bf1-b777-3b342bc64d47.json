{
  "dokument_id": "4aa48cd7-f33f-5bf1-b777-3b342bc64d47",
  "doc_type": "case_attachment",
  "kommune": 5501,
  "tittel": "AHP Sjurelv Fiskeoppdrett 20230929",
  "url": "https://innsyn.tromso.kommune.no/application/getMoteDokument?dokid=2001642151",
  "tekst": "Plan for fiskehelsetiltak (AHP) p\u00e5 Sjurelv Fiskeoppdrett sine lokaliteter Om planen Plan for fiskehelsetiltak (AHP- aquaculture health plan) er en plan som beskriver krav til eller begrensninger p\u00e5 gjennomf\u00f8ring av fiskehelsetiltak p\u00e5 oppdrettslokaliteter. Planen ivaretar s\u00e6rlig hensynene til milj\u00f8 og matsikkerhet samt biosikkerhet. Planen skal v\u00e6re godkjent av autorisert veterin\u00e6r eller fiskehelsebiolog. Den skal minst v\u00e6re oppdatert i l\u00f8pet av det siste \u00e5ret og for seneste innev\u00e6rende produksjonssyklus og skal oppdateres f\u00f8r eventuelle nye behandlinger som taes i bruk. Planen er satt opp i samsvar med GlobalG.A.P. Integrated Farm Assurance Smart/GFS versjon 6 del AQ 20.02 Farmed aquatic species health and welfare. (I tidligere versjoner av GlobalG.A.P. ble en slik plan noe misvisende kalt \"veterin\u00e6r helseplan\" VHP.) Revidert plan godkjent: 29.09.2023 Christian Koren (vetr.) 1. Lokaliteter som planen omfatter 13804 Rogndalen 29458 Bl\u00e5mannsvik 35838 Vengs\u00f8y Disse lokalitetene driftes av Sjurelv Fiskeoppdrett AS. Detaljer om lokalitetenes plassering mm finnes i Fiskeridirektoratets akvakulturregister. 2. Aktuelle sjukdommer - forebyggende og avb\u00f8tende tiltak ILA (infeksi\u00f8s lakseanemi) s\u00f8kes forebygget gjennom \u00e5 begrense antall anlegg som leverer smolt og fortrinnsvis benytte bare \u00e9n lokal smoltleverand\u00f8r med god ILA-historie. Videre s\u00f8kes smitte forhindret ved \u00e5 bruke egen driftsb\u00e5t for hvert \u00e5rsutsett og ved \u00e5 unng\u00e5 bruk av s\u00f8rvisb\u00e5ter som kommer fra lokaliteter tilh\u00f8rende andre eiere. Vaksinering gjennomf\u00f8res for ytterligere \u00e5 redusere sannsynligheten for ILA. PD (pankreassjuke) har ikke blitt p\u00e5vist i Troms og Finnmark siden 2013. Sjurelv Fiskeoppdrett mottar ikke smolt fra omr\u00e5der der PD forekommer. CMS (kardiomyopatisyndrom - \"hjertesprekk\") har i perioder gitt \u00f8kt d\u00f8delighet p\u00e5 de lokaliteter som planen omfatter, men utbruddene har kommet til ulike \u00e5rstider og har variert mye b\u00e5de n\u00e5r det gjelder varighet og antall d\u00f8de. Ingen vaksine mot viruset som gir CMS er tilgjengelig. Plan for fiskehelsetiltak (AHP) - Sjurelv Fiskeoppdrett - godkjent 29.09.2023 Side 1 av 8 Sjukdommen fors\u00f8kes derfor begrenset med smittehygieniske tiltak som kan hindre at nye fiskegrupper smittes, bl.a. bruk av egen driftsb\u00e5t for hvert \u00e5rsutsett. HSMB (hjerte og skjelettmuskelbetennelse) skyldes et virus (orthoreovirus) som forekommer i nesten all oppdrettslaks. De faktorer som gj\u00f8r at dette viruset i visse tilfelle bidrar til sjukdom er d\u00e5rlig forst\u00e5tt. Smolt kan ofte v\u00e6re b\u00e6rer av viruset ved levering, men uten at det trenger \u00e5 v\u00e6re et helseproblem. Det er vanskelig \u00e5 iverksette tiltak n\u00e5r smittesituasjon er slik som dette og ingen vaksine er tilgjengelig. Parvicapsulose har ikke gitt nevneverdig d\u00f8delighet p\u00e5 de lokalitetene planen omfatter. Alger og maneter kan stuves sammen i Vengs\u00f8yfjorden og Kaldfjorden under visse forhold - det har driftshistorien til Sjurelv Fiskeoppdrett vist. Dette er likevel sjeldne hendelser. Luseskj\u00f8rt kan i noen tilfelle skjerme mot flak som driver i overflata, men kan kanskje ogs\u00e5 stenge inne maneter i spesielle situasjoner. Str\u00f8msetting med b\u00e5ter kan fors\u00f8kes i en akutt situasjon. Lakselus \u00f8ker i antall sesongmessig hver h\u00f8st, men tidspunktet og st\u00f8rrelsen p\u00e5 \u00f8kningen kan variere litt fra \u00e5r til \u00e5r. Erfaring har vist at fjordbassenget Kaldfjorden-Vengs\u00f8yfjorden ikke er spesielt utsatt for stor innstr\u00f8mming av langtransporterte luselarver, men i enkelte perioder med sterk vestlig eller s\u00f8rvestlig vind kan dette likevel trolig skje. Hoveddelen av lusep\u00e5slaget antas \u00e5 v\u00e6re lokal smitte fra egne lokaliteter. Under slike forhold er det sv\u00e6rt nyttig \u00e5 holde god kontroll p\u00e5 antall voksne holus p\u00e5 egne lokaliteter. Lokalitetene er ikke spesielt str\u00f8msterke og luseskj\u00f8rt er derfor et godt egnet tiltak som brukes p\u00e5 alle Sjurelv Fiskeoppdretts lokaliteter i den perioden n\u00e5r luseantallet er \u00f8kende. I l\u00f8pet av vinterperioden sl\u00e5es lusebestanden ned ved behandling av liten fisk med Slice og ved utslakting av stor fisk. Behovet for \u00e5 behandle stor fisk i h\u00f8stperioden varierer noe fra \u00e5r til \u00e5r og den mest aktuelle metoden er varmtvann og/eller spyling i br\u00f8nnb\u00e5t. S\u00e5r kan ha ulike og til dels sammensatte \u00e5rsaker. Smolt kan f\u00e5 s\u00e5r som skyldes ofte h\u00e5ndtering, pumping og trenging mv i forbindelse med transporten til matfiskanlegget. Ved utsett p\u00e5 lavere temperaturer er det risiko for Tenacibaculum-infeksjon (munnr\u00e5te) i den f\u00f8rste tida etter utsett. Sk\u00e5nsom h\u00e5ndtering av smolten og kort transport bidrar til \u00e5 redusere slike problemer. Predatorer kan direkte eller indirekte p\u00e5f\u00f8re fisken s\u00e5r. Enkelte \u00e5r kan skarv opps\u00f8ke oppdrettslokaliteter i regionen i en periode om vinteren og p\u00e5f\u00f8re fisken skade. Sjurelv Fiskeoppdrett bruker fuglenett som er effektive til \u00e5 holde skarv og annen fugl ute fra merdene. Ved \u00f8kt hopping, vanligvis som f\u00f8lge av skottelus, vil s\u00e6rlig st\u00f8rre fisk kunne skade seg ved sammenst\u00f8t med merdinnredningen. Skottelusp\u00e5slag er vanskelig \u00e5 hindre, men luseskj\u00f8rt brukes som et tiltak mot dette. Ved kraftig uv\u00e6r, trenging og h\u00e5ndtering (eksempevis flytting, sortering og behandling i br\u00f8nnb\u00e5t) kan fisken ble oppskrubbet. Ved lave temperaturer vil slike s\u00e5r ofte ikke leges. Moritella-infeksjoner og/eller Tenacibaculum-infeksjoner kan gi sesongmessisge s\u00e5rproblemer (\"vinters\u00e5r\") og ogs\u00e5 bidra til \u00e5 forsterke s\u00e5rutvikling som startet pga andre \u00e5rsaker. Sjurelv Fiskeoppdrett har over en rekke \u00e5r ikke hatt spesielt store s\u00e5rproblemer. Ved h\u00e5ndtering skal risiko for s\u00e5r vurderes, s\u00e6rlig p\u00e5 \u00e5rstider med fallende sj\u00f8temperatur. Moritella-infeksjoner s\u00f8kes motvirket ved \u00e5 vaksinere mot de aktuelle typene av bakterien. Plan for fiskehelsetiltak (AHP) - Sjurelv Fiskeoppdrett - godkjent 29.09.2023 Side 2 av 8 3. Vaksineringsprosedyrer Fisken vaksineres f\u00f8r den settes ut p\u00e5 de lokaliteter som planen omfatter. Settefiskprodusenten er ansvarlig for at gode vaksineringsprosedyrer f\u00f8lges. Det kan benyttes vaksiner mot furunkulose, vibriose, kaldtvannsvibriose, moritellainfeksjon, IPN og ILA. Hvis det skulle oppst\u00e5 behov i settefiskanlegget kan fisken ogs\u00e5 vaksineres mot yersiniose. 4. Karanteneprosedyrer Smolt settes ut p\u00e5 lokalitet som har v\u00e6rt brakklagt. Den f\u00f8rste tiden etter utsett st\u00e5r v\u00e5rutsett og h\u00f8stutsett adskilt p\u00e5 egne lokaliteter. Utstyr som brukes p\u00e5 2 lokaliteter med fisk fra samme \u00e5rsutsett desinfiseres for \u00e5 unng\u00e5 smitteoverf\u00f8ring. Det brukes egen driftsb\u00e5t med eget utstyr for hvert \u00e5rsutsett for \u00e5 oppn\u00e5 smitteskille mellom produksjonssykluser. 5. Medisinering F\u00f8lgende medisiner kan brukes p\u00e5 de lokaliteter planen omfatter: Salmosan eller Azasure (azametifos) kan brukes unntaksvis dersom det oppst\u00e5r behov for v\u00e5ravlusing eller spesielle utfordringer med lakselusbekjempelse. Slice (emamektin) kan brukes n\u00e5r det er mer enn 500 d\u00f8gngrader f\u00f8r planlagt slakt av fisk p\u00e5 lokaliteten. Normalt brukes Slice bare f\u00f8rste h\u00f8sten fisken st\u00e5r i sj\u00f8en, eller ved inngangen til vinterperioden, slik at det oppn\u00e5s en langtidseffekt mot lakselus og skottelus. Benzoak eller Benzorion (benzokain) for kortvarig bed\u00f8velse av fisk ved lusetelling mm eller for avliving med overdose. AQUI-S (isoeugenol) for \u00e5 berolige fisk ved stressende h\u00e5ndtering. 6. Tilbakeholdelsestid etter medisinering Tilbakeholdelsestiden er den tid som minst m\u00e5 g\u00e5 fra det siste tidspunkt i en medisinering/medisinkur og til fisken kan g\u00e5 til av n\u00e6ringsmiddelproduksjonen (slakt). Tilbakeholdelsestiden p\u00e5f\u00f8res p\u00e5 hver enkelt resept og tar utgangspunkt i det antall d\u00f8gngrader som angis i preparatomtalen godkjent av Statens legemiddelverk, men fastsettes av den som skriver resepten etter reglene i forordning (EU) 2019/6 artikkel 115. 7. Luseregistrering mv Telling av lakselus gj\u00f8res rutinemessig i henhold til reglene i lakselusforskriften \u00a7 6 (med vedlegg 1) og \u00a7 10. Resultatene rapporteres i AltInn. Enkelte andre parasitter (Parvicapsula m.fl.) kan i visse tilfelle gi helseproblemer p\u00e5 laks i regionen, men det har over \u00e5r ikke v\u00e6rt p\u00e5vist nevneverdige slike problemer p\u00e5 fisken til Sjurelv Plan for fiskehelsetiltak (AHP) - Sjurelv Fiskeoppdrett - godkjent 29.09.2023 Side 3 av 8 Fiskeoppdrett. S\u00e5 lenge denne situasjonen vedvarer utf\u00f8res normalt ingen ytterligere parasittregistrering. 8. Biosikkerhetsrutiner Disse rutinene er beskrevet i egen biosikkerhetsplan utarbeidet i samsvar med kravene i akvabiosikkerhetsforskriften og forordning (EU) 2020/691 artikkel 5, vedlegg 1. 9. Rutinemessig overv\u00e5kning av smittestoff PD (pankreassjuke) overv\u00e5kes med rutinemessige PCR-unders\u00f8kelser slik som p\u00e5lagt i PD- forskriften \u00a7 4. (Det er imidlertid ikke faglig grunnlag for en s\u00e6rlig omfattende PD overv\u00e5kning i en region som har v\u00e6rt stabilt PD-fri siden 2013.) Andre smittestoff kan inkluderes i den rutinemessige overv\u00e5kningen dersom sannsynligheten for slik smitte vurderes som \u00f8kt. Hvis Mattilsynet oppretter en restriksjonssone for bekjempelse av ILA som omfatter en lokalitet som tilh\u00f8rer Sjurelv Fiskeoppdrett vil det bli p\u00e5lagt PCR-overv\u00e5kning av ILA-virus. 10. Risikovurdering ved medisinering med hensyn p\u00e5 matsikkerhet, villfisk og andre dyr rundt lokaliteten Sjurelv Fiskeoppdrett skal dokumentere at det er gjort en risikovurdering av lokale forhold som har betydning for spredningen av legemidler i milj\u00f8et rundt lokaliteten, inkludert en beskrivelse av arter i omr\u00e5det som kan skades og tiltak for \u00e5 redusere milj\u00f8p\u00e5virkningen (akvakulturdriftsforskriften \u00a7 15). Ved bruk av medisinf\u00f4r legges det vekt p\u00e5 \u00e5 ikke overf\u00f4re slik at mengden spillf\u00f4r minimaliseres. Kameraf\u00f4ring er hovedverkt\u00f8y for \u00e5 gjennomf\u00f8re dette. F\u00f8r beslutning om medisinf\u00f4rbehandling vurderer fiskehelsetjenesten i samr\u00e5d med Sjurelv Fiskeoppdrett om s\u00e6rlige forhold kan vanskeliggj\u00f8re god kontroll med spillf\u00f4r eller str\u00f8mdrift av medisinf\u00f4r til ubehandlete nabomerder. Medisinering som medf\u00f8rer tilbakeholdelsestid p\u00e5 behandlet fisk varsles med skilt p\u00e5 lokaliteten s\u00e5 lenge tilbakeholdelsestiden l\u00f8per, slik som p\u00e5lagt i akvakulturdriftsforskriften \u00a7 15. I spesielle tilfelle der det p\u00e5g\u00e5r fiske helt inn mot sikkerhetsgrensen rundt lokaliteten skal Sjurelv Fiskeoppdrett varsle de aktuelle fiskeb\u00e5tene. Ved badebehandling med azametifos mot lakselus f\u00f8lges reglene i akvakulturdriftsforskriften \u00a7 15b og \u00a7 15c som setter grenser for hvor n\u00e6rt rekefelt og/eller gytefelt lusemiddelvann kan slippes ut. 11. Bed\u00f8velse og avliving Fisk som er s\u00e5 svekket eller skadet at det kan medf\u00f8re en un\u00f8dvendig eller stor byrde for fisken om den f\u00e5r leve videre, avlives i samsvar med akvakulturdriftsforskriften \u00a7 34. F\u00f8r avlivingen bed\u00f8ves fisken med et egnet bed\u00f8velsesmiddel eller alternativt med slag mot hodet som er egnet til \u00e5 gi \u00f8yeblikkelig tap av bevissthet. Mens fisken er uten bevissthet (fullstendig bed\u00f8vet) fortas avliving Plan for fiskehelsetiltak (AHP) - Sjurelv Fiskeoppdrett - godkjent 29.09.2023 Side 4 av 8 enten ved \u00e5 bl\u00f8gge fisken eller med en overdose bed\u00f8velsesmiddel (dvs fisken blir liggende i badet i minst 5 minutter etter at all bevegelse av gjellelokk er opph\u00f8rt). I visse tilfelle, dersom det lar seg praktisk gjennomf\u00f8re med tilstrekkelig kontroll p\u00e5 utf\u00f8relsen, kan avliving skje ved \u00e5 p\u00e5f\u00f8re hjernen omfattende skader ved slag som knuser hodet. Internkontrollens Prosedyre 7.1.15 Bed\u00f8ving og avliving beskriver dette. Sjurelv Fiskeoppdrett slakter fisken (laks og eventuelt regnbue\u00f8rreet) p\u00e5 sertifisert slakteri som bruker maskinell mekanisk bed\u00f8velse (stunning) og der bl\u00f8gging utf\u00f8res umiddelbart i den samme maskinen. 12. Tiltaksplan dersom MRL kan bli overskredet p\u00e5 slaktet fisk MRL er maksimal tillatt restkonsentrasjon av et legemiddel i produkt beregnet til konsum (slaktet fisk). MRL fastsettes i EU-forordninger og inntas fortl\u00f8pende i norsk forskrift i henhold til E\u00d8S- avtalen. Tilbakeholdelsestiden (tid f\u00f8r slakting kan iverksettes), som fastsettes p\u00e5 hver resept etter legemiddelregelverket, er ment \u00e5 sikre at MRL ikke skal overskrides. Hvis det likevel oppst\u00e5r en situasjon der det er usikkert om fisk som er klargjort for slakting kan har restmengder h\u00f8yere enn MRL, stoppes slaktingen p\u00e5 lokaliteten og situasjonen vurderes sammen med fiskehelsetjenesten. Dersom det hevdes av MRL-grensen er overskredet i slaktet fisk fra Sjurelv Fiskeoppdrett skal dette utredes i samr\u00e5d med de ber\u00f8rte parter (Sjurelv Fiskeoppdrett, fiskehelsetjeneste, slakteri, kunde og Mattilsynet). Det aktuelle partiet av slaktet fisk holdes tilbake (etter prosedyre p\u00e5 det aktuelle slakteriet). 13. Fjerning av svimere og d\u00f8dfisk Avlivet og selvd\u00f8d fisk fjernes daglig, s\u00e5 fremt v\u00e6r- og driftsforhold tillater det, og ensileres slik som p\u00e5lagt i akvakulturdriftsforskriften \u00a7 16. Dersom det oppst\u00e5r uvanlig stor d\u00f8delighet eller massed\u00f8delighet fjernes fisk etter internkontrollens prosedyrer i kapittel 4.1 Beredskap samt prosedyre 7.1.15 Bed\u00f8ving og avliving. 14. Rutiner for inspeksjon og telling av d\u00f8dfisk D\u00f8dfiskantall registreres daglig (s\u00e5 fremt v\u00e6r- og driftsforhold tillater det) ved trekking og t\u00f8mming av d\u00f8dfiskh\u00e5v. Eventuelt brukes kamerainspeksjon hvis trekking av d\u00f8dfiskh\u00e5v ikke lar seg gjennomf\u00f8re eller ikke er n\u00f8dvendig fordi det praktisk talt ikke er selvd\u00f8de fisk. 15. Unders\u00f8kelser av nedsatt f\u00f8lsomhet mot medikamenter Hvis det oppst\u00e5r mistanke om at lusepopulasjonen p\u00e5 en av lokalitetene planen omfatter viser vesentlig nedsatt f\u00f8lsomhet for et aktuelt legemiddel skal fiskehelsetjenesten utrede dette og beskrive funnene i en rapport. Dette skal skje i samsvar med luseforskriften \u00a7 9. Hvis slik nedsatt Plan for fiskehelsetiltak (AHP) - Sjurelv Fiskeoppdrett - godkjent 29.09.2023 Side 5 av 8 f\u00f8lsomhet blir bekreftet skal ansvarlig leder i Sjurelv Fiskeoppdrett melde dette videre til Mattilsynet. 16. Registrering av fisked\u00f8delighet og ekstern varsling av sjukdomsutbrudd og alvorlige fiskevelferdsproblem Driftsleder er ansvarlig for at antall d\u00f8dfisk og antatte d\u00f8ds\u00e5rsaker legges inn i registrerings- systemet for d\u00f8dfisk. Ved uventet \u00f8kt d\u00f8delighet, mistanke om sjukdomsutbrudd eller fiskegrupper som vokser vesentlig langsommere enn normalt varsles fiskehelsetjenesten slik at helsesituasjonen blir vurdert n\u00e6rmere (dyrehelseforskriften \u00a7 7). Ved mistanke om meldepliktig sjukdom s\u00f8rger den driftsansvarlige for at Mattilsynet varsles umiddelbart i samsvar med dyrehelseforskriften \u00a7 7. Fiskehelsepersonell eller andre som kjenner til mistanken har et selvstendig ansvar for \u00e5 varsle, men vil s\u00f8ke \u00e5 samordne varslingen med den driftsansvarlige. De meldepliktige sjukdommene er listet i dyrehelseforskriften \u00a7 6 (kategori F- sjukdommer) og forordning (EU) 2016/42 vedlegg II. Den oftest forekommende meldepliktige sjukdommen p\u00e5 oppdrettslaks i Troms og Finnmark er ILA (listet i vedlegg II). Mattilsynet skal ogs\u00e5 varsles umiddelbart av driftsansvarlig ved forhold som har medf\u00f8rt alvorlige velferdsmessige konsekvenser for fisken, herunder om sykdom, skade eller svikt (akvakulturdrifts- forskriften \u00a7 14). Dette er beskrevet i internkontrollens prosedyre 4.4.1 Varsling av hendelser som gir d\u00e5rlig fiskevelferd for oppdrettsfisk. 17. Interne melderutiner ved mistanke om sjukdomsutbrudd Alle som arbeider med f\u00f4ring og r\u00f8kting har medansvar for at driftleder varsles samme dag dersom de legger merke til sjukdomstegn, endringer i fiskeadferd eller \u00f8kt d\u00f8delighet som kan tyde p\u00e5 et sjukdomsutbrudd (og dette utbruddet ikke tidligere har v\u00e6rt varslet til driftsleder). 18. Begrensninger p\u00e5 medisinering med antimikrobielle midler Ingen medisinering med antimikrobielle midler blir gjort i de produksjonssykluser (utsett) som denne planen omfatter. Det har over en rekke \u00e5r ikke blitt erfart noe behov for slik medisinering p\u00e5 disse lokalitetene. 19. Utpr\u00f8ving av medikamenter som ikke er godkjent Ingen utpr\u00f8ving av medikamenter som ikke er godkjent blir gjort i de produksjonssykluser (utsett) som denne planen omfatter. Plan for fiskehelsetiltak (AHP) - Sjurelv Fiskeoppdrett - godkjent 29.09.2023 Side 6 av 8 21. Samordning av sjukdomsbekjempelse med nabooppdrettere Sjurelv Fiskeoppdrett deltar i et regionalt samarbeid som \u00e5rlig reviderer en samordnet plan for lakselusbekjempelse. I dette samarbeidet inng\u00e5r ogs\u00e5 m\u00f8ter/kontakt med nabooppdrettere. Samarbeidet omfatter ogs\u00e5 forpliktende utveksling av informasjon om biosikkerhet, bl.a. sjukdomsutbrudd/\u00f8kt d\u00f8delighet, legemiddelbruk og transport av smittefarlig fisk. Det legges til rette for mulig samordning av tiltak. 22. Medisiner og behandlinger som ikke tillates brukt Sjurelv Fiskeoppdrett bruker ingen medikamenter som ikke er godkjent av Statens legemiddelverk. (Se ogs\u00e5 punkt 18.) En liste over stoff som er forbudt til n\u00e6ringsmiddelproduserende dyr finnes i Tabell 2 i vedlegget til forordning (EU) 37/2010 (gjort gjeldene i Norge ved forskrift om legemiddelrester i n\u00e6ringsmidler fra dyr). Stoff med innhold av Aristolochia-plantearter, dapson, dimetridazol, kloramfenikol, klorpromazin, kolkicin, metronidazol, nitrofuraner (herunder furazolidon) og ronidazol er forbudt i henhold til denne lista. Codex Alimentarius (en samling av matvarestandarder utgitt av FN-organene FAO og WHO) forbyr bruk av alle nitrofuraner, alle triarylmetan-fargestoff (malakittgr\u00f8nt, krystallfiolett, brilliantgr\u00f8nt m.fl.), stilbener, kloramfenikol, nitroimidazoler og \u00df-agonister (klenbuterol m.fl.). 23. Rutinebes\u00f8k - antall fiskehelsekontroller Rutinemessige, risikobaserte helsekontroller utf\u00f8res av veterin\u00e6r eller fiskehelsebiolog i samsvar med akvakulturdriftsforskriften \u00a7 13. Antallet helsekontroller per \u00e5r f\u00f8lger det som er fastsatt i akvakulturdriftsforskriften \u00a7 50a 24. Retningslinjer for \u00e5 sikre fiskevelferd ved trenging, sortering og annen h\u00e5ndtering Ved innlasting i br\u00f8nnb\u00e5t m\u00e5 fisken trenges med avkastnot eller kuleline for at innlastingstiden ikke skal bli for lang. Ogs\u00e5 ved annen flytting av fisk (overlining til ny not) kan det v\u00e6re n\u00f8dvendig med trenging. Hvor slitsomt trenging er for fisken avgj\u00f8res s\u00e6rlig av hvor tett fiskene presses og hvor lang tid dette p\u00e5g\u00e5r. Trenging skal bare utf\u00f8res n\u00e5r det er n\u00f8dvendig og alltid utf\u00f8res slik at hele operasjonen gjennomf\u00f8res s\u00e5 sk\u00e5nsomt som mulig for fisken. Betydelig trenging skal overv\u00e5kes, registreres og tilpasses de aktuelle forholdene hver enkelt gang det utf\u00f8res (det taes hensyn til at \u00f8kt vanntemperatur reduserer oksygenmengden i vannet og oksygen m\u00e5les). Internkontrollens prosedyre for Sortering, flytting og levering av fisk beskriver dette. Oppholdstid i et avkast med betydelig trenging skal ikke overskride 3 timer og normalt skal tiden v\u00e6re vesentlig kortere. F\u00f8r betydelig trenging utf\u00f8res skal fisken sultes i minst ett d\u00f8gn. Sulting reduserer stoffskiftet (mindre oksygenbehov), t\u00f8mmer tarmen (bedre vannmilj\u00f8) og kan styrke fiskeskinnet (mindre utriving av rist mm). Dersom fisken skal til slakt m\u00e5 sulteperioden sikre at det ikke er f\u00f4rrester i tarmen. Plan for fiskehelsetiltak (AHP) - Sjurelv Fiskeoppdrett - godkjent 29.09.2023 Side 7 av 8 Sortering gj\u00f8res vanligvis ikke mer enn \u00e9n gang i l\u00f8pet av en produksjonssyklus og gjennomf\u00f8res da med br\u00f8nnb\u00e5t f\u00f8r fiskens andre sommer i sj\u00f8. Sorteringsrist i br\u00f8nnb\u00e5t tilsettes rikelig vann/dusjes slik at fisken og rista holdes v\u00e5te. Fiskens oppholdstid p\u00e5 rista skal v\u00e6re sv\u00e6rt kort. Ved p\u00e5lagt lusetelling samles bare sm\u00e5 grupper fisk slik at b\u00e5de trenging og tid ute av vannet blir sv\u00e6rt kortvarig. Fisken bed\u00f8ves f\u00f8r tellingen. Plan for fiskehelsetiltak (AHP) - Sjurelv Fiskeoppdrett - godkjent 29.09.2023 Side 8 av 8 "
}