{
  "dokument_id": "d3a5d0b2-4332-5190-bbec-35b9f931c500",
  "doc_type": "case_attachment",
  "kommune": 4601,
  "tittel": "Notat om endringer i selskapsavtale for Nasjonalt kommunesamarbeid for 110-sentralene IKS, datert mars 2023",
  "url": "https://bergen.kommune.no/politikere-utvalg/api/fil/bk360/8600081/Notat-om-endringer-i-selskapsavtale-for-Nasjonalt-kommunesamarbeid-for-110-sentralene-IKS-datert-mars-2023",
  "tekst": "Notat om endringer gjort i selskapsavtale for Nasjonalt kommunesamarbeid for 110-sentralene IKS, mars 2023 Nasjonalt kommunesamarbeid for 110-sentralene IKS har behov for \u00e5 endre l\u00e5nerammen for selskapet som f\u00f8lge av fremtidige investeringer. Dette medf\u00f8rer at selskapsavtalen m\u00e5 endres og vedtas av representantskapet. I denne forbindelse \u00f8nsker selskapet benytte anledningen til ogs\u00e5 \u00e5 gj\u00f8re enkelte andre endringer i selskapsavtalen. Endringene er beskrevet i dette notatet. 1 FORETAKSNAVN Uendret. 2 DELTAKERE Dette punktet synliggj\u00f8r deltakerne i selskapet. Det er gjort to endringer i listen over deltakere: 1. I og med at Namsos ikke lenger er en egen 110-sentral, er denne deltakerne fjernet i opplistingen. 2. Etter opprettelse av 110 Agder IKS, er navn og adresse p\u00e5 deltaker endret. I den opprinnelse avtalen fremgikk det i et eget punkt 2.2 at Namsos kommune hadde opsjon p\u00e5 \u00e5 tiltre avtalen. Namsos er n\u00e5 samlokalisert med 110-sentralen i Trondheim og inng\u00e5r i Midt-Norge 110-sentral IKS. Punkt 2.2 er s\u00e5ledes slettet og opsjonen til Namsos er fjernet fra selskapsavtalen b\u00e5de i dette punkt og i avtalen for \u00f8vrig. I og med at punkt 2.2 utg\u00e5r, er det ikke behov for et eget punkt 2.1. 3 SELSKAPETS FORM\u00c5L Form\u00e5let er per i dag uttrykt slik: \u00abSelskapets form\u00e5l er \u00e5 ivareta deltakernes behov, plikter og oppgaver vedr\u00f8rende anskaffelse, implementering, forvaltning og drift av felles oppdragsh\u00e5ndteringsverkt\u00f8y. Selskapets form\u00e5l er ogs\u00e5 \u00e5 ivareta deltakernes behov for andre relevante datasystemer, anskaffelse av teknisk infrastruktur og h\u00e5ndtering av felles oppl\u00e6ring for disse systemene for alle 110-sentralene.\u00bb Form\u00e5l er foresl\u00e5tt endret slik at anskaffelse, implementering, forvaltning og drift ikke bare relaterer seg til oppdragsh\u00e5ndteringsverkt\u00f8yet, men ogs\u00e5 teknisk infrastruktur og andre relevante datasystemer. Forslag til ny ordlyd som samsvarer med de faktisk forhold blir: \u00abSelskapets form\u00e5l er \u00e5 ivareta deltakernes behov, plikter og oppgaver vedr\u00f8rende anskaffelse, implementering, forvaltning og drift av felles oppdragsh\u00e5ndteringsverkt\u00f8y, teknisk infrastruktur og andre relevante datasystemer. Selskapets form\u00e5l er ogs\u00e5 \u00e5 ivareta deltakernes behov for felles oppl\u00e6ring og h\u00e5ndtering av disse systemene for alle 110-sentralene.\u00bb 4 FORRETNINGSKONTOR Uendret. Side 1 av 6 5 EIERANDEL, INNSKUDDSPLIKT OG DELTAKERANSVAR I andre avsnitt er formuleringen \u00abp\u00e5 tidspunkt for signering\u00bb fjernet. Dette for \u00e5 ivareta at representantskapet n\u00e5 vedtar en oppdatert utgave av selskapsavtalen. Tabellen er oppdatert i samsvar med opprettelse av 110 Agder IKS og bortfall av Namsos sin opsjon p\u00e5 deltakelse. 6 ANDRE FORPLIKTELSER TIL SELSKAPET Gjennomgangen tas punkt for punkt med opprinnelig tekst og deretter forslag til endring. Opprinnelig punkt 6.1: \u00ab6.1 Fullmakt Deltakerne gir styret i selskapet fullmakt til \u00e5 inng\u00e5 avtaler som er n\u00f8dvendige for oppfyllelse av selskapets form\u00e5l. Deltakerne gir styret i selskapet fullmakt til \u00e5 inng\u00e5 avtale vedr\u00f8rende drift av nytt oppdragsh\u00e5ndteringsverkt\u00f8y.\u00bb Annet avsnitt endres kun spr\u00e5klig for \u00e5 reflektere den foresl\u00e5tte tilpasningen i form\u00e5let ved \u00e5 tilf\u00f8ye \u00ab, teknisk infrastruktur og andre relevante datasystemer\u00bb etter ordet \u00aboppdragsh\u00e5ndteringsverkt\u00f8y\u00bb. Opprinnelig punkt 6.2: \u00ab6.2 Kostnadsfordeling Deltakerne fordeler alle kostnader mellom seg etter f\u00f8lgende modell: a) 50 % av samlet kostnad fordeles likt mellom deltakerne. b) 50 % av samlet kostnad fordeles mellom deltakerne etter innbyggertall per 1. januar innev\u00e6rende \u00e5r. Deltakerne dekker selv kostnader til \u00e5 stille ressurser til disposisjon for \u00e5 oppfylle sine plikter i henhold til selskapsavtalen, herunder reise, opphold og oppm\u00f8te i m\u00f8ter. I tillegg til kostnader som p\u00e5l\u00f8per for anskaffelse av oppdragsh\u00e5ndteringsverkt\u00f8y, oppf\u00f8lging av avtalen med systemleverand\u00f8ren og denne selskapsavtalen, samt og andre varer og tjenester n\u00f8dvendig for \u00e5 oppn\u00e5 selskapets form\u00e5l, kommer kostnader til daglig leder og eventuelt egne og innleide ressurser. Disse kostnadene og \u00f8vrige generelle administrasjonskostnader vil bli fakturert som et p\u00e5slag til de \u00f8vrige kostnadene.\u00bb F\u00f8lgende endringer foresl\u00e5s: I f\u00f8rste avsnitt er ordet \u00abselskapets\u00bb lagt til slik at f\u00f8rste setning blir lydende \u00abDeltakerne fordeler alle selskapets kostnader mellom seg etter f\u00f8lgende modell\u00bb I andre avsnitt endres ordlyden noe for \u00e5 presisere hvilke kostnader den enkelte deltaker selv dekker. Ny ordlyd foresl\u00e5s til: \u00abDeltakerne dekker selv kostnader til \u00e5 stiller med ressurser for \u00e5 oppfylle sine og selskapets plikter etter denne selskapsavtalen, herunder reise, opphold og oppm\u00f8te i m\u00f8ter.\u00bb Side 2 av 6 Tredje avsnitt foresl\u00e5s slettet da det synes dekket av f\u00f8rste avsnitt. Videre foresl\u00e5s nytt tredje avsnitt for \u00e5 klargj\u00f8re at kostnader til s\u00e6rskilt deltakelse fra enkeltressurs fra deltakerne dekkes etter hovedregelen i f\u00f8rste ledd. Foresl\u00e5tt ordlyd: \u00abDersom en deltaker stiller enkeltressurser s\u00e6rskilt til disposisjon for selskapet, skal kostnadene for dette fordeles etter hovedregelen.\u00bb Opprinnelig punkt 6.3: 6.3 Anskaffelses- og driftskostnad av oppdragsh\u00e5ndteringsverkt\u00f8yet Selskapet vil v\u00e6re avtalepart i leverand\u00f8ravtale med systemleverand\u00f8ren, og vil hefte utad for alle forpliktelser i leverand\u00f8ravtalen. Deltakerne plikter \u00e5 finansiere anskaffelsen av oppdragsh\u00e5ndteringsverkt\u00f8y i henhold til finansieringsmodellen i punkt 6.2, samt \u00e5 kj\u00f8pe tilgang til systemet, oppl\u00e6ring, drift og vedlikehold av oppdragsh\u00e5ndteringsverkt\u00f8yet s\u00e5 lenge de er deltakere i selskapet. Kostnadene best\u00e5r av kj\u00f8pesum, implementeringskostnader og kostnader til drift og vedlikehold av verkt\u00f8yet. Selskapet fakturerer den enkelte deltaker i henhold til finansieringsmodellen. S\u00e6rlige implementeringskostnader som kun vedkommer egen 110-sentral holdes utenfor fordelingen over og belastes direkte til denne. Ved uenighet om hva som er s\u00e6rlige implementeringskostnader, skal referansegruppen avgj\u00f8re dette. F\u00f8lgende endringer foresl\u00e5s: Overskriften og ordlyden i punktet endres noe for \u00e5 reflektere foresl\u00e5tte tilpassede form\u00e5l. Overskriften blir \u00abAnskaffelses- og driftskostnad for oppdragsh\u00e5ndteringsverkt\u00f8yet, teknisk infrastruktur og andre relevante datasystemer\u00bb I f\u00f8rste avsnitt endres til \u00absystemleverand\u00f8ren\u00bb til \u00absystemleverand\u00f8rer\u00bb. Annet avsnitt reflekterer den foresl\u00e5tte tilpasningen i form\u00e5let slik at avsnittet n\u00e5 lyder: \u00abDeltakerne plikter \u00e5 finansiere anskaffelsen av oppdragsh\u00e5ndteringsverkt\u00f8y, teknisk infrastruktur og andre relevante datasystemer i henhold til finansieringsmodellen i punkt 6.2, samt \u00e5 kj\u00f8pe tilgang til, implementering av, oppl\u00e6ring av og drift og vedlikehold av systemene og infrastrukturen s\u00e5 lenge de er deltakere i selskapet. Selskapet fakturerer den enkelte deltaker i henhold til finansieringsmodellen.\u00bb I tredje avsnitt endres \u00abimplementeringskostnader\u00bb til \u00abkostnader\u00bb to steder. S\u00e6rlige implementeringskostnader som kun vedkommer egen 110-sentral holdes utenfor fordelingen over og belastes direkte til denne. Ved uenighet om hva som er s\u00e6rlige implementeringskostnader, skal referansegruppen avgj\u00f8re dette. Opprinnelig punkt 6.4: 6.4 Fakturering Leverand\u00f8rer av varer og tjenester fakturerer selskapet. Selskapet fakturerer deltakerne i samsvar med modellen i punkt 6.2. Faktureringen vil skje med en slik hyppighet at selskapet l\u00f8pende sikrer sin likviditet. Det er ikke adgang for en deltaker \u00e5 holde tilbake betaling til selskapet, uavhengig av \u00e5rsak. I dette punktet er det ikke gjort endringer. Side 3 av 6 Opprinnelig punkt 6.5: 6.5 L\u00e5neopptak Selskapet kan ta opp l\u00e5n. Selskapets samlede l\u00e5neopptak begrenses oppad til 20 000 000 kr.\u00bb I punkt 6.5 L\u00e5neopptak er det gjort f\u00f8lgende endring: Begrensningen i selskapets samlede l\u00e5neopptak utvides til 200 000 000 kr. Dette har sammenheng med forventede fremtidige investeringer. 7 DEFINISJONER Her er det kun foresl\u00e5tt noen f\u00e5 spr\u00e5klig justeringer for \u00e5 presisere at systemleverand\u00f8rer ikke kun knytter seg til oppdragsh\u00e5ndteringsverkt\u00f8yet, men ogs\u00e5 til leverand\u00f8rer av infrastruktur og andre nye systemer. 8 TOLKNINGSPRINSIPPER Uendret. 9 SELSKAPETS REPRESENTANTSKAP Tabellen er oppdatert for \u00e5 reflektere opprettelse av 110 Agder IKS og bortfall av opsjon p\u00e5 deltakelse fra Namsos. 10 REPRESENTANTSKAPETS M\u00d8TER Det er lagt til en ny setning i nest siste avsnitt for \u00e5 presisere muligheten for fjernm\u00f8ter, ny ordlyd blir: \u00abM\u00f8ter kan gjennomf\u00f8res som fjernm\u00f8ter.\u00bb 11 VALGKOMITE Uendret. 12 SELSKAPETS STYRE OG DAGLIGE LEDELSE Det er foresl\u00e5tt \u00e5 endre prinsippet med personlige varamedlemmer til at varamedlemmene kan representere samtlige styremedlemmer. I denne sammenheng er det foresl\u00e5tt \u00e5 redusere antall varamedlemmer til 2 personer. Videre \u00f8nskes kj\u00f8nnsbalansen presisert. Nytt f\u00f8rste avsnitt er dermed endret fra: \u00abStyret skal best\u00e5 av 6 -seks- medlemmer med tilsvarende antall personlige varamedlemmer.\u00bb til: \u00abStyret skal best\u00e5 av 6 -seks- medlemmer og 2 -to- numeriske varamedlemmer. Representasjon ivaretas i samsvar med IKS-loven \u00a7 10, jf. aksjeloven \u00a7 20-6.\u00bb Videre er det foresl\u00e5tt at styrets leder og nesteleder velges for to \u00e5r av gangen, men dog slik at styrets leder og nestleder velges av representantskapet i forskjellige \u00e5r. Side 4 av 6 Andre avsnitt endres dermed fra: \u00abStyret velges av representantskapet for 2 -to- \u00e5r av gangen, dog slik at tre medlemmer velges hvert \u00e5r. Styrets leder og styrets nestleder velges \u00e5rlig av representantskapet.\u00bb til: \u00abStyret velges av representantskapet for 2 -to- \u00e5r av gangen, dog slik at tre medlemmer og ett varamedlem velges hvert \u00e5r. Styrets leder og styrets nestleder velges av representantskapet for 2 -to- \u00e5r av gangen, men dog slik at styrets leder og nestleder velges i forskjellige \u00e5r.\u00bb Det gj\u00f8res ikke endringer i tredje og fjerde avsnitt. 13 STYRETS ARBEID Det er lagt til en ny setning i f\u00f8rste avsnitt for \u00e5 presisere muligheten for fjernm\u00f8ter slik: \u00abM\u00f8ter kan gjennomf\u00f8res som fjernm\u00f8ter.\u00bb 14 SELSKAPETS REPRESENTASJON UTAD Uendret. 15 ARBEIDSGIVERANSVAR I dagens avtale st\u00e5r det at styret har arbeidsgiveransvaret for alle personer ansatt i selskapet. Men planlagt ansettelse(r) synes dette noe upraktisk. Ordlyden i f\u00f8rste avsnitt foresl\u00e5s dermed endret slik at styret har arbeidsgiveransvaret for daglig leder, mens daglig leder har arbeidsgiveransvaret for andre ansatte i selskapet. Endret ordlyd blir da: \u00abStyret har arbeidsgiveransvaret for daglig leder. Daglig leder har arbeidsgiveransvaret for de personer som til enhver tid er ansatt i virksomheten. Arbeidstakernes rettigheter etter lov og avtaleverk skal i sin helhet ivaretas av daglig leder i samsvar med styrets retningslinjer.\u00bb 16 REGNSKAP OG REVISJON Uendret. 17 DRIFT AV SELSKAPET Under punkt 17.4 foresl\u00e5s det en spr\u00e5klig endring for \u00e5 reflektere tilpasningen i form\u00e5let slik at f\u00f8rste setning i tredje avsnitt endres fra: \u00abI forvaltningen av avtalen med systemleverand\u00f8r for nytt oppdragsh\u00e5ndteringsverkt\u00f8y skal blant annet f\u00f8lgende oppgaver ivaretas:\u00bb til: \u00abI forvaltningen av avtaler med systemleverand\u00f8rer skal blant annet f\u00f8lgende oppgaver ivaretas:\u00bb Side 5 av 6 18 LOJALITET OG UTTREDEN Det foresl\u00e5s \u00e5 g\u00e5 bort fra prinsippet om at lock-up perioden for uttreden er knyttet til varigheten av leverand\u00f8ravtalen om oppdragsh\u00e5ndteringsverkt\u00f8yet og over til et gitt antall \u00e5r. Endringen foresl\u00e5s p\u00e5 grunnlag av de forventede fremtidige anskaffelsene og nedbetaling av planlagte l\u00e5n. Av fremtidige anskaffelser, tenkes her f\u00f8rst og fremst p\u00e5 ny kommunikasjonsl\u00f8sning som m\u00e5 p\u00e5 plass fra januar 2027. Det foresl\u00e5s dermed at deltakerne tidligst kan si opp selskapsavtalen etter 20 \u00e5r fra det tidspunkt selskapsavtalen f\u00f8rste gang ble signert (mars 2021). Bakgrunnen for at antallet er satt til 20 \u00e5r er for \u00e5 ivareta antatt tidspunkt for utl\u00f8pet av leverand\u00f8ravtalen om ny kommunikasjonsl\u00f8sning. Det presiseres at en mulighet til \u00e5 fratre selskapsavtalen uansett ikke p\u00e5virker deltakernes kontraktuelle forpliktelser gjennom leverand\u00f8ravtalene om oppdragsh\u00e5ndteringsverkt\u00f8y, teknisk infrastruktur, kommunikasjonsl\u00f8sning og andre relevante datasystemer. Endringen er dermed at opprinnelig tekst i annet, tredje og fjerde avsnitt som lyder slik: \u00abVed signering av denne avtalen, aksepterer deltakerne at man ikke har muligheter til \u00e5 fratre selskapet s\u00e5 lenge avtalen for nytt oppdragsh\u00e5ndteringsverkt\u00f8y l\u00f8per. Leverand\u00f8ravtalen for nytt oppdragsh\u00e5ndteringsverkt\u00f8y har en varighet p\u00e5 minimum 8 \u00e5r fra leveringsdag, med opsjon p\u00e5 forlengelse i 2 + 2 \u00e5r. Beslutning om \u00e5 ikke utl\u00f8se opsjon 1 skal tas senest 2 \u00e5r f\u00f8r avtalen l\u00f8per ut, mens opsjon 2 skal besluttes f\u00f8r opsjon 1 begynner \u00e5 l\u00f8pe. Det er selskapet som beslutter eventuell utl\u00f8sning av opsjonene.\u00bb endres til: \u00abDeltakerne kan f\u00f8rst si opp deltakerforholdet i selskapet n\u00e5r det er g\u00e5tt 20 \u00e5r fra det tidspunkt denne avtalen f\u00f8rste gang ble signert.\u00bb Dagens femte avsnitt beholdes uendret med blir nytt tredje avsnitt. 19 TAUSHETSPLIKT OG OFFENTLIGHET Uendret. 20 MISLIGHOLD Uendret. 21 TVISTER OG KONFLIKTL\u00d8SNING Uendret. 22 VARIGHET Uendret. 23 SIGNATUR Som f\u00f8lge av at Namsos kommune ikke lenger er deltaker, er denne tatt ut av signaturfeltet. Arendal kommune er erstattet med 110 Agder IKS. Side 6 av 6 "
}