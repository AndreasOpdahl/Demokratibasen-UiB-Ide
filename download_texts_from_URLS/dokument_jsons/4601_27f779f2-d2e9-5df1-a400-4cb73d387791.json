{
  "dokument_id": "27f779f2-d2e9-5df1-a400-4cb73d387791",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr.3 fra Eline Aresdatter Haakestad (MDG) om Bergen kommunes eierskap i Fl\u00f8ien AS og involvering i restaurantdrift.  Utvalg for finans, kultur og n\u00e6ring 08.01.24",
  "url": "https://bergen.kommune.no/politikere-utvalg/api/fil/bk360/9704238/Svar-pa-skriftlig-sporsmal-nr-3-fra-Eline-Aresdatter-Haakestad-MDG-om-Bergen-kommunes-eierskap-i-Floien-AS-og-involvering-i-restaurantdrift-Utvalg-for-finans-kultur-og-naering-08-01-24",
  "tekst": " Eierskap konsern Til Intern korrespondanse Bystyrets kontor v/ Frank Wessels V\u00e5r referanse: 2024/03627-3 Saksbehandler: Bodil Sulebakk Opsvik Fra Dato: 22. januar 2024 Byr\u00e5d for finans Svar p\u00e5 skriftlig sp\u00f8rsm\u00e5l nr.3 fra Eline Aresdatter Haakestad (MDG) om Bergen kommunes eierskap i Fl\u00f8ien AS og involvering i restaurantdrift. Utvalg for finans, kultur og n\u00e6ring 08.01.24 \u00abFl\u00f8ibanen AS sin st\u00f8rste eier er Bergen kommune. Fl\u00f8ibanen AS har et avkastningskrav p\u00e5 9,5%. If\u00f8lge kommunens eierskapsmelding er form\u00e5let \u00abFl\u00f8ibanen AS (Fl\u00f8ibanen) skal i henhold til selskapets vedtekter ha som form\u00e5l drift av elektrisk bane til Fl\u00f8yen, og deltakelse i tilknyttet virksomhet som kan \u00f8ke banens trafikk.\u00bb. Det p\u00e5g\u00e5r n\u00e5 et st\u00f8rre oppgraderingsarbeid av restaurantbygningen p\u00e5 Fl\u00f8yen. Det skal blant annet komme inn en gourmetrestaurant som vil konkurrere med restauranter ellers i Bergen. Frem til n\u00e5 har det v\u00e6rt en \u00abfolkerestaurant\u00bb som har v\u00e6rt i fokus p\u00e5 Fl\u00f8yen. Fine- dining er ogs\u00e5 et relativt lite marked i Bergen, og en restaurant p\u00e5 Fl\u00f8yen som g\u00e5r for Michelin-stjerne vil v\u00e6re i konkurranse med et f\u00e5tall andre akt\u00f8rer i kommunen. Det er videre veldig sm\u00e5 marginer i den aktuelle bransjen.\u00bb Sp\u00f8rsm\u00e5l til byr\u00e5den: \u00abB\u00f8r Bergen kommune v\u00e6re involvert i driften av gourmetrestauranter som er i konkurranse med andre restauranter i Bergen? Har Bergen kommune tatt utbytte fra Fl\u00f8ibanen AS de \u00e5rene selskapet har g\u00e5tt med overskudd siden 2015? Hvis Bergen har avgitt \u00e5 ta utbytte, kan det ha gitt Fl\u00f8ibanen AS, og deres underselskaper og leietakere, fordeler i et marked som andre akt\u00f8rer uten offentlige eier ikke mottar?\u00bb Svar fra byr\u00e5den: Bergen kommune eier 47,36 % av aksjene i Fl\u00f8ibanen AS (Fl\u00f8ibanen), mens GC Rieber Fortuna AS er nest st\u00f8rste eier med 13,67 %. \u00d8vrige aksjer eies av 479 andre, mindre aksjon\u00e6rer. Det vedtektsfestede form\u00e5let til Fl\u00f8ibanen er \u00abFl\u00f8ibanen AS (Fl\u00f8ibanen) skal i henhold til selskapets vedtekter ha som form\u00e5l drift av elektrisk bane til Fl\u00f8yen, og deltakelse i tilknyttet virksomhet som kan \u00f8ke banens trafikk.\u00bb. I hundre \u00e5r har restaurantvirksomhet i ulike former v\u00e6rt en del av det samlede tilbudet for reisende til Fl\u00f8yen. Sammen med \u00f8vrige aktivitetstilbud har restaurantvirksomheten en positiv p\u00e5virkning p\u00e5 destinasjon Fl\u00f8yens attraktivitet, og som igjen bidrar til \u00e5 \u00f8ke banens trafikk. P\u00e5g\u00e5ende totalrehabilitering og modernisering av restaurantbygget var tvingende n\u00f8dvendig for \u00e5 kunne ha en forsvarlig drift bl.a. knyttet til \u00f8konomi og milj\u00f8, samt universell utforming. Restaurantbygget tilrettelegges n\u00e5 med b\u00e6rekraftige l\u00f8sninger som gj\u00f8r hele bygget tilgjengelig enten gjestene kun \u00f8nsker en kopp kaffe, vil spise middag eller bare benytte toalettfasilitetene. Det \u00e5 \u00e5pne opp bygget med ulike konsept slik det n\u00e5 gj\u00f8res, inneb\u00e6rer tilgjengelighet for alle. Hovedkonseptet vil imidlertid fortsatt v\u00e6re en \u00abfolkerestaurant\u00bb, nemlig et uformelt spisested for alle. I front av denne restauranten er det tenkt at bes\u00f8kende skal kunne nyte utsikten i \u00abfine dining\u00bb-restauranten Schou (etter arkitekt Schou). Total kapasitet ved fullt hus blir ca. 340 gjester. Restaurant Schou vil ha 30 av disse, og med \u00e5pningstider begrenset til fire dager i uken. Ved behov vil imidlertid ogs\u00e5 denne delen av restauranten kunne bli benyttet som en del av \u00abfolkerestauranten\u00bb. I tillegg tilrettelegges det n\u00e5 for en uteservering med over 200 stoler. Fl\u00f8ibanen har informert om at selskapet gjennom flere \u00e5r har arbeidet med hvilke konsept huset skal inneholde. Selskapet har arbeidet tett sammen med reiselivet, \u00f8vrige n\u00e6ringsliv, bes\u00f8kende og aksjon\u00e6rer med hensyn til \u00e5 skape et \u00e5pent og folkelig hus for alle. V\u00e5ren 2024 \u00e5pner Fl\u00f8irestauranten opp igjen, og vil da servere mat med r\u00e5varer levert av lokale matprodusenter. Dagens finansbyr\u00e5d er kjent med at kommunen underveis i denne prosessen har v\u00e6rt orientert om planene for huset, men er usikker p\u00e5 hvor detaljert informasjonen har v\u00e6rt knyttet til eksempelvis konseptet representanten sp\u00f8r om. Bergen kommune eier som nevnt under 50 % av aksjene i selskapet, og Fl\u00f8irestauranten AS er et datterselskap i Fl\u00f8ibanen. I aksjelovens \u00a76-12 defineres styrets forvaltningsansvar for virksomheten, og av \u00a76-14 fremg\u00e5r det at daglig leder er ansvarlig for den l\u00f8pende drift. Bergen kommune kan i egenskap av sitt eierskap med 47 % av aksjene i Fl\u00f8ibanen heller ikke foreta instruksjoner overfor styret. Aksjon\u00e6rene i Fl\u00f8ibanen, herunder Bergen kommune, mottok utbytte for regnskaps\u00e5rene 2015 \u2013 2018. For regnskaps\u00e5rene 2019 t.o.m. 2022 vedtok generalforsamlingen \u00e5 ikke ta utbytte fra selskapet. Dette med bakgrunn i den \u00f8konomiske situasjonen ifm. pandemien og investeringer i relasjon til oppgradering av bane, vogner og stasjoner. Eivind N\u00e6vdal-Bolstad - Byr\u00e5d for finans Dokumentet er godkjent elektronisk. "
}