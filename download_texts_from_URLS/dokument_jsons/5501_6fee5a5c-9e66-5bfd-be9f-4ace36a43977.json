{
  "dokument_id": "6fee5a5c-9e66-5bfd-be9f-4ace36a43977",
  "doc_type": "case_presentation",
  "kommune": 5501,
  "tittel": "Digitalisering i skolen \u2013 universell utforming, innspill fra skoler og fagforeninger og bruk av KI ",
  "url": "https://innsyn.tromso.kommune.no/application/getMoteDokument?dokid=2001938455",
  "tekst": "Arkivsaksnr. 24/16893-4 Saksbehandler Marit Gjendemsj\u00f8 Talberg Saksgang M\u00f8tedato Oppvekst- og utdanningsutvalget 31.01.2025 Kommunalt r\u00e5d for mennesker med nedsatt 24.01.2025 funksjonsevne Digitalisering i skolen \u2013 universell utforming, innspill fra skoler og fagforeninger og bruk av KI Kommunedirekt\u00f8rens innstilling til vedtak: Saken om digitalisering i skolen tas til orientering. Stig Tore Johnsen Kari Henriksen Kommunedirekt\u00f8r Direkt\u00f8r avdeling for oppvekst, utdanning og kultur 1 Hva saken gjelder Oppf\u00f8lging av vedtak i sak 49/24 der kommunedirekt\u00f8ren bes sikre at digitale l\u00e6remidler som velges er universelt utformet slik at b\u00e5de synshemmede, h\u00f8rselshemmede og andre f\u00e5r tilgang til verkt\u00f8yene. Videre ble det bedt om at utredningen om digitalisering i skolen sendes til skolene og fagforeningene for innspill og kommentarer. Det ble ogs\u00e5 bedt om at kunstig intelligens (KI) og fremtidige digitale verkt\u00f8y inkluderes i saken. Saksutredning Digitale verkt\u00f8y og universell utforming Kommunen etterstreber \u00e5 etterleve kravene i likestillings- og diskrimineringsloven (ldl) \u00a7 36 f\u00f8rste ledd jf. \u00a7 18 og forskrift om universell utforming av IKT-l\u00f8sninger \u00a7 5. Alle digitale tjenester som kommunen kj\u00f8per inn eller \u00e5pner for innkj\u00f8p av, skal v\u00e6re universelt utformet. Dette inkluderer alle digitale l\u00e6remiddel og ressurser som kommunen bruker i skolen. I 2023 gjennomf\u00f8rte UU (universell utforming)-tilsynet en inspeksjon av Troms\u00f8 kommune med fokus p\u00e5 universell utforming av IKT. Det ble avdekket mangler i de to digitale l\u00e6remidlene som det ble f\u00f8rt tilsyn med, Creaza og Unibok. L\u00e6remidlene hadde henholdsvis brudd p\u00e5 9 av 13 og 4 av 12 testede krav. Dette illustrerer at til tross for kommunens innsats og arbeid, kan avvik forekomme. Kommunen arbeider kontinuerlig med \u00e5 rette opp slike avvik og vurderer at selv om ikke alle tjenester egner seg for alle elever, skal de fortsatt benyttes der de kan bidra til bedre l\u00e6ring. Universell utforming skal sikre tilgang for alle elever uansett funksjonsevne. Det er imidlertid viktig \u00e5 p\u00e5peke at universell utforming ikke alltid betyr at en l\u00f8sning er best egnet for alle. Selv om et l\u00e6remiddel anses for \u00e5 v\u00e6re universelt utformet, vil det ikke alltid v\u00e6re best egnet for eleven, dens utfordringer og form\u00e5let med bruken av l\u00e6remiddelet. Noen elever med funksjonsnedsettelser vil ha behov for ytterligere tilrettelegging enn universell utforming, og har da krav p\u00e5 vedtak etter oppl\u00e6ringsloven \u00a7 11-5 om fysisk tilrettelegging og tekniske hjelpemidler. L\u00e6rere og skoler m\u00e5 gj\u00f8re valg basert p\u00e5 sin elevgruppe og tilpasse bruken av digitale verkt\u00f8y der det er n\u00f8dvendig. For \u00e5 sikre kompetanse til ansatte i skolen tilbyr kommunen \u00e5rlig oppl\u00e6ring i bruken av kommunens godkjente digitale verkt\u00f8y gjennom IKT-fagdagen. Videre er Troms\u00f8kolen organisert slik at alle skoler har en DK-veileder (digital kompetanse). DK-veiledere er bindeleddet mellom skolene og IT-avdelingen. DK-veileder har et ansvar for \u00e5 f\u00f8lge opp bruken av digitale enheter, l\u00e6remidler og ressurser og st\u00f8tte l\u00e6rernes og elevenes digitale utfordringer i skolehverdagen. Dette inneb\u00e6rer blant annet oppl\u00e6ring av nye digitale verkt\u00f8y som skolen tar i bruk, s\u00f8rge for at elevene hever sin digitale kompetanse i tr\u00e5d med l\u00e6replanen og veiledning tilknyttet programmer for enkeltelever. Det gjennomf\u00f8res regelmessige m\u00f8ter med DK-veiledere (digital kompetanse) og kommunens IKT-r\u00e5dgivere. Kommentarer og innspill fra fagforeninger og skoler Utredning om digitalisering i skolen ble sendt ut til alle de offentlige grunnskolene i kommunen samt fagforeningene. 14 svar ble mottatt fra 8 skoler og en fagforening, hvorav 3 svar var identiske, noe som gir et grunnlag p\u00e5 11 unike innspill (vedlegg 1). Selv om antallet innspill er begrenset og ikke kan sies \u00e5 v\u00e6re representativt for alle skolene i kommunen, gir de en indikasjon p\u00e5 ulike oppfatninger om bruken av digitale og trykte l\u00e6remidler: Digitale l\u00e6remidler foretrekkes ved: 2 \u2022 Felles gjennomgang av nytt l\u00e6restoff, lydb\u00f8ker, lekser og multimodale tekster. \u2022 Interaktive oppgaver og tilpasset oppl\u00e6ring. \u2022 Samfunnsfag og naturfag hvor oppdatert informasjon er viktig. Trykte l\u00e6remidler foretrekkes ved: \u2022 Lesing og skriving i alle fag. \u2022 Repetisjon i matematikk og engelsk. \u2022 Oppgaver som krever skriftlige svar. Kombinasjon av digitale og trykte l\u00e6remidler: \u2022 Bruken \u00f8ker med elevenes alder. \u2022 Mange skoler \u00f8nsker tilgang til b\u00e5de trykte og digitale versjoner av samme l\u00e6reverk. \u2022 Kombinasjonen gir st\u00f8rre spekter av ressurser og fleksibilitet. Deling av erfaringer og samarbeid: \u2022 Praksiserfaringer deles internt, men det er begrenset samarbeid mellom skolene. Andre kommentarer: \u2022 Digitale l\u00e6remidler b\u00f8r ikke erstatte trykte l\u00e6remidler fullstendig. Lesing og skriving krever trykte alternativer. \u2022 Nettbrett fungerer best for de yngste elevene, mens PC er bedre egnet for eldre trinn. Anbefalinger fra UDIR om hvordan beskytte elever mot skadelig innhold p\u00e5 nett Utdanningsdirektoratet har nylig publisert en veileder for \u00e5 beskytte elever mot skadelig innhold p\u00e5 internett. Veilederen inneholder anbefalinger om hvordan skoler og skoleeiere b\u00f8r styre og begrense elevenes tilgang til internett og apper, tilpasset deres alder og modenhet. Hovedfokuset er p\u00e5 \u00e5 bruke filtre b\u00e5de p\u00e5 skolens nettverk og enheter som tas med hjem, for \u00e5 beskytte elevene b\u00e5de i og utenfor skoletiden. If\u00f8lge veilederen fra Utdanningsdirektoratet anbefales det forskjellige filtreringsl\u00f8sninger tilpasset elever p\u00e5 ulike trinn: \u2022 Barneskole (1.-4. trinn): Det anbefales \u00e5 bruke et \"tillatt-filter\" som kun \u00e5pner for forh\u00e5ndsgodkjent innhold. Dette filteret sikrer at elevene kun har tilgang til trygt, godkjent innhold. \u2022 Barneskole (5.-7. trinn): Det anbefales en mer fleksibel l\u00f8sning med vurdering av elevens modenhet og digitale d\u00f8mmekraft. Det kan vurderes om enklere filtreringsl\u00f8sninger kan benyttes, men det er fortsatt viktig med et h\u00f8yt niv\u00e5 av beskyttelse mot skadelig innhold. \u2022 Ungdomsskole og videreg\u00e5ende (8.-10. trinn): Her anbefales et \"ikke tillatt-filter\" som blokkerer u\u00f8nsket innhold. Elevenes digitale ferdigheter er mer utviklet, men beskyttelse mot skadelig innhold er fortsatt viktig. Modenheten til elevene p\u00e5 5. trinn og oppover b\u00f8r tas i betraktning, og kommunen kan vurdere om enklere filterl\u00f8sninger er mer passende for de eldste elevene p\u00e5 barneskolen. 3 Kommunen har per dags dato ikke filter p\u00e5 u\u00f8nsket innhold i skolen. Per dags dato vil all sperring av nettsider inkludere alle brukere av TromKom-nettet. Seksjon skole har sendt en bestilling til IT-avdelingen om \u00e5 utrede muligheter for hvordan vi kan implementere b\u00e5de \"tillatt- filter\" og \"ikke tillatt-filter\" i henhold til Utdanningsdirektoratets anbefalinger. Kommunen er i en fase hvor det unders\u00f8ker hvordan en best kan balansere hensynet til elevenes sikkerhet p\u00e5 nett, samtidig som vi unng\u00e5r at filtreringsl\u00f8sninger hemmer undervisningen. Kunstig intelligens og fremtidige digitale verkt\u00f8y Troms\u00f8 kommune \u00e5pnet for bruk av kunstig intelligens i undervisningen h\u00f8sten 2024. Erfaringene med KI i skolen er derfor begrensede, da det kun har v\u00e6rt i bruk i ett semester, og ikke alle skoler har benyttet tjenesten. Kommunen har godkjent tjenesten https://cc.tenkemotoren.no for bruk i skolen, mens andre KI-tjenester som ChatGPT og Google Bard ikke er tillatt grunnet utfordringer knyttet til personvern og datalagring. Hva kommunen har gjort opp mot KI: \u2022 Utarbeidet retningslinjer for bruk av KI for \u00e5 ivareta personvern og etikk. \u2022 Godkjent en anonym KI-tjeneste som er spesialutviklet for skoler. \u2022 Informert og veiledet ansatte om trygg bruk av KI i undervisningen. V\u00e5ren 2025 planlegger kommunen \u00e5 samle erfaringer fra skolene for \u00e5 vurdere hvordan KI kan brukes p\u00e5 en mer variert, motiverende og m\u00e5lrettet m\u00e5te i undervisningen. Retningslinjer for bruk av KI i skolen inkluderer (vedlegg 2): \u2022 Ikke dele personopplysninger eller sensitiv informasjon med KI-tjenester. \u2022 V\u00e6re kritisk til KI-genererte svar og sikre kildekritikk. \u2022 Sikre opphavsrett og transparens i bruk av KI-genererte ressurser. Fremtidige digitale verkt\u00f8y For \u00e5 kunne kvalitetssikre prosessen ved vurdering og innkj\u00f8p av l\u00e6remidler er det utviklet et strategidokument for innkj\u00f8p av l\u00e6remidler i Troms\u00f8-skolen (vedlegg 3) og konseptutredning for trykte og digitale l\u00e6remidler (vedlegg 4) som har v\u00e6rt gjeldende fra juni 2022. Strategien skal kvalitetssikre kommunens vurderinger og innkj\u00f8p. Strategien legger opp til at trykte l\u00e6remidler skal kj\u00f8pes inn lokalt p\u00e5 den enkelte skole, og Udirs veileder skal brukes i forkant av innkj\u00f8p i vurdering av l\u00e6remidler. Innkj\u00f8p av digitale l\u00e6remidler gj\u00f8res delvis fra sentralt hold. \u00c5 ta i bruk digitale l\u00e6remidler krever h\u00f8y grad av sikkerhet for ivaretakelse av elevenes personvern. En sentral anskaffelse sikrer at risiko og s\u00e5rbarhetsanalyser (ROS), samt n\u00f8dvendige personvernkonsekvensvurderinger (DPIA) gjennomf\u00f8res. Det er imidlertid mulig for skolene \u00e5 gj\u00f8re enkeltkj\u00f8p av digitale l\u00e6remidler, men skolene kan kun kj\u00f8pe digitale ressurser som er godkjent for bruk i Troms\u00f8skolen. Skoler og l\u00e6rere kan melde inn behov for aktuelle tjenester og l\u00e6remidler det er \u00f8nskelig \u00e5 ta i bruk. Kommunen vurderer disse ved \u00e5 gjennomf\u00f8re risikoanalyser og personvernvurderinger f\u00f8r det avgj\u00f8res om tjenesten skal \u00e5pnes for kj\u00f8p. Selv om kj\u00f8pene i enkelte tilfeller vil v\u00e6re lokale, sikrer dette sentrale arbeidet: \u2022 Oversikt over godkjente l\u00e6remidler og ressurser. \u2022 Gode vurderinger som ivaretar ansattes og elevenes personvern. \u2022 At tjenester som ikke oppfyller kravene til universell utforming ikke benyttes. 4 Det er en stadig utvikling innen digitale tjenester, og nye verkt\u00f8y kommer til fortl\u00f8pende. Hvordan den digitale l\u00e6replattformen til Troms\u00f8skolen vil se ut om noen f\u00e5 \u00e5r er derfor vanskelig \u00e5 forutse. M\u00e5let er at kommunen har god kontroll p\u00e5 de l\u00e6remidlene og ressursene som er i bruk. Konklusjon Digitalisering i skolen gir store muligheter, men krever bevisste valg for \u00e5 sikre inkludering, kvalitet og kompetanse. Kommunen etterstreber \u00e5 oppfylle kravene til universell utforming og jobber kontinuerlig med \u00e5 forbedre digitale ressurser. Digitale l\u00e6remidler og ressurser er i stor gard i bruk i Troms\u00f8skolen, men brukes gjerne som et supplement til det trykte. Erfaringene med KI er i en tidlig fase, og kommunen vil jobbe for \u00e5 innhente erfaringer og dele god praksis p\u00e5 tvers av skoler. Vedtakskompetanse Oppvekst- og utdanningsutvalget Vedlegg Innspill fra skole/fagforening KI i Troms\u00f8skolen_2024 Konseptutredning - innkj\u00f8p av trykte l\u00e6remidler Strategidokument innkj\u00f8p av l\u00e6remidler i troms\u00f8skolen_ 5 "
}