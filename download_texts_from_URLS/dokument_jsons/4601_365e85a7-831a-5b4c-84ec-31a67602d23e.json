{
  "dokument_id": "365e85a7-831a-5b4c-84ec-31a67602d23e",
  "doc_type": "case_attachment",
  "kommune": 4601,
  "tittel": "Tilstandsrapport for bergensskolen skole\u00e5ret 2023/2024",
  "url": "https://bergen.kommune.no/politikere-utvalg/api/fil/bk360/11161098/Tilstandsrapport-for-bergensskolen-skolearet-2023-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/143453-1 Tilstandsrapport for bergensskolen skole\u00e5ret 2023/24 Hva saken gjelder: I tidligere Lov om grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringsloven) var det et krav at kommunen skulle utarbeide en \u00e5rlig rapport om tilstanden i grunnskoleoppl\u00e6ringen knyttet til l\u00e6ringsresultat, frafall og l\u00e6ringsmilj\u00f8. I ny oppl\u00e6ringslov, som var gjeldende fra 1. august i \u00e5r, er det ikke lenger et krav at kommunen m\u00e5 utarbeide en \u00e5rlig rapport om tilstanden i oppl\u00e6ringen. I stedet er det lagt til i \u00a7 17-2 fjerde avsnitt at \u00abkommunestyret og fylkestinget skal minst \u00e9in gong i \u00e5ret f\u00e5 informasjon om l\u00e6ringsmilj\u00f8et, l\u00e6ringsresultata og gjennomf\u00f8ringa til elevane i oppl\u00e6ringa\u00bb. Lovkravet vil likevel fortsatt ivaretas gjennom en \u00e5rlig tilstandsrapport for bergensskolen, p\u00e5 bakgrunn av bystyrets vedtak i forbindelse med behandling av Kvalitetsmelding for bergensskolen 2016/2017: Kvalitetsmelding utarbeides hvert fjerde \u00e5r, \u00e5ret f\u00f8r ny kvalitetsutviklingsplan. \u00d8vrige \u00e5r utarbeides tilstandsrapport, p\u00e5 bakgrunn av Utdanningsdirektoratets mal. Tilstandsrapporten inneholder i utgangspunktet informasjon om antall elever og l\u00e6rere, resultater fra elevunders\u00f8kelsen og nasjonale pr\u00f8ver, karakterer, grunnskolepoeng, skolebidrag, frav\u00e6r og overgangen fra grunnskole til videreg\u00e5ende oppl\u00e6ring. I forbindelse med behandling av kvalitetsmelding for bergensskolen 2016-2021 ble det i tillegg vedtatt at fremtidige tilstandsrapporter og meldinger skal inkludere statistikk over vold og trusler, noe som derfor ogs\u00e5 er tatt med i tilstandsrapporten. I forbindelse med behandling av tilstandsrapport for bergensskolen skole\u00e5rene 2021-22 og 2022-23 ble det ogs\u00e5 vedtatt f\u00f8lgende: Bystyret ber om at spesialpedagogiske tjenester og forsterkninger inkluderes i tilstandsrapporten neste \u00e5r slik at rapporten gir et mer helhetlig bilde av bergensskolene. I \u00e5rets tilstandsrapport er det derfor ogs\u00e5 inkludert statistikk over antall elever med vedtak om spesialundervisning (etter tidligere oppl\u00e6ringslov), og antall elever i forsterket avdeling/skole. En sentral del av tilstandsrapporten er resultater fra Elevunders\u00f8kelsen. Form\u00e5let med Elevunders\u00f8kelsen er \u00e5 gi et bilde p\u00e5 elevenes oppfatning av skole- og l\u00e6ringsmilj\u00f8et i klassen og p\u00e5 skolen. Resultater fra \u00e5rets unders\u00f8kelse viser en generell nedgang, b\u00e5de i Bergen og resten av landet, p\u00e5 omtrent alle indikatorene. Elevene p\u00e5 7. trinn rangerer \u00abst\u00f8tte fra l\u00e6rer\u00bb h\u00f8yest, og p\u00e5 10. trinn er b\u00e5de \u00abst\u00f8tte fra l\u00e6rer\u00bb og \u00abmestring\u00bb h\u00f8yest rangert blant elevene. 7. trinn sk\u00e5rer gjennomsnittlig h\u00f8yere p\u00e5 alle indikatorene i Elevunders\u00f8kelsen enn 10. trinn. Resultatene viser ogs\u00e5 at mobbetallene har g\u00e5tt kraftig opp siden i fjor, spesielt p\u00e5 10. trinn, men ogs\u00e5 p\u00e5 7. trinn. Denne utviklingen gjelder hele landet. 1 Nasjonale pr\u00f8ver, eksamens- og standpunktkarakterer og elevenes grunnskolepoeng utgj\u00f8r m\u00e5lene p\u00e5 elevenes skoleresultater i tilstandsrapporten. Gjennomsnittsresultatene p\u00e5 nasjonale pr\u00f8ver har holdt seg ganske jevnt de siste \u00e5rene. Likevel viser statistikken en utvikling med f\u00e6rre elever p\u00e5 de \u00f8verste mestringsniv\u00e5ene i flere fag, b\u00e5de for 5. trinn og 8. trinn. N\u00e5r det gjelder karakterer ligger bergensskolen over det nasjonale snittet i 2023/24 i nesten alle fag, b\u00e5de i standpunkt- og eksamenskarakterer. Her har utviklingen v\u00e6rt ganske stabil de siste \u00e5rene, men med nedgang i enkelte fag som matematikk. Grunnskolepoeng i Bergen har g\u00e5tt noe ned siden 2022/23, men ligger likevel over gjennomsnittet for Vestland fylke og nasjonalt. Grunnskolepoengene \u00f8kte vesentlig i \u00e5rene med pandemi sammenlignet med \u00e5rene f\u00f8r, noe som trolig skyldes en kombinasjon av avlyste eksamener og en endret vurderingspraksis blant l\u00e6rere. I Stortingsmeldingen om en mer praktisk skole p\u00e5pekes det samtidig at \u00abb\u00e5de elever, l\u00e6rere og skoleledere rapporterer om l\u00e6ringstap under pandemien til tross for at standpunktkarakterene \u00f8kte.\u00bb I b\u00e5de Elevunders\u00f8kelsen, nasjonale pr\u00f8ver, karakterer og grunnskolepoeng er det viktig \u00e5 ta i betraktning at det er store forskjeller mellom de ulike skolene innad i kommunen. Noen skoler sk\u00e5rer jevnt over h\u00f8yere enn andre, og ofte gj\u00f8r de det over flere \u00e5r. Det samme gjelder skoler som ligger lavere enn gjennomsnittet. \u00d8konomiske konsekvenser: Saken har ingen \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det vil ber\u00f8mme innsatsen til de ansatte i bergensskolen, som hver dag legger ned et viktig arbeid for \u00e5 skape en trygg og god skolehverdag for alle elever. Skoleresultatene viser at elevene i Bergen gj\u00f8r det bra sammenlignet med resten av landet, b\u00e5de p\u00e5 nasjonale pr\u00f8ver og i standpunkt- og eksamenskarakterer. Det er likevel en bekymringsfull utvikling at f\u00e6rre elever enn tidligere ligger p\u00e5 de h\u00f8yeste mestringsniv\u00e5ene p\u00e5 nasjonale pr\u00f8ver. Sett i lys av dette \u00f8nsker byr\u00e5det \u00e5 l\u00f8fte innsatsen for \u00e5 bedre resultatene i bergensskolen. Tilstandsrapporten viser en nedgang i elevenes oppfatning av skole- og l\u00e6ringsmilj\u00f8et, og tallene fra Elevunders\u00f8kelsen viser en rapportert \u00f8kning i mobbetall b\u00e5de nasjonalt og i Bergen. Dette er en utvikling som byr\u00e5det \u00f8nsker \u00e5 snu. For \u00e5 styrke det forebyggende arbeidet har byr\u00e5det allerede iverksatt tiltak, blant annet ved \u00e5 ansette flere milj\u00f8arbeidere i bergensskolen som aktivt skal bidra til \u00e5 skape et tryggere og bedre skolemilj\u00f8. Resultater fra andre unders\u00f8kelser, som den internasjonale PISA-unders\u00f8kelsen, har vist en nedgang i norske elevers prestasjoner i b\u00e5de lesing, matematikk og naturfag sammenlignet med tidligere \u00e5r. 1 Dette viser en urovekkende utvikling i elevenes resultater, som ikke bare gjelder bergensskolen, men hele landet. Dette er en utvikling som byr\u00e5det tar p\u00e5 alvor. Tilstandsrapporten vil derfor f\u00f8lges opp av en sak om skoleresultater, der byr\u00e5det vil synliggj\u00f8re hvordan Bergen kommune systematisk skal arbeide for \u00e5 l\u00f8fte resultatene i skolen fremover. Her vil det v\u00e6re spesielt viktig \u00e5 f\u00f8lge opp skoler med lave resultater over tid, blant annet gjennom \u00e5 legge til rette for kunnskapsoverf\u00f8ring mellom ulike skoler. P\u00e5 den m\u00e5ten \u00f8nsker byr\u00e5det \u00e5 bruke de pedagogiske ressursene i bergensskolen for \u00e5 f\u00e5 byens elever til \u00e5 realisere sitt fulle potensial. 1 Betydelig PISA-nedgang i lesing, matematikk og naturfag | udir.no 2 Begrunnelse for framleggelse til bystyret: Bystyrets vedtak i forbindelse med bystyresak 83/18: Kvalitetsmelding utarbeides hvert fjerde \u00e5r, \u00e5ret f\u00f8r ny kvalitetsutviklingsplan. \u00d8vrige \u00e5r utarbeides tilstandsrapport, p\u00e5 bakgrunn av Utdanningsdirektoratets mal. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar \u00abTilstandsrapport for bergensskolen skole\u00e5ret 2023/24\u00bb til orientering. 2. Bystyret ber byr\u00e5det legge frem sak i l\u00f8pet av 2025 om hvordan skoleresultatene i bergensskolen skal styrkes. Dato: 29. oktober 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: Tilstandsrapport for bergensskolen skole\u00e5ret 2023/24 3 "
}