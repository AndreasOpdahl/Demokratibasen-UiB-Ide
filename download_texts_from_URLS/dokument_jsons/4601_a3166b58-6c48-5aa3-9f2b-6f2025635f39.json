{
  "dokument_id": "a3166b58-6c48-5aa3-9f2b-6f2025635f39",
  "doc_type": "case_presentation",
  "kommune": 4601,
  "tittel": "Bergenhus gnr 162 bnr 466 Edvard Griegs vei 27 G Klage over avslag p\u00e5 s\u00f8knad om nybygg garasje og to boder",
  "url": "https://bergen.kommune.no/politikere-utvalg/api/fil/bk360/9418121/Framstilling-Bergenhus-gnr-162-bnr-466-Edvard-Griegs-vei-27-G-Klage-over-avslag-pa-soknad-om-nybygg-garasje-og-to-boder",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/205331-14 Bergenhus gnr 162 bnr 466 Edvard Griegs vei 27 G Klage over avslag p\u00e5 s\u00f8knad om nybygg garasje og to boder Hva saken gjelder: Saken gjelder klage over avslag p\u00e5 s\u00f8knad om etablering av garasjebygg p\u00e5 20 m2 med 1 parkeringsplass, tilliggende bod p\u00e5 6 m2 og sykkelbod p\u00e5 4 m2. Det ble gitt avslag i vedtak datert 17.07.2023 da en kom til at det ikke er grunnlag for \u00e5 dispensere fra KPA 2018 \u00a7 3.1 Plankrav, \u00a7 17 om maksimalt tillatt antall parkeringsplasser, samt med hjemmel i pbl. \u00a7 29-2 om visuelle kvaliteter. Vedtaket ble p\u00e5klaget av ansvarlig s\u00f8ker, Grung Arkitektur AS v/ Arve Haugland p\u00e5 vegne av tiltakshaver Bente Tvedt, i brev datert 04.08.2023. Klagen er supplert av Ryger Advokatfirma AS v/ Erik Knoph i brev datert 15.08.2023 og 30.10.2023. Saken gjaldt opprinnelig ogs\u00e5 rivning av eksisterende bok p\u00e5 8 m2, etablering av 3 biloppstillingsplasser, oppf\u00f8ring av mur med rekkverk p\u00e5 11 m i felles eiendomsgrense mot bnr 465. I klageomgangen har tiltakshaver frafalt s\u00f8knadens del om parkeringsplass. Plan- og bygningsetaten har gitt rammetillatelse til rivning av eksisterende bod og oppf\u00f8ring av mur p\u00e5 11 m. Det bemerkes at Plan- og bygningsetaten ogs\u00e5 skrev ut et nytt avslagsvedtak som er datert 05.10.2023 for \u00e5 klargj\u00f8re hvilke tiltak som fortsatt er gitt avslag p\u00e5. Det er klage p\u00e5 vedtaket datert 17.07.2023 som er til behandling i denne saken. Eiendommen omfattes av reguleringsplan 70000 \u00c5rstad/Bergenhus. Midtre og er regulert til bolig. KPA 2018 viser den som byfortettingssone, og innenfor hensynssonene kulturmilj\u00f8 Danmarksplass-Kronstad og luftkvalitet \u2013 r\u00f8d sone. Tiltaket krever dispensasjon fra KPA 2018 \u00a7 3.1 Plankrav, og pbl. \u00a7 29- 4 for plassering n\u00e6rmere nabogrense enn 4 m mot bnr 1078. Det er s\u00f8kt om dispensasjon. Klager har frafalt den delen av s\u00f8knaden som gjaldt 3 biloppstillingsplasser, noe som inneb\u00e6rer at det ikke er behov for dispensasjon fra KPA \u00a7 17 om maksimalt tillatt antall parkeringsplasser. Byantikvaren uttaler den 08.06.2023 at tiltaket vil komme i sterk konflikt med omr\u00e5dets str\u00f8kskarakter og b\u00e6rende kulturmilj\u00f8verdier. En frar\u00e5der tiltak som inneb\u00e6rer nedbygging av gr\u00f8nt- og hagearealer i de verneverdige hagebyene. Det vises til hensynssone for bevaring av kulturmilj\u00f8 i kommuneplanen. Eiendommen er del av et st\u00f8rre anlegg, og en del av den historisk viktige hagebystrukturen som gjenspeiler deler av mellomkrigstidens byplanideal. I dette omr\u00e5det er sporene etter denne byutviklingen tydelig i form av store sammenhengende gr\u00f8ntarealer, terrengtilpasset bebyggelse, en variert vei- og gatestruktur og et bredt spekter av bygningstyper og mur- og trehusarkitektur. Det vises videre til Bergen kommune sin kulturminnestrategi punk 1.0 og 1.2 om vern av kulturminneverdier for \u00e5 sikre kvalitet, identitet og s\u00e6rpreg i byutviklingen, og om \u00e5 ivareta viktige strukturer som vei, eiendoms- og tomtestrukturer i forholdet mellom hus og hage. I klageomgangen har klager innhentet ny uttalelse fra Byantikvaren av 19.09.2023, hvor det presiseres at frar\u00e5dingen ikke gjelder oms\u00f8kt st\u00f8ttemur eller rivning av bod. Byantikvaren 1 opprettholder likevel sin vurdering om at garasje/carport ikke h\u00f8rer hjemme i hageby-bildet, og r\u00e5der til at denne eventuelt plasseres p\u00e5 eksisterende grusplass. Det anbefales videre \u00e5 videref\u00f8re landskapstrekket i den naturlige terrengstigningen p\u00e5 eiendommen som gj\u00f8r at hagen ligger noe h\u00f8yere enn nabo. Bymilj\u00f8etaten uttaler den 08.06.2023 at en er negative til dispensasjon fra KPA 2018 \u00a7 17, men at en er positiv til en opprydning i parkeringssituasjonen. Det er foretatt nabovarsling i tr\u00e5d med pbl. \u00a7 21-3 og det ble mottatt merknad eierne av bnr 467 for plassering av garasje og bod inntil felles grense. Det er mottatt felles merknad fra bnr 453 og 452 som i hovedsak g\u00e5r p\u00e5 sp\u00f8rsm\u00e5l om veirett og at veien mellom husrekken 27 og 25 er en privat vei for adkomst. Merknad fra bnr 456, Bj\u00f8rn M\u00f8rner, gjelder i hovedsak samme forhold. Ansvarlig s\u00f8ker har gitt tilsvar til merknadene. Det er lagt ved dokumentasjon knyttet til bruksrett til vei. Tiltaket vil ikke fjerne antall parkeringsplasser. Det vises ellers til merknadene og tilsvaret i sin helhet. Klagers anf\u00f8rsler: I situasjonsplanen er taket p\u00e5 garasjen vist med ikke spesifisert tak, og en vil presisere at dette skal utf\u00f8res med gress eller tilsvarende gr\u00f8nt opp\u00e5 \u2013 slik at hageuttrykket bevares. Det vil v\u00e6re mulig \u00e5 g\u00e5 p\u00e5 taket slik at hagefunksjonen ogs\u00e5 ivaretas. Denne detaljeringen er ikke s\u00e5 omfattende at det b\u00f8r kreves ny s\u00f8knad. Med denne presiseringen vil innvendingen til Byantikvaren om nedbygging av hageareal ivaretas. Garasje- og bod-arealene blir helt skjult for naboene. Dette er en forbedring av dagens situasjon, med separat bod p\u00e5 overflaten i hagen. Garasje\u00e5pningen kan umulig utgj\u00f8re noen sterk konflikt med omr\u00e5dets str\u00f8kskarakter og b\u00e6rende kulturmilj\u00f8verdier. Det er i dag en mur som tar opp h\u00f8ydeforskjellen mellom bakplassen og hagerealet. I brev datert 30.10.2023 vises det til at dette er det tredje negative vedtaket knyttet til opprusting av hagearealene p\u00e5 eiendommen (saksnr. 202017266 og BYGG-2022/27134). Den delen av tiltaket som n\u00e5 gjenst\u00e5r, er etablering av en carport/garasje med tilh\u00f8rende boder i enden av den eksisterende hagen. Hagearealet ligger en god del h\u00f8yere enn tilkomstveien, slik at taket p\u00e5 garasjen vil danne en fortsettelse p\u00e5 niv\u00e5 med hagen. En tolker Byantikvaren som at det er denne sammenhengen som vil v\u00e6re viktig for \u00e5 opprettholde hagebypreget i omr\u00e5det. En reguleringsplanprosess for \u00e5 etablere en carport med boder representerer et voldsomt sl\u00f8seri. Alle relevante myndigheter har f\u00e5tt uttale seg til byggesaken, og ingen av dem krevde utarbeidelse av reguleringsplan. Kommunen har heller ikke tatt h\u00f8yde for den konkrete lokasjonen, med h\u00f8ydeforskjellen mellom hage og adkomstvei, og direkte tilkomst fra snuplass. Det kan ikke etableres tilsvarende carport andre steder i omr\u00e5det. Det er da ikke behov for regulering for \u00e5 unng\u00e5 dispensasjonspresedens. Tiltakshaver eier b\u00e5de bnr 466 og bnr 457 og har intensjon om \u00e5 sammenf\u00f8ye disse. Etter sammenf\u00f8ying, vil garasjens st\u00f8rrelse og avstand til nabogrense ligge innenfor ramme av unntakelse fra s\u00f8knadsplikt \u2013 selv om andre forhold sannsynligvis tilsier at det ville v\u00e6rt s\u00f8knadspliktig. I vedtakets pkt. 3.5 st\u00e5r det at tiltaket kan ligge i et omr\u00e5de hvor massene i grunnen kan v\u00e6re forurenset. Det bes om en utdypning av dette, da Milj\u00f8direktoratets grunnforurensningskart ikke viser mistanke om forurensning. Det vises ellers til klagen, supplerende klage og etterf\u00f8lgende henvendelser i sin helhet. 2 Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Fagetaten er positiv til dispensasjon fra pbl. \u00a7 29-4 om avstand til nabogrense. En opprettholder imidlertid vurderingen om at det ikke er grunnlag for \u00e5 dispensere fra KPA 2018 \u00a7 3.1 Plankrav, jf. pbl. \u00a7 19-2. Dispensasjon fra plankravet vil stride mot overordnet strategi om infrastruktur, privatbilisme og bevaring av verneverdig kulturmilj\u00f8. Tiltaket b\u00f8r inng\u00e5 i en plan. Eiendommen ligger i enden av en blindvei langs husrekken i Edvard Griegs vei 25. Bruken av arealet m\u00e5 sees i sammenheng med konsekvenser for bruk av den private veien, ettersom denne sikrer tilkomst mellom husrekkene. Dette gjelder selv om arealet p\u00e5 tidligere bnr 457 er sammensl\u00e5tt med boligeiendommen. Fagetaten opprettholder at tiltaket ikke innehar tilfredsstillende visuelle kvaliteter, jf. pbl. \u00a7 29- 2. Prosjektet har gode kvaliteter ved seg, men tar ikke tilstrekkelig inn over seg hensynene i hensynssonen kulturmilj\u00f8 Danmarksplass-Kronstad. Etablering av garasjebygg/carport med tilh\u00f8rende boder blir av byantikvaren vurdert som i sterk konflikt med omr\u00e5dets str\u00f8kskarakter og b\u00e6rende kulturmilj\u00f8verdier, og byantikvaren mener at tiltakstypen garasje/carport ikke h\u00f8rer hjemme i et hageby-bilde. I denne sammenhengen vurderer fagetaten at tiltakshaver har muligheter til \u00e5 oppn\u00e5 samme form\u00e5l, p\u00e5 egen eiendom, og p\u00e5 en m\u00e5te som i st\u00f8rre grad ivaretar hensynene i hensynssonen. S\u00e6rlig gjelder dette etter ervervelsen av tidligere bnr 457. Tiltaket totalt sett framst\u00e5r omfangsrikt, i sin sammenheng og som del av en helhetlig hagebystruktur. Det vektlegges videre at nedbygging av hagebyen er skikket til \u00e5 gi en uheldig presedensvirkning i n\u00e6rmilj\u00f8et som ikke er i tr\u00e5d med langsiktig \u00f8nsket utvikling om bevaring av verneverdig bygnings- og kulturmilj\u00f8. Kartet grunnforurensning (Bergen kommune), som blant annet er tilgjengelig p\u00e5 bergenskart.no, viser eiendommen i aktsomhetsomr\u00e5de 1, h\u00f8y sannsynlighet for forurensing. N\u00e6rmere unders\u00f8kelser kreves. Det m\u00e5 sendes inn dokumentasjon p\u00e5 gjennomf\u00f8rt milj\u00f8teknisk grunnunders\u00f8kelse. Unders\u00f8kelsene skal foretas av foretak med relevant kompetanse, og i henhold til forurensningsforskriften kapittel 2 og tilh\u00f8rende retningslinjer. Dersom unders\u00f8kelsene avdekker behov for tiltaksplan, skal tiltaksplanen v\u00e6re godkjent av kommunen f\u00f8r det kan s\u00f8kes om igangsettingstillatelse. For grunn som ikke er tilstrekkelig sikker, skal kommunen om n\u00f8dvendig nedlegge forbud mot oppf\u00f8ring av byggverk, eller stille s\u00e6rlige krav til byggegrunn, bebyggelse og uteareal. Det vises ellers til fagetatens notat datert 10.10.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at vedtaket b\u00f8r opprettholdes. Innledningsvis vil byr\u00e5det bemerke at en ser at det kan fremst\u00e5 som omfattende at det stilles plankrav for en garasje og to boder. Byr\u00e5det opprettholder imidlertid vurderingen om at det ikke er grunnlag for \u00e5 dispensere fra plankravet i denne saken. Byr\u00e5det mener at dispensasjonsvurderingen knyttet til plankravet m\u00e5 sees i sammenheng med at KPA 2018 viser eiendommen innenfor hensynssone kulturmilj\u00f8 Danmarksplass-Kronstad. Byantikvaren har uttalt seg negativ til tiltaket da det vil bygge ned hagebystrukturen. En endring av kulturmilj\u00f8et burde sees gjennom plan. Videre legger byr\u00e5det vekt p\u00e5 at eiendommen ligger i enden av en smal vei, med lite man\u00f8vreringsareal. Tiltaket kan derfor gi trafikkmessige utfordringer. 3 Byr\u00e5det tiltrer videre vurderingen om at tiltaket ikke innehar tilfredsstillende visuelle kvaliteter, jf. pbl. \u00a7 29-2. Ettersom eiendommen vises innenfor hensynssonene kulturmilj\u00f8 Danmarksplass-Kronstad i KPA 2018, m\u00e5 det stilles strenge krav til tiltak som tillates her. Det fremst\u00e5r som et positivt grep \u00e5 ha gress p\u00e5 taket, for at tiltaket bedre skal underordne seg hagen. Byr\u00e5det likevel av den oppfatning at tiltaket ikke i tilstrekkelig grad underordner seg hagebypreget. Byr\u00e5det kan ikke anbefale at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 17.07.2023 opprettholdes. Klagen tas ikke til f\u00f8lge. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 10.10.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Avslag for deler av tiltak datert 05.10.2023 5. Rammetillatelse for deler av tiltak datert 05.10.2023 6. Klage datert 04.08.2023 7. Avslag datert 17.07.2023 8. Nabomerknader 9. Uttalelse byantikvaren datert 08.06.2023 10. Uttalelse byantikvaren datert 19.09.2023 11. Uttalelse bymilj\u00f8etaten datert 08.06.2023 12. S\u00f8knad 13. Tegninger 2) \u00c5rstad. Gnr 162 bnr 466. Edvard Griegs vei 27 G. Anmodning om omgj\u00f8ring 4 "
}