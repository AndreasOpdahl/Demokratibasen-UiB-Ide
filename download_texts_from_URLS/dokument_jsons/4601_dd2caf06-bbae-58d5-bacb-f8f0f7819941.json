{
  "dokument_id": "dd2caf06-bbae-58d5-bacb-f8f0f7819941",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Christian Haugen (FrP), Ann Jorun Hillers\u00f8y (INP), Erlend Mjanger (FrP), Trond Tystad (BL) og Elin Brandt \u00c5dlandsvik (INP) om vindkraft",
  "url": "https://bergen.kommune.no/politikere-utvalg/api/fil/bk360/10993869/Svar-pa-representantforslag-fra-Christian-Haugen-FrP-Ann-Jorun-Hillersoy-INP-Erlend-Mjanger-FrP-Trond-Tystad-BL-og-Elin-Brandt-Adlandsvik-INP-om-vindkraft",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/76542-9 Saksbehandler: Ulrikke Christina Kj\u00e6r Fra Dato: 17. september 2024 Byr\u00e5d for byutvikling Svar p\u00e5 representantforslag fra Christian Haugen (FrP), Ann Jorun Hillers\u00f8y (INP), Erlend Mjanger (FrP), Trond Tystad (BL) og Elin Brandt \u00c5dlandsvik (INP) om vindkraft Forretningsutvalget har i m\u00f8te 14.05.2024 i sak 186/24 fattet f\u00f8lgende vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 30.10.24. 3. Utvalg for utvalg for milj\u00f8 og byutvikling avgir innstilling i saken Representanten Christian Haugen (FrP), Ann Jorun Hillers\u00f8y (INP), Erlend Mjanger (FrP), Trond Tystad (BL) og Elin Brandt \u00c5dlandsvik (INP) har fremmet f\u00f8lgende representantforslag: De siste \u00e5rene har det blitt bygget altfor mye vindkraft i Norge, og det har mange steder f\u00f8rt til store konflikter. FrP fikk stoppet behandlingen av alle s\u00f8knader om vindkraftkonsesjoner 1. april 2019 for \u00e5 oppdatere og utbedre konsesjonssystemet. Konsesjonssystemet som har v\u00e6rt benyttet har ikke v\u00e6rt tydelig nok og lokal forankring rundt utbygging av vindkraft har v\u00e6rt for d\u00e5rlig ivaretatt. Vi har behov for et endret system som tar hensyn til folks helse, livskvalitet og natur. FrP fremmet syv krav til regjeringen i forbindelse med nytt konsesjonsregelverk, og fikk gjennomslag for alle disse kravene: 1. Lokal aksept: Det er uaktuelt at det bygges ut vindm\u00f8ller/vindturbiner som ikke har lokal tilslutning i de omr\u00e5dene utbygging vurderes. Det b\u00f8r v\u00e6re en selvf\u00f8lge at utbygging kun skal skje dersom det st\u00f8ttes av lokalbefolkningen. 2. Flytte regelverket fra energiloven til plan- og bygningsloven: Det er lokalbefolkningen og de som representerer dem som best kjenner til de lokale forholdene i sine kommuner, og derfor b\u00f8r de ogs\u00e5 r\u00e5de over regelverket rundt vindkraftutbygging. 3. Kutt av alle subsidier: Det m\u00e5 bli en slutt p\u00e5 at vindkraftutbygging har favoriserende skatteordninger over andre energiformer som for eksempel vannkraft. Det m\u00e5 bli slutt p\u00e5 alle former for direkte eller indirekte subsidiering av vindkraft. 4. Byggestart senest fem \u00e5r etter gitt konsesjon: Dagens konsesjonssystem er utdatert. Utbyggere av vindkraftprosjekter har f\u00e5tt forlenget konsesjonene i mange \u00e5r, og i mellomtiden har prosjektene blitt skalert opp og vindm\u00f8llene/vindturbinene har blitt st\u00f8rre. Endelige prosjekter er ofte ikke hva lokaldemokratiet tidligere har sagt ja til. Det b\u00f8r derfor v\u00e6re begrensninger p\u00e5 at det maks skal g\u00e5 fem \u00e5r fra lokaldemokratiet har gitt tillatelse, til endelig prosjekt kan bygges ut. 5. Buffersone til bebyggelse: Det m\u00e5 fastsettes klare buffersoner mellom vindkraftprosjekter og n\u00e6rliggende bebyggelse. Dette skal komme tydelig frem i eventuell konsesjon gitt av kommunene. 6. Garanti for opprydding: Godkjente vindkraftprosjekter skal ha klare f\u00f8ringer for opprydning allerede f\u00f8r oppstart bygging, slik at natur tilbakef\u00f8res s\u00e5 langt det er mulig til opprinnelig stand. 7. H\u00f8yde og antall turbiner skal fastsettes i konsesjon: Dersom lokaldemokratiet godkjenner utbygging av vindkraftprosjekter, b\u00f8r b\u00e5de h\u00f8yde p\u00e5 vindm\u00f8ller og antall turbiner fastsettes i konsesjonen, slik at prosjektene ikke byr p\u00e5 uventede overraskelser for ber\u00f8rte parter. Utbygging av vindkraft skjer i kyst- og fjellomr\u00e5dene og inneb\u00e6rer betydelige arealinngrep og store natur\u00f8deleggelser. Det er et behov for \u00e5 evaluere gjennomf\u00f8rte utbygginger og effekten p\u00e5 dyreliv og naturen. Det finnes mye uutnyttede vannkraftressurser og muligheter for oppgradering av eksisterende vannkraft fremfor videre utbygging av vindkraft p\u00e5 land med rasering av naturen. Det finnes ogs\u00e5 store uutnyttet potensiale i kjernekraft som er et bedre alternativ, da det er mindre naturinngrep og en stabil energikilde, i motsetning til uforutsigbar vindkraft. Man kan ikke komme utenom kjernekraft for \u00e5 produsere betydelig mer kraft i Norge. Kommunene \u00d8ygarden og Austrheim har skj\u00f8nt det, og ligger foran Bergen kommune i l\u00f8ypa der. Dersom det vurderes \u00e5 \u00e5pne for vindkraftutbygging p\u00e5 land, b\u00f8r dette kun gj\u00f8res etter plan- og bygningslovens bestemmelser og etter en lokal folkeavstemning i den enkelte kommune som viser at folket \u00f8nsker dette. I BT den 23. april kunne vi lese at Eviny varsler at de \u00f8nsker \u00e5 investere over 40 milliarder kroner de neste ti \u00e5rene og trekker frem at vindkraft p\u00e5 land blir en av hovedsatsningsomr\u00e5dene: https://www.bt.no/nyheter/okonomi/i/JbWe8R/eviny Bergen kommune eier 37,75% av aksjene til Eviny og Statkraft eier 43,44%. Det kan virke som at ledelsen i Eviny er p\u00e5 kollisjonskurs med folk flest sitt synspunkt rundt vindkraft. Forslag til vedtak: Bergen kommune \u00f8nsker ikke \u00e5 tillate utbygging av vindkraft i kommunen og b\u00f8r derfor avholde folkeavstemning f\u00f8r vi tillater utbygging. Byr\u00e5dets vurdering av representantforslaget: Innledningsvis vil byr\u00e5den p\u00e5peke at representantenes forslag til vedtak kan tolkes p\u00e5 flere m\u00e5ter. En tolkning kan v\u00e6re at bystyret \u00f8nsker at det skal avholdes folkeavstemning for hver eventuell fremtidig konsesjonspliktig utbyggingssak. En annen tolkning er at bystyret ber byr\u00e5det om \u00e5 gjennomf\u00f8re en prinsipiell folkeavstemning om \u00e5 innf\u00f8re et byggeforbud mot konsesjonspliktig vindkraft i Bergen. Om kommuners handlingsrom i vindkraftsaker Ved vedtak av plan- og bygningsloven i 2008 ble konsesjonspliktige energianlegg unntatt fra det generelle kravet om at alle st\u00f8rre bygge- og anleggstiltak m\u00e5 avklares gjennom reguleringsplan. Etter lovendring i juni 2023 gjelder ikke dette unntaket lenger for konsesjonspliktige vindkraftanlegg p\u00e5 land. Etter nye bestemmelser kan det ikke gis konsesjon for vindkraft p\u00e5 land f\u00f8r tiltaket er planavklart etter plan- og bygningsloven. Dette betyr at det m\u00e5 foreligge en omr\u00e5dereguleringsplan for vindkraftutbygging f\u00f8r Norges vassdrags- og energidirektorat kan gi konsesjon til utbygging. For enkeltturbiner kan arealavklaring skje ved detaljreguleringsplan, der vindkraft utgj\u00f8r en mindre del av arealform\u00e5let i planen. Kommunal- og distriktsdepartementet anbefaler at kommuner som vurderer \u00e5 legge til rette for vindkraft, eller som \u00f8nsker \u00e5 avklare potensialet for slik utbygging, b\u00f8r ta det opp som tema ved revisjon av kommuneplanen, b\u00e5de i samfunnsdelen og arealdelen. Likevel kan kommuner g\u00e5 rett p\u00e5 omr\u00e5deregulering uavhengig av om det er avsatt omr\u00e5der til vindkraft i kommuneplanens arealdel eller kommunedelplan. Etter ikrafttredelse av lovendringene er mer makt lagt til kommunene i vindkraftsaker. Lovendringene inneb\u00e6rer en reell avklaring om arealbruken for vindkraftanlegg etter plan- og bygningsloven. Omr\u00e5dereguleringsplan kan utarbeides av kommunen selv, eller av tiltakshaver dersom kommunen \u00f8nsker det. Kommunene har anledning til \u00e5 stanse planinitiativ om vindkraftverk. Det kan ogs\u00e5 legges f\u00f8ringer og rammer for arbeidet gjennom planprogrammet som kommunen fastsetter. Kommunene er gitt beslutningsmyndighet, slik de har for annen utbygging og tiltak, og f\u00e5r ogs\u00e5 et ansvar for \u00e5 sikre \u00e5penhet og medvirkning i planprosessen. N\u00e6rmere om folkeavstemninger Folkeavstemning er et demokratisk styringsprinsipp med form\u00e5l \u00e5 sikre at avstanden mellom folkeviljen og de styrende ikke blir for stor. I Norge er det tradisjon for \u00e5 gjennomf\u00f8re folkeavstemninger i enkelte saker, men vi har relativt f\u00e5 kommunale folkeavstemninger \u00e5rlig. Tema for folkeavstemninger har blant annet v\u00e6rt kommunegrenser, alkohol og m\u00e5lform. Enkelte kommuner har avholdt folkeavstemninger om vindkraftutbygging, de to siste i 2019. Byr\u00e5det vil ogs\u00e5 peke p\u00e5 kostnadene ved \u00e5 gjennomf\u00f8re en folkeavstemning, og mener dette m\u00e5 veies opp mot nytten ved \u00e5 gjennomf\u00f8re folkeavstemning. Byr\u00e5dets vurdering Byr\u00e5det vurderer at folkeavstemninger som representantene her foresl\u00e5r per n\u00e5 er lite aktuelt. Det er i dag ingen p\u00e5g\u00e5ende vindkraftsaker i Bergen kommune, og ingen omr\u00e5der er regulert til vindkraftutbygging. Det antas derfor at interessen for, samt deltakelsen i, folkeavstemninger om vindkraft vil v\u00e6re lav. Dette m\u00e5 ses i sammenheng med kostnadene av \u00e5 gjennomf\u00f8re en slik avstemning. Nevnte endringer i plan- og bygningsloven har gitt kommunen stor bestemmelsesrett over vindkraftutbygging. Gjennom planprosessen har lokalpolitikerne flere anledninger til \u00e5 p\u00e5virke og/eller stanse planarbeider som er n\u00f8dvendige for \u00e5 kunne s\u00f8ke konsesjon etter energiloven. Med unntak av ved statlig plan eller ekspropriasjon vil det v\u00e6re kommunene selv som r\u00e5der over arealbruken knyttet til vindkraft. Byr\u00e5det mener det vil v\u00e6re fornuftig \u00e5 benytte planprosessen til \u00e5 fremme synspunkter og ta avgj\u00f8relser knyttet til vindkraft. Byr\u00e5det er likevel helt enig med representantene om at det ikke er \u00f8nskelig med st\u00f8rre vindkraftutbygging i Bergen. Byr\u00e5det vil derfor legge opp til at kommunen bruker alle tilgjengelige virkemidler for \u00e5 motarbeide konsesjonspliktig vindkraftutbygging innenfor Bergens kommunegrenser. Folkeavstemninger kan v\u00e6re aktuelt i eventuelle fremtidige enkeltsaker, men byr\u00e5det ser det som lite hensiktsmessig \u00e5 fatte et prinsippvedtak all den tid det ikke foreligger planer om konsesjonspliktig vindkraftutbygging i Bergen kommune. Marte J. Monstad \u2013 fungerende byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}