{
  "dokument_id": "75af6acb-515e-5c93-ad27-f61532d407fa",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 19062024, Sak 214/24, \u00c5rsrapport luftkvalitet i Bergen 2023",
  "url": "https://bergen.kommune.no/politikere-utvalg/api/fil/bk360/10720531/Innstilling-vedtak-Arsrapport-luftkvalitet-i-Bergen-2023",
  "tekst": "\u00c5rsrapport luftkvalitet i Bergen 2023 Bergen bystyre behandlet saken i m\u00f8tet 19.06.2024 sak 214/24 og fattet f\u00f8lgende vedtak: Bystyret tar \u00c5rsrapport for luftkvalitet i Bergen 2023 til orientering. Bergen bystyres behandling F\u00f8lgende representanter tok ordet: Eva Synn\u00f8ve Hagewick Steigen (A), Per J\u00f8rgensen (FrP), Diane Alexandra Berbain (SV), Thor Haakon Bakke (MDG), Per-Arne Hvidsten Larsen (V), Trond Tystad (BL), Sunniva Andresdottir Vik (R) Forslag fremsatt i bystyret: Thor Haakon Bakke (MDG) fremsatte p\u00e5 vegne av MDG f\u00f8lgende tilleggsforslag i 5 punkt: 1. Bystyret ber byr\u00e5det sikre at man gjenopptar datainnsamlingen knyttet til antallet som kj\u00f8rer med piggdekk i Bergen kommune. 2. Bystyret ber byr\u00e5det om \u00e5 sikre at det gj\u00f8res ytterligere m\u00e5linger p\u00e5 steder og omr\u00e5der hvor passive m\u00e5lere har vist h\u00f8ye verdier, som ved Puddefjordsbroen. 3. Bystyret ber byr\u00e5det opprette flere passive m\u00e5lere for luftkvaliteten ved de nye innfarts\u00e5rene til Bergen, som motorveien fra Bj\u00f8rnafjorden, og tilknyttet Sotrasambandet. 4. Bystyret ber byr\u00e5det vurdere \u00e5 plassere ut flere aktive m\u00e5lere for luftkvalitet. 5. Bystyret ber byr\u00e5det vurdere \u00e5 anskaffe mobile m\u00e5lere som kan l\u00e5nes ut til interesserte innbyggere og organisasjoner, for \u00e5 gj\u00f8re unders\u00f8kelser i omr\u00e5der som i dag ikke er dekket av aktive og passive m\u00e5lere og hvor man er bekymret for h\u00f8y luftforurensing. Merknader fremsatt i bystyret: Diane Alexandra Berbain (SV) fremsatte p\u00e5 vegne av SV f\u00f8lgende merknad: Bystyret mener at m\u00e5let om en samfunnsutvikling med minst mulig forurensing er uforenlig med byr\u00e5dets intensjon om \u00e5 skrote nullvekstm\u00e5let i trafikken og \u00e5 skaffe flere parkeringsplasser i og rundt bysentrum. \u00c5rsrapporten er tydelig p\u00e5 at trafikkmengde og kj\u00f8ret\u00f8yparkens sammensetting har avgj\u00f8rende betydning for utslipp fra trafikken. Som forurensningsmyndighet for lokal luftkvalitet har Bergen kommune b\u00e5de ansvar og tiltaksplikt for \u00e5 beskytte befolkningen mot helseskadelig luftforurensing. Flere biler, om de er elektriske eller diesel, betyr \u00f8kt utslipp. Elektrifisering av bilparken l\u00f8ser ikke problemet med svevest\u00f8vforurensing. B\u00e5de korttids og langtidseksponering av svevest\u00f8v \u00f8ker risikoen for d\u00f8delighet og sykelighet av hjertekar- og luftveislidelser, sies det i \u00e5rsrapporten. Bystyret er enig i at, for \u00e5 komme til m\u00e5let, det m\u00e5 bli enklere og rimeligere \u00e5 reise kollektivt. Kollektivdekningen m\u00e5 ogs\u00e5 v\u00e6re s\u00e5 god at buss eller bane kan bli et naturlig f\u00f8rstevalg for flere bergensere. Samtidig setter byr\u00e5det videre utbygging av bybanen til \u00c5sane p\u00e5 vent, og gj\u00f8r det mer attraktivt for bilister med flere parkeringsplasser. Bystyret mener at dette ikke harmonerer med m\u00e5let om \u00e5 bedre luftkvaliteten i byen. Thor Haakon Bakke (MDG) fremsatte p\u00e5 vegne av MDG f\u00f8lgende merknader: Merknad 1 Bystyret mener god luftkvalitet er viktig for helsen til innbyggerne i Bergen, og ber byr\u00e5det jobbe for at klimagassutslipp, bilk\u00f8 og luftforurensning fra andre kilder skal reduseres gjennom effektive tiltak som bedre og mer tilgjengelig kollektivtransport, og mer tilrettelegging for sykkel og gange. Merknad 2 Bergen bystyre registrerer at det fremdeles kommer varsler om moderat, alvorlig og betydelig helserisiko for luftkvaliteten i Bergen. Videre registrerer bystyret at det p\u00e5 Danmarksplass var 26 d\u00f8gn med d\u00e5rligere luftkvalitet enn WHO sin helsebehandling. M\u00e5lingene har st\u00e5tt p\u00e5 stedet hvil i to \u00e5r, og g\u00e5r ut over befolkningen i Bergen. Bystyret forventer at byr\u00e5det gjennomf\u00f8rer tiltak for \u00e5 bedre luftkvalitet i et omr\u00e5de med sykehus, videreg\u00e5ende skole, idrettsplass og generelt h\u00f8y menneskelig aktivitet. Sunniva Andresdottir Vik (R) fremsatte p\u00e5 vegne av R f\u00f8lgende merknad: Bystyret merker seg at det er en klar sammenheng mellom omr\u00e5der med h\u00f8y luftforurensing og lave levek\u00e5rsindikatorer. Bystyret mener derfor det er behov for \u00e5 jobbe mer bevisst med reduksjon av luftforurensning i et levek\u00e5rsperspektiv, og ber byr\u00e5det jobbe aktivt for \u00e5 redusere luftforurensingen. Votering: Innstillingen ble vedtatt enstemmig. Tilleggsforslag 1-5 fra MDG fremsatt av Thor Haakon Bakke (MDG), fikk 32 stemmer (A, SV, MDG, V, R, KrF), og var dermed falt. Merknad fra SV fremsatt av Diane Alexandra Berbain (SV), fikk 32 stemmer (A, SV, MDG, V, R, KrF), og var dermed falt. Merknad 1 fra MDG fremsatt av Thor Haakon Bakke (MDG), fikk 32 stemmer (A, SV, MDG, V, R, KrF), og var dermed falt. Merknad 2 fra MDG fremsatt av Thor Haakon Bakke (MDG), fikk 32 stemmer (A, SV, MDG, V, R, KrF), og var dermed falt. Merknad fra R fremsatt av Sunniva Andresdottir Vik (R), fikk 32 stemmer (A, SV, MDG, V, R, KrF), og var dermed falt. Utvalg for helse og sosial behandlet saken i m\u00f8tet 05.06.2024 sak 69/24 og avga f\u00f8lgende innstilling: Utvalgets innstilling er likelydende med bystyrets vedtak. Utvalg for milj\u00f8 og byutvikling hadde saken til orientering i m\u00f8tet 06.06.2024 sak 180/24: Utvalg for milj\u00f8 og byutvikling tok saken til orientering. 2 Utvalg for helse og sosial innstiller til bystyret. Byr\u00e5det behandlet saken i m\u00f8tet 16.05.2024 sak 142/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5det og utvalgets innstilling er likelydende. 3 "
}