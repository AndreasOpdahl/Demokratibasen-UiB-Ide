{
  "dokument_id": "69643621-9279-5ece-82e4-a3f5402d226c",
  "doc_type": "case_presentation",
  "kommune": 4601,
  "tittel": "Bergenhus, gnr. 164, bnr. 353 mfl. Marineholmen, detaljregulering (arealplan-ID 65320000), sluttbehandling",
  "url": "https://bergen.kommune.no/politikere-utvalg/api/fil/bk360/9317407/Framstilling-Bergenhus-gnr-164-bnr-353-mfl-Marineholmen-detaljregulering-arealplan-ID-65320000-sluttbehandling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56584-69 Bergenhus, gnr. 164, bnr. 353 mfl. Marineholmen, detaljregulering (arealplan-ID 65320000), sluttbehandling Kva saka gjeld: Saka gjeld forslag til detaljregulering for eit omr\u00e5de p\u00e5 Marineholmen i Bergenhus bydel. Det er ABO Plan & Arkitektur AS (heretter plankonsulent) som har lagt fram planforslaget p\u00e5 vegne av GC Rieber (heretter forslagsstillar). Planomr\u00e5det er p\u00e5 om lag 137 daa. Planomr\u00e5det ligg sentralt til i Bergen sentrum i kort gangavstand til sentrumskjerna, bybanestopp, busstopp og kollektivknutepunkt. Gangbrua Sm\u00e5pudden ligg innafor planomr\u00e5det og gir enkel tilkomst til Damsg\u00e5rd og L\u00f8vstakksida. Det er gode forhold for syklande, og godt lagt til rette for bildeling, el-bilar og sykkelutleige. I dag best\u00e5r omr\u00e5det av fleire st\u00f8rre bygg som i all hovudsak blir nytta til n\u00e6ringsverksemd, og ein stor del blir nytta til forskingsrelatert verksemd. Kort om hovudinnhaldet i planforslaget Planforslaget legg til rette for vidare utvikling av Marineholmen, med mellom anna 60 000 m2 BRA nytt n\u00e6ringsareal til kontor, forsking, tenesteyting og daglegvarebutikk m.m. Vidare blir det lagt til rette for barnehage og om lag 265 nye bueiningar. Det blir \u00f2g lagt til rette for fleire nye torg/allmenningar, sj\u00f8promenade og badeomr\u00e5de og ny sykkeltras\u00e9 fr\u00e5 Sm\u00e5pudden til Nyg\u00e5rdsgaten. Planlagd busetnad er vist som blokkbusetnad i kvartal med byggeh\u00f8gder fr\u00e5 tre til sju etasjar. Uteopphaldsareal er l\u00f8yst i eit felles, sentralt gardsrom (felt f_UTE1 i plankartet) og p\u00e5 takterrassar. Etasjane er l\u00e5gast mot Nyg\u00e5rdsparken og Damsg\u00e5rdssundet. N\u00e6ringsbusetnaden er samla sentralt i omr\u00e5det og langs Thorm\u00f8hlens gate. Bustadene er plassert langs sj\u00f8fronten. Det blir lagt til rette for varierte bustader, inkludert familiebustader. 1 Dagens barnehage ved Magasinet (felt KBA9 i plankartet) med plass til 30 barn utg\u00e5r, og ny barnehage blir regulert i Nansenbygget (felt BH i plankartet) som blir bygd om fr\u00e5 kontorf\u00f8rem\u00e5l. Utearealet til barnehagen (felt BAA i plankartet) skal inng\u00e5 som ein naturleg del av det offentlege byrommet Kong Christian Fredriks plass utanom barnehagen si opningstid. Den nye barnehagen har kapasitet til om lag 140 barn i sj\u00f8lve Nansenbygget, men utearealet er ikkje tilstrekkeleg for s\u00e5 mange barn. Kompenserande tiltak, til d\u00f8mes bruk av Nyg\u00e5rdsparken kan vurderast. Det er f\u00f8resl\u00e5tt ein byromsstruktur basert p\u00e5 dei fremste kvalitetane i omr\u00e5det; Nyg\u00e5rdsparken og Damsg\u00e5rdssundet. Den best\u00e5r av to langsg\u00e5ande aksar (sj\u00f8promenaden og Forskerstredet) og tre tverrg\u00e5ande hovudaksar ( (Kong Christian Frederiks plass/slippen, Parkaksen og Fjordaksen). Figur 3: Forslag til byromsstruktur I tillegg til ein samanhengande sj\u00f8promenade blir det lagt opp til at mesteparten av dagens sm\u00e5b\u00e5thamn i omr\u00e5det bli fjerna. Sj\u00f8flata blir tilrettelagt for \u00e5lmenta med tiltak som reketrapp, badstue, badeomr\u00e5de, b\u00e5tutleige og tilrettelegging for kajakk. Hovudtilkomst til planomr\u00e5det er fr\u00e5 Nyg\u00e5rdsgaten via Thorm\u00f8hlens gate til eit nytt tilkomstomr\u00e5de, felt o_GT2 i plankartet. Herifr\u00e5 blir bilane fordelt ned i parkeringskjellarar under bakken. Maksimalt tal p\u00e5 bilparkeringsplassar i planomr\u00e5det blir 250, der 10 % blir sett av til forflyttingshemma, 15 % blir sett av til bildeling og 10 % blir sett av til gjesteparkering. All varelevering skal skje innafor gatetuna vist som felt GT1 til GT3 i plankartet. Sisteleddsleveransar gjennom byromma skal skje med mindre elektriske k\u00f8yret\u00f8y. Det blir lagt til rette for ein mobilitetshub sentralt i omr\u00e5det (felt KPA9 i planomr\u00e5det). H\u00f8yteknologisenteret, Handelsh\u00f8yskolen BI, Basen, Lanternen og Cornerteateret ligg innenfor planomr\u00e5det. Disse byggene blir verande og f\u00e5r same f\u00f8rem\u00e5let i reguleringsplanen som i dag. Resten av eksisterande busetnad er f\u00f8resett riven i reguleringsplanen. Det er gjennomf\u00f8rt konsekvensutgreiing som del av planarbeidet etter forskrift om konsekvensutgreiingar. For meir opplysningar om den blir det vist til planskildringa. Planstatus og overordna f\u00f8ringar Planomr\u00e5det ligg i byfortettingssona BY1 i Kommuneplanens arealdel (KPA) 2018. Der er det 2 stilt krav om h\u00f8g tettleik og kvalitet og eit variert og mangfaldig bygningsmilj\u00f8 basert p\u00e5 staden sitt s\u00e6rpreg. Planprosess og medverknad Planforslaget blei sendt p\u00e5 h\u00f8yring og lagt ut til offentleg ettersyn 01.08.2020. Det blei gjennomf\u00f8rt nabom\u00f8te i h\u00f8yringsperioden. Det kom inn 25 merknader fr\u00e5 private og 15 uttaler fr\u00e5 h\u00f8yringsinstansar. Vidare kom det inn tre motsegner, h\u00f8vesvis fr\u00e5 Statsforvaltaren i Vestland, Statens vegvesen og Vestland fylkeskommune. Dei var knytt til utgreiingskrav, trafikale forhold og f\u00f8ringar i statlege planretningslinjer. I merknader og uttaler blei det elles i hovudsak peikt p\u00e5 f\u00f8lgjande: \u2022 Byggeh\u00f8gder og volum m\u00e5 reduserast. \u2022 Byggeh\u00f8gder m\u00e5 trappast ned mot Nyg\u00e5rdsparken og Damsg\u00e5rdssundet. \u2022 Talet p\u00e5 bilparkeringsplassar m\u00e5 reduserast. \u2022 Det er viktig \u00e5 sikre god kvalitet p\u00e5 uteopphaldsareal og \u00e5 legge til rette for byliv. \u2022 Kong Christian Fredriks plass, bystranda og Nyg\u00e5rdsparken m\u00e5 ikkje f\u00e5 redusert solinnfall. \u2022 Formingsrettleiaren m\u00e5 sikrast i planf\u00f8resegnene. \u2022 Det m\u00e5 sikrast gr\u00f8ntkorridor og siktaksar fr\u00e5 Nyg\u00e5rdsparken til Damsg\u00e5rdssundet. \u2022 Den viste utvidinga av eksisterande barnehage er ikkje l\u00f8yst p\u00e5 tilfredsstillande m\u00e5te. \u2022 Det er viktig med variert fordeling av leilegheiter. \u2022 Bebuarar og barnehagen m\u00e5 sikrast mot st\u00f8y og st\u00f8v i anleggsfasen. \u2022 Det m\u00e5 sikrast tilfredsstillande skule- og barnehagekapasitet. Figur 4: Oppsummering av dei viktigaste endringane etter h\u00f8yring og offentleg ettersyn Motsegnene fr\u00e5 h\u00f8yringsinstansane er trekt etter at planforslaget blei justert etter h\u00f8yring og offentleg ettersyn. 3 Plan- og bygningsetaten si vurdering og anbefaling: Plan- og bygningsetaten (PBE) har som fagetat utarbeidd eit grundig fagnotat i saka. I det f\u00f8lgjande vil berre dei viktigaste vurderingane bli gjort greie for. For meir detaljerte opplysingar om PBE sine vurderingar blir det vist til fagnotatet i sin heilskap. Byggef\u00f8rem\u00e5l, grad av utnytting, byggeh\u00f8gder og arkitektur PBE viser til at planomr\u00e5det ligg i sone BY1 i KPA2018 der det blir stilt krav til h\u00f8g tettleik og kvalitet, og eit variert og mangfaldig bumilj\u00f8 basert p\u00e5 s\u00e6rpreget p\u00e5 staden. PBE viser til at fordeling mellom bustader og n\u00e6ring har vore eit sentralt tema i planprosessen. I planforslaget som no er lagt fram er fordelinga p\u00e5 om lag 26 % bustad og 74 % n\u00e6ring (ny busetnad). I tillegg kjem eksisterande n\u00e6ringsareal som H\u00f8yteknologisenteret og Handelsh\u00f8yskolen BI. PBE viser til at Bj\u00f8rvika i Oslo og Urban sj\u00f8front i Stavanger til samanlikning har eit uttalt m\u00e5l om 50/50 fordeling mellom bustad og n\u00e6ring. PBE viser til at desse omr\u00e5da er forskjellige, men at ein god balanse mellom bustad og n\u00e6ring har mykje \u00e5 seie for ein levande og trygg bydel. Andre faktorar er \u00f2g viktige, som opne og aktive fasadar p\u00e5 gateplan og kvalitetar i byromma. PBE viser til overordna f\u00f8ringar med m\u00e5l om fleire bustader i sentrum, og at Havforskningsinstituttet og Fiskeridirektoratet skal samlokaliserast p\u00e5 Dokken. Vidare blir det vist til at omr\u00e5det er godt eigna for bustader. Ut fr\u00e5 dette hadde PBE \u00f8nska seg ein jamnare fordeling mellom bustad- og n\u00e6ringsf\u00f8rem\u00e5l i planen. PBE viser til at planforslaget viser relativt store bygningsvolum med byggeh\u00f8gder p\u00e5 opp til sju etasjar. PBE vurderer likevel at det er tatt gode grep for \u00e5 redusere verknadene av dei auka byggeh\u00f8gdene for dei sentrale byromma ved bevisst plassering av dei st\u00f8rste voluma, gesimslinjer som f\u00f8lgjer fjerde og femte etasje, toppetasjar som er trekt tilbake og reduserte i omfang og at det er sikra siktlinjer fr\u00e5 parken til sundet. PBE viser vidare til at dei sentrale byromma ligg innfor det anbefalte byromsformatet med fasadeh\u00f8gder innafor 90 % av byromsbreiddene. PBE vurderer \u00f2g at farger, materialval og bruk av vegetasjon i byromma er viktige grep for trivsel og den opplevde byggeh\u00f8gda og for trivsel. PBE vurderer at planforslaget gir f\u00f8ringar om h\u00f8g arkitektonisk kvalitet, og at det er sikra at dei blir vidaref\u00f8rt i detaljfasen for dei enkelte bygg og byrom. PBE sluttar seg til f\u00f8resl\u00e5tt byggef\u00f8rem\u00e5l og byggeh\u00f8gder, og vurderer at l\u00f8ysingane er i tr\u00e5d med overordna f\u00f8ringar. Byromsstruktur og uteopphaldsareal PBE viser til at nettverket av byrom og gr\u00f8nstrukturar skal vere varierte og samanhengande, og bli utforma med vegetasjon og vatn som grunnlag for rekreasjon og aktivitet, jf. KPA 2018. PBE viser til at n\u00e6rleiken til Nyg\u00e5rdsparken og Damsg\u00e5rdssundet er omr\u00e5det sine fremste kvalitetar og identitetsskapande element. Dette har vore f\u00f8rande for f\u00f8resl\u00e5tt byromsstruktur. PBE viser til at dei krava som er stilt i forslaget til planf\u00f8resegner og f\u00f8ringane i den utarbeidde formingsrettleiaren vil sikre gode kvalitetar og attraktive byrom. Det blir vist til at det felles gardsrommet i felt f_UTE1 i plankartet er eit viktig bidrag til bustadene sitt uteopphaldsareal. Det er eit stort og trygt gardsrom som inviterer til opphald, aktivitet og samhandling for alle bebuarar. PBE st\u00f8ttar forslaget til byromsnettverk og felles uteopphaldsareal, og vurderer at l\u00f8ysingane er i samsvar med overordna f\u00f8ringar. Sj\u00f8fronten PBE viser til at det etter KPA2018 skal bli lagt til grunn ei byggegrense p\u00e5 minimum ti meter langs sj\u00f8 i byfortettingssona. I tillegg skal offentleg tilgang til sj\u00f8 vere eit overordna prinsipp. 4 PBE viser til at den samanhengande sj\u00f8promenaden i planforslaget vil kunne inng\u00e5 som del av ein lengre vandring omkring Damsg\u00e5rdssundet. Det blir vidare vist til at planforslaget legg opp til ei buffersone mot leilegheitene p\u00e5 bakkeplan og for tilrettelegging for serveringsstader. Byggeh\u00f8gdene blir trappa ned til fem etasjar mot sj\u00f8fronten. Vidare vil mesteparten av dagens sm\u00e5b\u00e5thamn i omr\u00e5det bli fjerna, og sj\u00f8flata blir tilrettelagt for \u00e5lmenta med tiltak som reketrapp, badstue, badeomr\u00e5de, b\u00e5tutleige og tilrettelegging for kajakk. PBE vurderer at planforslaget legg til rette for \u00e5 styrke byens kontakt med sj\u00f8en i samsvar med kommunen sin Sj\u00f8frontstrategi. Trafikk og parkering PBE viser til at det g\u00e5r fram av KPA 2018 at g\u00e5ande, syklande og kollektivtransport skal prioriterast i all planlegging. PBE vurderer at planforslaget har gode trafikale og trafikksikre l\u00f8ysingar. Grepet med dei to tilkomstomr\u00e5da GT1 og GT2 legg til rette for ein eventuell framtidig stenging eller avgrensing av trafikken gjennom Thorm\u00f8hlens gate. PBE vurderer at eit slikt tiltak m\u00e5 vurderast n\u00e6rare, og mellom anna m\u00e5 vegen sin funksjon som avlastingsveg bli tatt vare p\u00e5 dersom Nyg\u00e5rdstunnelen blir stengt. PBE vurderer at planforslaget sine l\u00f8ysingar knytt til framtidsretta varelevering, bilfritt omr\u00e5de og mobilitetshub er gode. I tillegg vurderer PBE det som positivt at planforslaget viser ein vesentleg reduksjon i bilparkering samanlikna med dagens situasjon. PBE vurderer at ambisjonsniv\u00e5et knytt til reduksjon av parkeringsdekning kan aukast gjennom ytterlegare reduksjon av parkeringsdekninga, til d\u00f8mes gjennom samling av bilparkering og mobilitetstenester innafor felta KBA8 og KBA10 (Magasinet). Det blir vist til at parkering i bygg over bakken lettare vil kunne bli transformert til andre f\u00f8rem\u00e5l etter kvart som behovet for parkeringsplassar i framtida g\u00e5r ned. Store og m\u00f8rke areal under bakken er meir utfordrande \u00e5 omdisponere til andre f\u00f8rem\u00e5l. PBE viser til at det er mogleg \u00e5 omdisponere eksisterande parkeringskjellar under feltet KBA2 til sykkelparkering. Ved ei slik l\u00f8ysing kunne nedk\u00f8yrsla gjennom felt KBA6 (Dagligvarebutikken) utg\u00e5tt. Samla sett vurderer PBE at planforslaget har tilfredsstillande trafikale l\u00f8ysingar, men at det hadde vore \u00f8nskjeleg med eit h\u00f8gare ambisjonsniv\u00e5 n\u00e5r det gjeld parkeringsdekninga. Kulturmilj\u00f8 PBE viser til at planomr\u00e5det inng\u00e5r i omsynssone for kulturmilj\u00f8 i KPA 2018, og at forholdet til Nyg\u00e5rdsparken og verftshistoria f\u00e5r verknader for den vidare utbygginga p\u00e5 Marineholmen. Det blir vist til at planforslaget viser nedtrapping av byggeh\u00f8gdene mot parken og ei romsleg byggegrense langs Thorm\u00f8hlens gate. I tillegg er det vist ei samanhengande trerekke langs gata og tversg\u00e5ande allmenningar fr\u00e5 parken til sundet. PBE vurderer at forholdet til Nyg\u00e5rdsparken er tilfredsstillande l\u00f8yst. N\u00e5r det gjeld synleggjering av verftshistoria viser PBE til at b\u00e5de Nansenbygget, Cornerteateret, kaifrontane, slippen, t\u00f8rrdokken og krana blir tatt vare p\u00e5 og sikra med omsynssoner. Energi og klima PBE viser til at alle reguleringsplanar skal gjere greie for tiltak som kan minimere energibruken og klimagassutslepp og val av energil\u00f8ysingar og bygningsmateriale, jf. KPA 2018. PBE viser til at det er sikra i planf\u00f8resegnene at berekraft skal vere eit f\u00f8rande prinsipp for transport, energibruk og materialval, jf. \u00a7 1. PBE til at planforslaget inneber at store delar av dagens bygningsmasse m\u00e5 rivast, men at det i \u00a7 1 g\u00e5r fram ein ambisjon om fossilfri anleggsplass og ombruk av bygningsmateriale. Vidare er det lagt til rette for b\u00e5de gr\u00f8ne tak og solenergianlegg, og nye bygg skal knytast til fjernvarmeanlegg/eksisterande energisentral (sj\u00f8vassvarmepumpe). Det blir vist til at klimagassberekning skal bli sendt inn saman med byggesakene. 5 Barn og unges interesser PBE vurderer det som positivt for barn og unges interesser at det blir lagt til rette for eit bilfritt oppvekstmilj\u00f8 og trygge felles uteopphaldsareal. Det blir \u00f2g vist til at det er positivt at det er lagt opp til framtidig barnehage i Nansenbygget. PBE viser til at det g\u00e5r fram av kommunen sin Skolebruksplan at M\u00f8hlenpris oppveksttun har kapasitetsutfordringar. PBE viser til at det er eit tema som m\u00e5 l\u00f8ysast p\u00e5 eit meir overordna niv\u00e5. \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. Byr\u00e5det si vurdering og anbefaling/konklusjon: Byr\u00e5det vurderer at planforslaget i all hovudsak er i tr\u00e5d med KPA 2018, og at det bidrar til \u00e5 n\u00e5 fleire overordna m\u00e5l. Planomr\u00e5det ligg i byfortettingssona, og legg opp til fortetting og vidareutvikling av Marineholmen med b\u00e5de n\u00e6ring- og bustadf\u00f8rem\u00e5l. Planomr\u00e5det ligg i Bergen sentrum, med kort avstand til mange m\u00e5lpunkt. Det er \u00f2g kort avstand til bybanestopp p\u00e5 Florida. P\u00e5 bakgrunn av dette vurderer byr\u00e5det at planforslaget vil bidra til \u00e5 n\u00e5 fleire m\u00e5l i Kommuneplanens samfunnsdel om ein kompakt og velfungerande by der trafikkauke skjer gjennom kollektivtransport, gonge og sykkel. Byr\u00e5det er sv\u00e6rt positiv til at planforslaget legg opp til gode kvalitetar for n\u00e6rmilj\u00f8et og allmennheita, og sikrar ein byutvikling som balanserer fortetting med kvalitet og tilpassing til s\u00e6rpreget p\u00e5 staden, slik KPA 2018 krev. Omr\u00e5det har ein av byens beste lokaliseringar, sentralt og n\u00e6rt sj\u00f8en, bustadomr\u00e5det M\u00f8hlenpris og Nyg\u00e5rdsparken. Sj\u00f8lv om omr\u00e5det har utvikla seg i positiv retning dei siste \u00e5ra er store delar av omr\u00e5det framleis prega av ein del identitetslause bygg og varierande kvalitet p\u00e5 byrom og tilgang til sj\u00f8. Byr\u00e5det meiner difor det er veldig viktig \u00e5 jobbe vidare med den arkitektoniske utforminga av prosjektet i bygges\u00f8knaden, og at nye bygg er i samsvar med s\u00e6rpreget i omr\u00e5det. Planforslaget inneber at omr\u00e5det i st\u00f8rre grad vil bli opna mot sj\u00f8en, og at det f\u00e5r nye byrom, nabolag, n\u00e6ringsverksemd og ein samanhengande promenade mot Damsg\u00e5rdssundet. Det gir nye h\u00f8ve for rekreasjon og byliv som kjem heile byen til gode. Byr\u00e5det er \u00f2g sv\u00e6rt positiv til at planforslaget har store ambisjonar n\u00e5r det gjeld klima- og energil\u00f8ysingar og framtidsretta l\u00f8ysingar knytt til mellom anna varelevering. Byr\u00e5det sluttar seg i all hovudsak til PBE sine vurderingar, men vil kommentere nokre forhold s\u00e6rskilt nedanfor. Fordeling mellom bustader og n\u00e6ring Fordeling mellom bustader og n\u00e6ring har vore eit sentralt tema i planprosessen. I planforslaget som no er lagt fram er fordelinga p\u00e5 om lag 26 % bustad og 74 % n\u00e6ring (ny busetnad). I tillegg kjem eksisterande n\u00e6ringsareal som H\u00f8yteknologisenteret og Handelsh\u00f8yskolen BI. Planforslaget vil dermed f\u00f8re til ein mykje h\u00f8gare del n\u00e6ring enn bustad i planomr\u00e5det. PBE har vurdert at det er \u00f8nskjeleg med ein jamnare fordeling mellom n\u00e6rings- og bustadf\u00f8rem\u00e5l i planen, og at det er viktig for \u00e5 oppn\u00e5 ein levande og trygg bydel. Det blir \u00f2g vist til overordna f\u00f8ringar med m\u00e5l om fleire sentrumsn\u00e6re bustader. Byr\u00e5det er einig i at det er viktig med ein blanding av n\u00e6rings- og bustadf\u00f8rem\u00e5l, og at det er \u00f8nskjeleg med fleire bustader i sentrum. Byr\u00e5det er \u00f2g opptatt av \u00e5 legge til rette for n\u00e6ringsutvikling i sentrum. Byr\u00e5det viser til at Marineholmen er eit viktig n\u00e6ringsomr\u00e5de i sentrum, med viktige samfunnsnyttige funksjonar som forsking og innovasjon. Byr\u00e5det vurderer at det er viktig \u00e5 vidareutvikle og styrke Marineholmen som n\u00e6ringsomr\u00e5de og forskingspark. I tillegg er det sv\u00e6rt viktig at dei bustadene som blir etablert her f\u00e5r gode bukvalitetar, slik som gode og tilstrekkelege uteopphaldsareal. Etter byr\u00e5det si vurdering er det viktigare enn \u00e5 legge til rette for fleire bustader. P\u00e5 bakgrunn av dette sluttar byr\u00e5det seg til fordeling mellom bustad- og n\u00e6ringsf\u00f8rem\u00e5l slik det g\u00e5r fram av planforslaget. 6 Skule og barnehage Planforslaget vil med 265 nye bustader utl\u00f8yse eit st\u00f8rre behov for skule og barnehage i omr\u00e5det. Det er vurdert at planforslaget vil utl\u00f8yse behov for om lag 40 nye barnehageplassar. Planforslaget regulerer barnehage i Nansenbygget som vil f\u00e5 kapasitet for om lag 90 barn, og opp til 140 barn i sj\u00f8lve bygget dersom behovet for uteopphaldsareal kan l\u00f8ysast med kompenserande tiltak i tillegg til barnehagen sitt eige uteopphaldsareal. Det g\u00e5r fram av Bergen kommune sin Skolebruksplan at M\u00f8hlenpris oppveksttun har kapasitetsutfordringar. Planforslaget l\u00f8yser ikkje utfordringa med skulekapasiteten i omr\u00e5det. Dette er ei problemstilling som m\u00e5 l\u00f8ysast i meir overordna prosessar som rullering av Skolebruksplan og reguleringsplanarbeidet p\u00e5 Dokken. Byr\u00e5det viser mellom anna til at det i det p\u00e5g\u00e5ande arbeidet med omr\u00e5deregulering for Dokken skal setjast av areal til ein ny barneskule. Vurdering av konsekvensar for naturmangfald Det g\u00e5r fram av naturmangfaldlova (nml.) \u00a7 7 at prinsippa i \u00a7\u00a7 8 til 12 skal leggast til grunn som retningslinjer ved ut\u00f8ving av offentleg mynde. Vidare g\u00e5r det fram at denne vurderinga skal g\u00e5 fram av avgjerda. F\u00f8resegna supplerer den generelle grunngjevingsplikta for enkeltvedtak i forvaltningslova \u00a7 25. Konsekvensane for naturmangfald er vurdert i planprosessen, men vurderinga etter nml. \u00a7 7, jf. \u00a7\u00a7 8-12 g\u00e5r ikkje fram av PBE sitt fagnotat. Byr\u00e5det vil derfor i det f\u00f8lgjande presisere grunngjevinga for at planforslaget er utarbeidd i tr\u00e5d med nml. \u00a7\u00a7 8-12. Nml. \u00a7 8 gir f\u00f8ringar for kunnskapsgrunnlaget for offentlege avgjerder som f\u00e5r verknader for naturmangfaldet. Det skal s\u00e5 langt det er rimeleg bygge p\u00e5 \u00abvitenskapelig kunnskap om arters bestandssituasjon, naturtypers utbredelse og \u00f8kologiske tilstand, samt effekten av p\u00e5virkninger\u00bb. Kravet til kunnskapsgrunnlaget skal st\u00e5 i eit rimeleg forhold til saka si karakter og risikoen for skade p\u00e5 naturmangfaldet. For dette planforslaget er kunnskapsgrunnlaget for verknadane for naturmangfald basert p\u00e5 tidlegare registreringar i omr\u00e5det, der mellom anna registreringar i Artsdatabanken og Naturbase er unders\u00f8kt. Det er ikkje vurdert at planforslaget har vesentlege verknader for naturmangfaldet, og byr\u00e5det er einig med forslagsstillar i at kunnskapsgrunnlaget er tilstrekkeleg. Vidare g\u00e5r det fram av nml. \u00a7 9 at: \u00abN\u00e5r det treffes en beslutning uten at det foreligger tilstrekkelig kunnskap om hvilke virkninger den kan ha for naturmilj\u00f8et, skal det tas sikte p\u00e5 \u00e5 unng\u00e5 mulig vesentlig skade p\u00e5 naturmangfoldet. Foreligger en risiko for alvorlig eller irreversibel skade p\u00e5 naturmangfoldet, skal ikke mangel p\u00e5 kunnskap brukes som begrunnelse for \u00e5 utsette eller unnlate \u00e5 treffe forvaltningstiltak\u00bb F\u00f8resegna gir uttrykk for eit \u00abf\u00f8re var\u00bb-prinsipp, som gjeld handtering av usikkerheit om milj\u00f8verknadene av ei avgjerd. Praktiseringa av prinsippet er i stor grad bygd p\u00e5 skj\u00f8n. Prinsippet vil vere eit argument mot \u00e5 setje i verk planar eller tiltak som kan ha negative milj\u00f8verknader n\u00e5r verknadene er usikre, eller i det minste gjennomf\u00f8re dei p\u00e5 den m\u00e5ten som gir minst milj\u00f8risiko, jf. \u00a7 9 f\u00f8rste punktum. Vidare m\u00e5 det setjast i verk tiltak for \u00e5 hindre alvorleg eller irreversibel milj\u00f8skade dersom det ligg f\u00f8re risiko for det, sj\u00f8lv om det ikkje ligg f\u00f8re heilt sikre vitenskaplege bevis for den moglege verknaden, jf. \u00a7 9 andre punktum. Byr\u00e5det viser til at det i denne saka er vurdert kva for konsekvensar planforslaget vil ha for naturmangfaldet, og at behovet for avb\u00f8tande tiltak er vurdert i lys av dette. Planforslaget inneber i stor grad \u00e5 omdisponere allereie utbygde areal. I sj\u00f8 er det berre f\u00f8resl\u00e5tt mindre tiltak, i tillegg til at eksisterande tiltak i sj\u00f8 vil bli fjerna. Vidare legg planforslaget opp til \u00e5 7 legge til rett for nytt naturmangfald gjennom gr\u00f8ne tak og anna ny vegetasjon. Byr\u00e5det finn at \u00abf\u00f8re var\u00bb-prinsippet er lagt til grunn i tilstrekkeleg grad. Av nml. \u00a7 10 g\u00e5r det fram at: \u00abEn p\u00e5virkning av et \u00f8kosystem skal vurderes ut fra den samlede belastning som \u00f8kosystemet er eller vil bli utsatt for\u00bb F\u00f8resegna inneber at verknadene for \u00f8kosystemet ikkje berre skal vurderast isolert, men p\u00e5 bakgrunn av den milj\u00f8belastninga som allereie har skjedd gjennom andre p\u00e5verkingar, og i lys av utsiktene til ytterlegare p\u00e5verknad framover. I denne saka er det vurdert at planforslaget ikkje gir ein auka belasting av omr\u00e5det samla sett. Det blir mellom anna vist til at tre i Nyg\u00e5rdsparken ikkje blir r\u00e5ka, og at trafikken ikkje vil auke i s\u00e6rleg grad. Vidare g\u00e5r det fram av nml. \u00a7 11 at tiltakshavar som utgangspunkt skal dekke kostnadane ved \u00e5 hindre eller avgrense skade p\u00e5 naturmangfaldet som tiltaket f\u00f8rer med seg. Ved vedtak av reguleringsplan kan det sikrast gjennom rekkef\u00f8lgjekrav i planf\u00f8resegnene. Av nml. \u00a7 12 g\u00e5r det fram at: \u00abFor \u00e5 unng\u00e5 eller begrense skader p\u00e5 naturmangfoldet skal det tas utgangspunkt i slike driftsmetoder og slik teknikk og lokalisering som, ut fra en samlet vurdering av tidligere, n\u00e5v\u00e6rende og fremtidig bruk av mangfoldet og \u00f8konomiske forhold, gir de beste samfunnsmessige resultater\u00bb For dette planforslaget er det vurdert at det ikkje utl\u00f8yser behov for s\u00e6rskilte tiltak for \u00e5 hindre eller avgrense skade p\u00e5 naturmangfaldet, verken som rekkef\u00f8lgjekrav (jf. \u00a7 11) eller i form av krav til milj\u00f8forsvarlege teknikkar og driftsmetodar (jf. \u00a7 12). Klimagassberekning Det er ikkje gjennomf\u00f8rt klimagassvurdering, slik det er krav om i f\u00f8resegnene til KPA 2018 \u00a7 18.4. PBE viser til at det er lagt opp til at det skal gjennomf\u00f8rast klimagassvurdering i samband med byggesaksbehandling. Byr\u00e5det meiner det er uheldig at klimagassvurderingar blir utsett til eit s\u00e5 seint tidspunkt i prosessen. H\u00f8vet til \u00e5 finne gode og nyskapande l\u00f8ysingar blir avgrensa i den komande prosjekteringa, og byr\u00e5det meiner derfor at klimagassvurdering i utgangspunktet skulle ha blitt gjort i samband med reguleringsplanarbeidet. Det gjeld s\u00e6rleg i denne saka, der det er tale om omfattande utbygging, og stor grad av riving av eksisterande bygningsmasse. Byr\u00e5det ser likevel at forslagsstillar har h\u00f8ge ambisjonar n\u00e5r det gjeld klima- og energil\u00f8ysingar, mellom anna med berekraft som f\u00f8rande prinsipp for gjennomf\u00f8ring av planen og m\u00e5l om utsleppsfri anleggsplass, gr\u00f8ne tak og solenergianlegg p\u00e5 takflatene. Byr\u00e5det er sv\u00e6rt positiv til dette. M\u00f8te med forslagsstillar og sp\u00f8rsm\u00e5l om endringar i planforslaget Den 27.11.2023 blei det gjennomf\u00f8rt eit m\u00f8te med byr\u00e5dsleiar, settebyr\u00e5d og forslagsstillar, der forslagsstillar presenterte planforslaget og planprosessen. Forslagsstillar bad om ei rekkje endringar i planforslaget, som er konkretisert i e-post datert 05.12.2023. Byr\u00e5det vil i det f\u00f8lgjande vurdere desse endringsforslaga. Parkering Forslagsstillar \u00f8nskjer \u00e5 auke maksimalt tal p\u00e5 parkeringsplassar i planomr\u00e5det fr\u00e5 250 til 370. Det blir vist til at det er innafor rammene av KPA 2018. 8 Byr\u00e5det viser til at dette vil innebere ein vesentleg auke i talet p\u00e5 parkeringsplassar. Byr\u00e5det ser forslagsstillar sitt behov for parkeringsplassar, men viser samstundes til at planomr\u00e5det ligg i eit av dei mest sentrale omr\u00e5da i Bergen, med sv\u00e6rt god kollektivdekning og god tilrettelegging for g\u00e5ande og syklande. Vidare viser byr\u00e5det til at f\u00f8resegnene i planforslaget sikrar at parkeringsplassane i planomr\u00e5det vil bli gradvis redusert til 250 plassar over tid, i takt med at omr\u00e5det blir bygd ut. Byr\u00e5det viser \u00f2g til at forslagsstillar i m\u00f8tet den 27.11.2023 la stor vekt p\u00e5 at det var sv\u00e6rt viktig at planforslaget no blir vedtatt og at prosessen ikkje tar lenger tid. Endringa vil derfor utl\u00f8yse behov for ny h\u00f8yring til mellom anna vegmynda og Statsforvaltaren, og forseinke planprosessen og vedtaking av planen. Byr\u00e5det anbefaler ikkje \u00e5 auke parkeringsdekninga i tr\u00e5d med forslagsstillars \u00f8nskje. Rekkef\u00f8lgjekrav knytt til fjerning av eksisterande sm\u00e5b\u00e5thamn Forslagsstillar viser til at det som f\u00f8lgje av motsegn fr\u00e5 Statsforvaltaren i Vestland er tatt inn rekkef\u00f8lgjekrav i f\u00f8resegnene om at eksisterande sm\u00e5b\u00e5thamn (felt SH3 i plankartet) skal fjernast, seinast ved ferdigstilling av feltet BB2. Forslagsstillar \u00f8nskjer i utgangspunktet ikkje \u00e5 fjerne sm\u00e5b\u00e5thamna fordi den gir fleire positive kvalitetar til omr\u00e5det, men ber i alle tilfelle om at rekkef\u00f8lgjekravet om fjerning av sm\u00e5b\u00e5thamna blir utsett til seinare i utbyggingsprosessen. Byr\u00e5det ser at sm\u00e5b\u00e5thamna kan vere positiv for omr\u00e5det, s\u00e6rleg i ein transformasjonsprosess av omr\u00e5det. Ved at den blir fjerna, vil likevel tilgangen til sj\u00f8en bli betre for \u00e5lmenta, mellom anna ved at det blir lagt til rette for tiltak som reketrapp, badstue, badeomr\u00e5de, b\u00e5tutleige og tilrettelegging for kajakk. Det er tiltak som vil kome alle til gode, og som vil legge til rette for byliv. I tillegg vil utsetting av rekkef\u00f8lgjekravet etter byr\u00e5det si vurdering utl\u00f8yse behov for ny avgrensa h\u00f8yring til Statsforvaltaren, som vil kunne utsette planprosessen og vedtaking av reguleringsplanen. P\u00e5 bakgrunn av dette anbefaler ikkje byr\u00e5det \u00e5 endre p\u00e5 rekkef\u00f8lgjekravet knytt til fjerning av sm\u00e5b\u00e5thamna. F\u00f8resegn knytt til takterrassar Forslagsstillar viser til at takterrassar i prosjektet ikkje blir etablert p\u00e5 takflater over leilegheitene, men p\u00e5 takflater ved sidan av leilegheiter. Det blir vist til at takterrassar b\u00f8r tillatast skjerma fr\u00e5 tilst\u00f8tande leilegheiter p\u00e5 same plan for \u00e5 unng\u00e5 at bukvaliteten for desse leilegheitene blir redusert. Byr\u00e5det vurderer er einig i dette og anbefaler \u00e5 legge til f\u00f8lgjande i f\u00f8resegn \u00a7 3.1.1.2 (jf. vedtaket punkt 2 a.) i tr\u00e5d med forslagsstillars \u00f8nskje: \u00abDer felles uteoppholdsareal etableres p\u00e5 tak skal disse takterrasser/takhager skjermes tilstrekkelig for st\u00f8y og innsyn mot tilst\u00f8tende boenhet med tilh\u00f8rende privat uteoppholdsareal\u00bb F\u00f8resegn knytt til inngang til familieleilegheiter Forslagsstillar viser til at det i f\u00f8resegn \u00a7 3.2.1.2.d er sett krav til at familieleilegheiter skal ha eigen inngang direkte fr\u00e5 byrom eller gardsrom. I tillegg skal dei ha direkte tilgang til privat uteopphaldsareal. Desse private uteopphaldsareala ligg direkte mot byrom. Forslagsstillar meiner at dette gir rom for misforst\u00e5ingar om krav til eigen inngangsd\u00f8r fr\u00e5 gardsrom, og ikkje gjennom felles oppgang som er normalt. Det gjer saman med krav til h\u00f8gdeforskjellar og konsekvens ved utforming av ramper d\u00e5rlegare utforming av gardsrom og planutforming av leilegheitene. Forslagsstillar ber derfor om at f\u00f8lgjande kulepunkt blir tatt ut av f\u00f8resegn \u00a7 3.2.1.2.d: \u00abegen inngang direkte fra byrom eller g\u00e5rdsrom\u00bb Det g\u00e5r fram av KPA 2018 sine f\u00f8resegner \u00a7 9.3 at det i byfortettingssona skal leggast spesielt vekt p\u00e5 \u00e5 legge til rette for familiebustader, og at inngang direkte fr\u00e5 gata eller gardsrom er ein av kvalitetane det skal leggast vekt p\u00e5 her. Byr\u00e5det ser forslagsstillar sitt synspunkt om at det kan bli utforma betre l\u00f8ysingar i detaljprosjekteringa dersom denne 9 formuleringa blir tatt ut, og vurderer at denne delen av f\u00f8resegna kan fjernast (jf. vedtaket punkt 2 b.). Konklusjon Byr\u00e5det anbefaler \u00e5 vedta planforslaget, med dei endringane som er skissert over og i innstilling til vedtak. Grunngjeving for at saka blir lagt fram for bystyret: Etter plan- og bygningslova \u00a7 3-3, andre ledd, ligg det til bystyret sj\u00f8lv \u00e5 vedta reguleringsplan, jf. \u00a7 12-12. Utval for milj\u00f8 og byutvikling skal gi innstilling i saka. Byr\u00e5det innstiller til bystyret \u00e5 fatte f\u00f8lgjande vedtak: Med heimel i plan- og bygningslova \u00a7\u00a7 12-12, jf. 12-11, blir f\u00f8lgjande forslag til detaljregulering vedtatt: 1. Bergenhus, gnr. 164, bnr. 353 mfl., Marineholmen (arealplan-ID 65320000) vist p\u00e5 plankart datert 05.10.23. 2. Tilh\u00f8yrande reguleringsf\u00f8resegner, sist datert 05.10.23, med f\u00f8lgjande endringar: a) F\u00f8lgjande blir lagt til i f\u00f8resegn \u00a7 3.1.1.2: Der felles uteoppholdsareal etableres p\u00e5 tak skal disse takterrasser/takhager skjermes tilstrekkelig for st\u00f8y og innsyn mot tilst\u00f8tende boenhet med tilh\u00f8rende privat uteoppholdsareal. b) F\u00f8lgjande kulepunkt blir tatt ut av f\u00f8resegn \u00a7 3.2.1.2.d: Egen inngang direkte fra byrom eller g\u00e5rdsrom. Dato: 9. januar 2024 Christine B. Meyer Byr\u00e5dsleiar Dokumentet er godkjent elektronisk. Vedlegg: Fagnotat datert 23.10.2023, med f\u00f8lgjande vedlegg: 1. Plankart datert 05.10.23 2. Reguleringsbestemmelser datert 05.10.23 3. Planbeskrivelse datert 26.09.23 4. Merknadsskjema 5. Illustrasjonsplan datert 28.8.23 6. Kjellerplan datert 25.09.23 7. Formingsveileder datert 04.05.23 8. Omr\u00e5desnitt datert 25.09.23 9. Oppriss fra fjordaksen og slippen datert 25.09.23 10. Oppriss fra parken og sj\u00f8en datert 25.09.23 11. Snitt datert 28.04.23 12. Fotomontasje fjernvirkning datert 13.03.23 13. Sol- og skyggeillustrasjoner datert 25.09.23 14. Trafikkanalyse datert 28.06.22 15. Renovasjonsteknisk plan datert 17.11.22 16. Risiko- og s\u00e5rbarhetsanalyse datert 02.11.22 17. Klimanorm 10 "
}