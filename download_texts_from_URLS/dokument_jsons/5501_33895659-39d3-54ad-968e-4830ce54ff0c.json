{
  "dokument_id": "33895659-39d3-54ad-968e-4830ce54ff0c",
  "doc_type": "case_presentation",
  "kommune": 5501,
  "tittel": "Saksfremlegg fors\u00f8rgerfradrag samboere ifm. beregning av egenandel i institusjon ",
  "url": "https://innsyn.tromso.kommune.no/application/getMoteDokument?dokid=2001779971",
  "tekst": "Arkivsaksnr. 24/12439-1 Saksbehandler Martine Jacobsen Lund Saksgang M\u00f8tedato Eldrer\u00e5det Kommunalt r\u00e5d for mennesker med nedsatt funksjonsevne Helse- og velferdsutvalget Saksfremlegg fors\u00f8rgerfradrag samboere ifm. beregning av egenandel i institusjon Kommunedirekt\u00f8rens innstilling til vedtak: 1. Fors\u00f8rgerfradrag for hjemmeboende samboere etter vederlagsforskriften \u00a7 5 endres til \u00e5 samsvare med folketrygdlovens \u00a7 17-4 om berettiget til etterlattepensjon. Ny bestemmelse erstatter tidligere og lyder som f\u00f8lge; Reglene om fors\u00f8rgerfradrag for ektefeller etter vederlagsforskriften \u00a7 5 skal ogs\u00e5 gjelde for ugifte som bor sammen og som enten: 1. har eller har hatt felles barn, eller 2. tidligere har v\u00e6rt gift med hverandre Registrert partnerskap er likestilt med ekteskap. Med barn menes etter denne bestemmelse personer under 18 \u00e5r. 2. Endringene trer i kraft fra 01.01.2025 Stig Tore Johnsen Magne Nicolaisen Kommunedirekt\u00f8r Direkt\u00f8r for Helse og omsorg 1 Hva saken gjelder Forslag om endring av politisk vedtak 19/98 og 80/02 vedr\u00f8rende like rettigheter ved beregningen av fors\u00f8rgerfradrag for hjemmeboende ektefeller og samboere etter vederlagsforskriften \u00a7 5 f\u00f8rste til tredje ledd. Etter endringen vil fors\u00f8rgerfradraget for ektefeller og samboere samsvare med folketrygdlovens \u00a7 17-4 om hvem som er berettiget til etterlattepensjon. Endringen vil medf\u00f8re at det stilles vilk\u00e5r til at ugifte som lever sammen enten har hatt eller har felles barn, eller tidligere har v\u00e6rt gift for \u00e5 v\u00e6re berettiget til fors\u00f8rgerfradrag. Forslag til endring av bestemmelsen er: Reglene om fors\u00f8rgerfradraget for ektefeller etter vederlagsforskriften \u00a7 5 skal ogs\u00e5 gjelde for ugifte som bor sammen og som enten: 1. har eller har hatt felles barn, eller 2. tidligere har v\u00e6rt gift med hverandre Registrert partnerskap er likestilt med ekteskap. Med barn menes etter denne bestemmelsen personer under 18 \u00e5r. Saksutredning Rettsgrunnlaget er vederlagsforskriften (forskrift om egenandel for kommunale helse- og omsorgstjenester). Forskriften regulerer blant annet kommunens adgang til \u00e5 kreve egenandel for opphold i institusjoner. Etter forskriftens \u00a7 5 skal det gis fradrag i beregningsgrunnlaget n\u00e5r beboerne har hjemmeboende ektefelle og/eller barn. Etter vedtak fra kommunestyret i sak 19/98 som ble videref\u00f8rt i sak 80/02 ble ektefeller og samboere likestilt ved beregning av fors\u00f8rgerfradraget. I henhold til de nevnte vedtak gis det i dag fors\u00f8rgerfradrag til de som er: 1. er gift, 2. har v\u00e6rt samboere i mer enn 5 \u00e5r, og 3. de som har v\u00e6rt samboere i mindre enn 5 \u00e5r, men som har felles barn. Begrunnelsen for vedtak om \u00e5 inkludere samboere i fors\u00f8rgerfradrag er n\u00e6rmere beskrevet i saksutredning fra Helse- og sosialavdelingen som grunnlag for vedtak i kommunestyret i sak 80/02 som viste til at; \u00abSamboere har ikke p\u00e5 samme m\u00e5te som ektefeller en juridisk fors\u00f8rgelsesplikt ovenfor hverandre. Personer som har v\u00e6rt samboere over flere \u00e5r, vil imidlertid likevel ofte ha opprettet et \u00f8konomisk fellesskap der de er avhengige av hverandres inntekter. Hjemmeboende samboere kan dermed p\u00e5 samme m\u00e5te som gifte komme i en \u00f8konomisk vanskelig situasjon n\u00e5r den ene parten flytter p\u00e5 institusjon\u00bb. Videre i saksframlegget f\u00f8lger det at endringen som er foresl\u00e5tt ikke vil ha stor \u00f8konomisk konsekvens for Troms\u00f8 kommune p\u00e5 grunn av at det er de f\u00e6rreste av de som havner p\u00e5 institusjon, som ikke er gift. Videre henvises det til at samboerforholdet m\u00e5 ha vart i minst 5 \u00e5r med en henvisning til at dette korresponderer med folketrygdlovens regler for ektefeller. 2 Form\u00e5let bak vedtaket om likestilling av hjemmeboende ektefeller og samboere har dermed v\u00e6rt \u00e5 medvirke til at hjemmeboende samboere ikke skulle komme i en vesentlig d\u00e5rligere \u00f8konomisk situasjon etter at samboer blir innlagt p\u00e5 institusjon enn n\u00e5r de bodde sammen. Av oppbygningen av vederlagsforskriftens \u00a7 5 og i teori fremkommer det derimot at form\u00e5let bak fors\u00f8rgerfradraget er at; hjemmeboende ektefelle ikke skal komme d\u00e5rligere ut \u00f8konomisk enn om ektefellen som er p\u00e5 institusjon, var d\u00f8d. Det legges dermed vekt p\u00e5 hvordan den \u00f8konomiske situasjonen til etterlatte vil v\u00e6re etter ektefellens d\u00f8d og ikke hvordan den \u00f8konomiske situasjonen er mens de levde sammen. Av vederlagsforskriftens \u00a7 5 annet ledd fremg\u00e5r det videre at fradraget i beregningsgrunnlaget minst skal tilsvare de brutto pensjonene ektefelle og barn ville ha f\u00e5tt fra folketrygden dersom beboeren var d\u00f8d. Fors\u00f8rgerfradraget er dermed direkte tilknyttet reglene om etterlattepensjon i folketrygdloven og man skal s\u00e5ledes regne ut en \u00abtenkt etterlattepensjon\u00bb. Reglene i folketrygdloven om hvem som har rett til gjenlevende/etterlatte ytelser har nylig gjennomg\u00e5tt store endringer med ikrafttredelse fra 1.1.2024. Av folketrygdlovens \u00a7 17-4 (vilk\u00e5r for ytelser) f\u00f8lger; \u00abDet er et vilk\u00e5r for rett til ytelser til gjenlevende ektefelle etter dette kapitlet at vedkommende p\u00e5 tidspunktet for d\u00f8dsfallet a) var gift med den avd\u00f8de og ekteskapet hadde vart i minst fem \u00e5r, b) har eller har hatt barn med den avd\u00f8de eller c) har omsorg for barn under 18 \u00e5r med minst halvparten av full tid\u00bb. I dag innvilger Troms\u00f8 kommune fors\u00f8rgerfradrag til samboere som ikke vil ha rett til etterlattepensjon p\u00e5 et senere tidspunkt. P\u00e5 denne m\u00e5ten vil dagens regler motvirke incitamentet for \u00e5 planlegge for og s\u00f8rge for en trygg \u00f8konomisk situasjon som etterlatt. For at skj\u00f8nnet til Troms\u00f8 kommune skal harmonisere med gjeldende lovverk m\u00e5 bestemmelsen om fors\u00f8rgerfradraget for samboere endres til \u00e5 samsvare med Folketrygdlovens \u00a7 17-4. Endringen medf\u00f8rer at retten til fors\u00f8rgerfradrag for ektefeller ogs\u00e5 skal gjelde for ugifte som bor sammen, men da kun de som i tillegg enten; 1. har eller har hatt felles barn, eller 2. tidligere har v\u00e6rt gift med hverandre Pr. i dag har Helse- og omsorg registrert 10 personer i langtidsopphold som f\u00e5r fors\u00f8rgerfradrag for hjemmeboende samboer, hvorav 2 av disse har felles barn med samboeren. Fors\u00f8rgerfradraget for disse 10 beboerne utgj\u00f8r til sammen ca. kr 664 500,- pr. \u00e5r. Laveste fradrag pr mnd. er p\u00e5 kr. 752 og h\u00f8yeste fradrag pr. mnd. er p\u00e5 kr. 9 941. Det vil ogs\u00e5 v\u00e6re enkelte korttidsbeboere (over 60 d\u00f8gn) med hjemmeboende samboere. Disse har vi ikke oversikt over og stipulerte tall er uvisst da varigheten av oppholdet varierer. Det forventes derimot at antall samboerpar vil \u00f8ke i kommende generasjoner. Til sammenligning er det i dag 75 langtidsbeboere med fors\u00f8rgerfradrag for ektefeller. Basert p\u00e5 dette vil den foresl\u00e5tte endringen ramme f\u00e5, men for enkelte vil det kunne ha en betydelig endring i den \u00f8konomiske situasjon. Disse vil man imidlertid hensynta ved at endringen 3 ikke er tenkt \u00e5 tre i kraft f\u00f8r 01.01.2025. De som rammes vil s\u00e5ledes bli varslet om endringen i god tid og dermed gis mulighet til \u00e5 omstille seg \u00f8konomisk. Videre, hvis det skulle v\u00e6re behov for de ber\u00f8rte, vil Troms\u00f8 kommune etter en skj\u00f8nnsmessigvurdering i tillegg kunne hensynta den enkelte ved \u00e5 innvilge et tidsavgrenset fradrag for boutgifter slik at vedkommende f\u00e5r mulighet til \u00e5 omstille seg. Konklusjon Fors\u00f8rgerfradraget for hjemmeboende samboere endres i henhold til foresl\u00e5tt innstilling til vedtak. Vedtakskompetanse Helse- og velferdsutvalget. Vedlegg 4 "
}