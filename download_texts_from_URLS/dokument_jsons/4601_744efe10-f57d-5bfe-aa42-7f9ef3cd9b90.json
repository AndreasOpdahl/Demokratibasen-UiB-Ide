{
  "dokument_id": "744efe10-f57d-5bfe-aa42-7f9ef3cd9b90",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 10 fra Ole Martini (V) om midler til Bergen sentrum i budsjettet. Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/9914455/Svar-pa-skriftlig-sporsmal-nr-10-fra-Ole-Martini-V-om-midler-til-Bergen-sentrum-i-budsjettet-Utvalg-for-finans-kultur-og-naering",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/08708-4 Saksbehandler: Gerd Nilsen Fra Dato: 3. mars 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 10 fra Ole Martini (V) om midler til Bergen sentrum i budsjettet. Utvalg for finans, kultur og n\u00e6ring Da byr\u00e5dspartiene ble enig om \u00e5rets budsjett med samarbeidspartiene Bergenslisten. Industripartiet og Pensjonistpartiet var det kuttet kraftig i midlene til n\u00e6ringsutvikling, men det var satt av 2 millioner til Bergen kommunes selskap Bergen Sentrum AS. I avisen kunne vi lese at \u201cI forslaget kommer det frem at de seks partiene har satt av penger til en fast bop\u00e6l til Pepperkakebyen i Kong Oscars gate 24 og 26\u201d. Gruppeleder for Bergenslisten bekreftet forst\u00e5elsen b\u00e5de fra talerstolen i bystyret og i BT: \u201c\u2013 I flere \u00e5r har Pepperkakebyen flyttet rundt. N\u00e5 sikret vi at Pepperkakebyen f\u00e5r en fast adresse, sier Bergenslistens Trond Tystad\u201d. I BA kan vi 16/11 2023 lese mer om disse planene. Det skal etableres noe som omtales som et nytt kulturhus i Bergen sentrum med prosjektnavnet \u201cbyROMMET\u201d. Det skal etableres over 1000 kvm og koste 15 - 20 millioner i investeringer. \u201cbyROMMET\u201d skal blant annet inneholde arrangementer, utstillinger, serveringssteder og buldrevegg. Forventet omsetning i l\u00f8pet av et \u00e5r er p\u00e5 15-20 millioner. \u201cDette skal v\u00e6re s\u00e5 attraktivt at folk er villig til \u00e5 betale det det koster\u201d sier daglig leder Steinar Kristoffersen til BA. Prosjektet kan ogs\u00e5 leses om i BT 16/11 2023, under overskriften \u201cDr\u00f8mmer om samme status som Vilvite og Akvariet\u201d. Der fremkommer det at de mangler kapital og daglig leder sier at \u201cjeg har snakket litt politisk og s\u00e5nn, og pr\u00f8vd \u00e5 f\u00e5 noe av dette inn i bybudsjettet\u201d. Og i budsjettet fikk alts\u00e5 Bergen sentrum AS to millioner med dette form\u00e5let. Prosjektet til Bergen Sentrum AS fremst\u00e5r som et n\u00e6ringsprosjekt hvor ett av selskapene til Bergen kommune kan se ut til \u00e5 g\u00e5 i konkurranse med spisesteder, arrangementer, utstillinger, og akt\u00f8rer som Kulturhuset, VilVite, Akvariet osv. Det er forventet en betydelig omsetning p\u00e5 15-20 millioner. Dette er akt\u00f8rer som ikke har Bergen kommune som eier og bystyret som finansieringskilde. Sp\u00f8rsm\u00e5l til byr\u00e5den: 1. Hvordan har Bergen Sentrum AS forankret et slikt prosjekt hos eierne, og har byr\u00e5den v\u00e6rt involvert eller konsultert i arbeidet med \u201cbyROMMET\u201d? 2. Er det i tr\u00e5d med statsst\u00f8tteregelverket \u00e5 bidra med midler til et slikt prosjekt? 3. Er st\u00f8rrelsen p\u00e5 tilskudd kontrollert mot maksbel\u00f8p for \u00e5 motta bagatellmessig st\u00f8tte? Svar fra byr\u00e5den: 1. Byr\u00e5den har kun mulighet til \u00e5 ut\u00f8ve eierskap i Bergen Sentrum AS p\u00e5 generalforsamlingen. Prosjektet ble vedtatt i styret til Bergen Sentrum AS og var ikke tema p\u00e5 generalforsamlingen i 2023. Byr\u00e5den har ikke v\u00e6rt involvert i arbeidet med byROMMET. Byr\u00e5dens administrasjon fikk en kort presentasjon av prosjektet 18. oktober. Administrasjonen var ikke involvert i prosessen med utforming av s\u00f8knaden som bystyret vedtok \u00e5 gi st\u00f8tte. 2. Tilskuddet er, s\u00e5 vidt meg bekjent, tiltenkt \u00e5 bidra til \u00e5 realisere pepperkakebyen, et fellesgodeprosjekt for hele byens befolkning og tilreisende. For \u00e5 ha et tydelig skille mellom Bergen Sentrum AS og pepperkakebyen, kommer jeg til \u00e5 oppfordre til at det opprettes et eget selskap for pepperkakebyen, og at dette selskapet vil motta, og forvalte, tilskuddet fra Bergen kommune. Tilskuddet vil \u00f8remerkes til form\u00e5let og ikke kunne benyttes til annen aktivitet i Bergen Sentrum AS. 3. Bergen kommune vil, som en del av saksbehandlingen, gjennomf\u00f8re en juridisk vurdering av om st\u00f8tten (i) er \u00e5 betrakte som statsst\u00f8tte og (ii) hvis ja, hvordan den eventuelt passer inn under eksempelvis gruppeunntaksforordningen (GBER). En enkel virksomhet kan ikke motta mer enn 200 000 EUR i bagatellmessig st\u00f8tte over en periode p\u00e5 tre regnskaps\u00e5r. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}