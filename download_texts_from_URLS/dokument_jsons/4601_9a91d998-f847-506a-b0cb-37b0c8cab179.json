{
  "dokument_id": "9a91d998-f847-506a-b0cb-37b0c8cab179",
  "doc_type": "case_presentation",
  "kommune": 4601,
  "tittel": "Ytrebygda, Gnr. 120, Bnr. 59 mfl. Vestre Storheilia,  Reguleringsplan",
  "url": "https://bergen.kommune.no/politikere-utvalg/api/fil/bk360/11577227/Framstilling-Ytrebygda-Gnr-120-Bnr-59-mfl-Vestre-Storheilia-Reguleringsplan",
  "tekst": " R\u00e5det for byforming og arkitektur (RBA) 55-24 Saksframstilling V\u00e5r referanse: 2022/56750-54 Saksbehandler: \u00c5ge Vallestad Ytrebygda, Gnr. 120, Bnr. 59 mfl. Vestre Storheilia, Reguleringsplan Hva saken gjelder: Saken gjelder forslag til reguleringsplan nr. 70270000 Ytrebygda, Gnr. 120, Bnr. 59 mfl. Vestre Storheilia, som legges ut til offentlig ettersyn i forbindelse med 1. gangs behandling. Forslagsstiller: Multiconsult Norge AS foresl\u00e5r p\u00e5 vegne av Krohn\u00e5s Prosjekt AS detaljregulering for et omr\u00e5de mellom Folldalsheia og Vestre Storheilia i Ytrebygda bydel. Figur 1: Oversiktsbilde over planomr\u00e5det mellom Folldalsheia og Vestre Storheilia. Planomr\u00e5de: Planomr\u00e5det omfatter eiendommene gnr. 120 bnr. 59 m. fl., og ligger i en skogkledd skr\u00e5ning mellom Folldalsheia og Vestre Storheilia. Reguleringsstatus: Planomr\u00e5det ligger innenfor byfortettingssone i Kommuneplanens arealdel (KPA), cirka 500 meter fra bybaneholdeplass R\u00e5st\u00f8len. 1 Form\u00e5l: Intensjonen med planforslaget er \u00e5 tilrettelegge for boligbebyggelse med inntil 36 leiligheter og tilh\u00f8rende uteoppholdsareal og parkering. Planomr\u00e5det ligger i en skogkledd skr\u00e5ning mellom Folldalsheia og Vestre Storheilia. Merknader til kunngj\u00f8ring og varsling av oppstart Til varsel om oppstart ble det mottatt 11 private merknader og 13 h\u00f8ringsuttalelser. Disse er oppsummert og kommentert av forslagsstiller i merknadsskjema datert 22.09.2022. Materialet er gjennomg\u00e5tt og vurderes som dekkende. Ved begrenset h\u00f8ring er det mottatt fire private merknader og fem h\u00f8ringsuttalelser. Disse er oppsummert og kommentert av forslagsstiller i merknadsskjema datert 03.07.2024. Materialet er gjennomg\u00e5tt og vurderes som dekkende. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Det er allerede etablert en snarvei til S\u00f8r\u00e5sh\u00f8gda skole, slik at det ikke er behov for en ny forbindelse mellom Folldalsheia og Vestre Storheilia. \u2022 Vestre Storheilia er uten fortau og har d\u00e5rlige snumuligheter for kj\u00f8ret\u00f8y og t\u00e5ler derfor ikke \u00f8kt trafikk. \u2022 Fare for \u00f8kt biltrafikk i Vestre Storheilia dersom det \u00e5pnes opp for mulighet for snarvei gjennom planomr\u00e5det. \u2022 Naboer vil beholde gnr. 120, bnr. 281 som felleseie for beboere i omr\u00e5det slik det er i dag. \u2022 Beholde opparbeidet lekeplass. \u2022 Planforslaget viser ruvende bebyggelse i utakt med eneboligbebyggelsen i Vestre Storheilia. \u2022 Det m\u00e5 tas hensyn til eksisterende bygningsstrukturer ved valg av arkitektonisk uttrykk. Fagetatens vurderinger: Arealstrategi og plangrunnlag Planomr\u00e5det er p\u00e5 ca. 15 dekar og ligger i hovedsak innenfor byfortettingssonen i KPA. Planforslaget er i tr\u00e5d med KPA og kommuneplanens samfunnsdel (KPS). Planomr\u00e5det ligger innenfor byfortettingssonen med kort avstand til bybane, skoler og barnehager, og ligger innenfor konsesjonsomr\u00e5de for fjernvarme. Plassering og h\u00f8yder I prosessen er planforslaget blitt nedskalert og bygningsvolumene mer oppl\u00f8st. H\u00f8yder er fastsatt i plankartet der m\u00f8neh\u00f8yder (MH) og delvis gesimsh\u00f8yder (GH) er oppgitt. Skr\u00e5tak er sikret i bestemmelsene. For delomr\u00e5de BB9 er det foresl\u00e5tt m\u00f8neh\u00f8yde kote +104, og kote +101,5. Veien Vestre Storheilia i bakkant av BB9 har koteh\u00f8yde ca. +102. Foresl\u00e5tt bebyggelse ligger derav ca. 2 meter over veien Vestre Storheilia. For den delen av bebyggelsen som planlegges med flate tak foresl\u00e5s gesimsh\u00f8yde der kotene kommer frem i plankartet. Det vises til snitt figur 7. Plan- og bygningsetaten har ikke merknader til foresl\u00e5tte h\u00f8yder, men p\u00e5peker at selv om bebyggelsen er delt opp i ulike felt/bygningsvolumer som varierer i h\u00f8yde og takutforming vil bebyggelsen p\u00e5 avstand oppleves som \u00e9n sammenhengende blokkbebyggelse. 2 Figur 2: Utklipp av plankart der koteh\u00f8yder kommer frem. Grad av utnytting Grad av utnytting er sikret i bestemmelsene, med unntak de to eksisterende boligene som kommer frem av plankartet. For den nederste delen av bebyggelsen BB1-BB8 foresl\u00e5s det %-BRA=320%. Dette inkluderer underjordiske rom og garasjeanlegget. For feltene BB9 og BB10 som har beliggenhet p\u00e5 oversiden av felles uteoppholdsareal foresl\u00e5s det samlet %- BRA=150%. Plan- og bygningsetaten har ikke merknad til foresl\u00e5tt grad av utnyttelse. Areal- og kvalitetskrav g\u00e5r foran maksimalt tillatt grad av utnytting. Arkitektonisk utforming Utformingen av bebyggelsen har v\u00e6rt et tema i planprosessen. Ved oppstart av planarbeidet ble det foresl\u00e5tt blokkbebyggelse med et st\u00f8rre volum og flere boenheter. Dialogen med plan- og bygningsetaten og Byarkitekten f\u00f8rte til at planforslaget ble bearbeidet, og bygningsvolumene og prosjektet ble nedskalert. Det vises til side 66 og 67 i planbeskrivelsen for mer informasjon. Plan- og bygningsetaten st\u00f8tter i hovedsak planforslaget, men mener at kvaliteter og gjennomf\u00f8ring ikke er tilstrekkelig sikret i bestemmelsene. Forslaget viser et stort bygnings- volum plassert mot en fjellskrent. Foresl\u00e5tt bebyggelse vil v\u00e6re synlig i omgivelsene. Det vil utgj\u00f8re en stor forskjell om bygningsmassen f\u00f8res opp i naturmaterialer og jordfarger med variasjon i fargebruken, enn om materialvalget blir ensfargete lyse fasadeplater. Bestemmelse 2.2.3 gir at: \u00abFarger p\u00e5 bygg skal harmonere med omkringliggende omgivelser iht. \u00abeksempel materialbruk\u00bb datert 06.06.2024.\u00bb If\u00f8lge vedlegget \u00abEksempel materialbruk\u00bb skal den nederste delen av bygningsmassen ha m\u00f8rkere farger og tyngre bygningsmaterialer, mens bygningsvolum p\u00e5 oversiden skal ha lysere farger og lettere materialer. Dokumentasjonen beskriver og henter inspirasjon fra material- og fargevalg fra ulike prosjekter i inn- og utland, men er ikke sikret tilstrekkelig i bestemmelsene. Illustrasjoner av bebyggelsen samsvarer ikke med beskrivelsen av bebyggelsen, og vi foresl\u00e5r derfor at materialvalg og farger sikres bedre i bestemmelsene. 3 Plankart og illustrasjoner Ved s\u00f8knad om tiltak har forslagstiller rett p\u00e5 utbygging i tr\u00e5d med planens juridisk bindende dokumenter. Illustrasjonsplanen gis juridisk virkning gjennom henvisning til bestemmelsene. N\u00e5r en sammenstiller plankartet og illustrasjonsplanen fremkommer det noen avvik. Se figur 3. Det tillates blant annet terrenginngrep i bestemmelsesomr\u00e5de #3, noe som ikke kommer frem av innsendte illustrasjoner. Byggegrensen mot kommunal vei (o_KV1) sikrer ikke areal for gr\u00f8nnstruktur slik b\u00e5de illustrasjonsplanen og illustrasjoner viser. Det vises til omr\u00e5det foran BB5, BB6 og BB7. Til 2. gangs behandling foresl\u00e5r PBE endringer slik at plankartet blir mer i tr\u00e5d med illustrasjonsplanen og illustrasjoner av bebyggelsen, herunder trapper, adkomst, uteoppholdsarealer og gr\u00f8ntarealer. Avstanden mellom foresl\u00e5tt byggegrense i plankart og veien Folldalsheia b\u00f8r etter v\u00e5rt syn \u00f8kes, og det b\u00f8r sikres areal for gr\u00f8nnstruktur mellom bebyggelsen og veiareal. Figur 3: Utklipp av sammenstilling av plankart og illustrasjonsplan. Bokvalitet og uteoppholdsareal Plan- og bygningsetaten erkjenner behovet for mindre leiligheter for ulike brukergrupper, men anbefaler likevel at forslagstiller ser p\u00e5 l\u00f8sninger som gir bedre kvalitet, herunder leiligheter over to eller flere plan, noe som vil \u00f8ke andelen gjennomg\u00e5ende leiligheter. Vi foresl\u00e5r derfor at antall ensidig belyste leiligheter reduseres. Det vises til etasjeplaner der planl\u00f8sninger kommer frem. Alternativ l\u00f8sning er at leiligheter sl\u00e5s sammen langs bebyggelsens vestvendte fasade. Ved slik utforming blir det betydelig st\u00f8rre flate med dagslys, mens st\u00f8yforholdene blir uendret. Bestemmelse 3.1.5.i. \u00abInnenfor felt BB1-BB8 kan det etableres gjesteleilighet, verksted og andre fellesfunksjoner\u00bb. 4 Fellesarealer er derved ikke sikret tilstrekkelig i bestemmelsene, men er en mulighet for forslagsstiller \u00e5 etablere. Intensjon om fellesarealer m\u00e5 sikres i bestemmelsene. Planforslaget tilfredsstiller krav om minste uteoppholdsareal (MUA). Det skal tilrettelegges for fellesareal med beliggenhet mellom de foresl\u00e5tte blokkene. Sol- og skyggediagram viser at dette arealet har tilfredsstillende solforhold. I prosessen har plan- og bygningsetaten presisert at det ikke kan tillates adkomst for biler til dette omr\u00e5det, heller ikke for utrykningskj\u00f8ret\u00f8y. Arealet har mange trappeforbindelser og skal opparbeides med beplantning, og tilrettelegges for opphold og lek. I dette arealet vil det ikke v\u00e6re mulig eller \u00f8nskelig \u00e5 tilrettelegge for snumuligheter for kj\u00f8ret\u00f8y. Adkomst for utrykningskj\u00f8ret\u00f8y vil v\u00e6re i Folldalsheia og i Vestre Storheilia. Vi ber om innspill fra Bergen brannvesen om l\u00f8sningen for utrykningskj\u00f8ret\u00f8y er tilfredsstillende. Innenfor bestemmelsesomr\u00e5de #2 skal det etableres en trappeforbindelse og gr\u00f8nnstruktur iht. illustrasjonsplanen. Det er sikret ved rekkef\u00f8lgekrav at gangforbindelsen og gr\u00f8nnstrukturen skal v\u00e6re etablert og opparbeidet f\u00f8r bebyggelsen tas i bruk. Figur 4: Utklipp av illustrasjonsplanen som viser felles uteoppholdsareal Forslagstiller har informert om at ytterligere reduksjon av prosjektet ikke vil v\u00e6re \u00f8konomisk b\u00e6rekraftig, og har derfor ikke im\u00f8tekommet v\u00e5r anmodning om \u00e5 redusere antall boliger ytterligere. 5 Park og annen veigrunn Planforslaget omfatter areal for park o_PA og annen veigrunn o_AVG1-9. Bestemmelsene sikrer opparbeidelse av park, men har ikke rekkef\u00f8lgebestemmelser til opparbeidelse av form\u00e5let annen veigrunn. Vi foresl\u00e5r at dette tilf\u00f8res bestemmelsene. Figur 5: Planomr\u00e5det med adkomst til Vestre Storheilia, annen veigrunn og park Figur 6: Oversiktsbilde over planomr\u00e5det mellom Folldalsheia og Vestre Storheilia. Masseuttak og skj\u00e6ringer Skredfaredokumentasjonen anbefaler sikringstiltak i omr\u00e5det. Det er lagt inn en faresone H310 i plankartet som dekker det aktuelle omr\u00e5det. Skredfarerapporten kommer blant annet med f\u00f8lgende vurdering av planomr\u00e5det: \u00abDet er planlagt inngrep i terrenget i forbindelse med opparbeiding av ny byggetomt i skredvurdert omr\u00e5de. I forbindelse med uttak av berg vil skredvurdert terreng endres, og det vil dannes nye skj\u00e6ringer p\u00e5 tomten. Inngrepene vil f\u00f8re til at ustabilt berg blir eksponert, og potensielt undergrave eller p\u00e5 annet vis destabilisere blokker og overliggende l\u00f8smasser p\u00e5 tomten.\u00bb Det er sikret i bestemmelse 2.7 at ved s\u00f8knad om tiltak skal det sendes inn rassikringsplan. Denne skal v\u00e6re utarbeidet av foretak med geologisk/geoteknisk kompetanse. Planen skal vise omfang og metodevalg for rassikring f\u00f8r oppstart av byggearbeid, samt en sikringsplan for ferdsel i omr\u00e5det. 6 Figur 7: Oversiktsbilde over planomr\u00e5det mellom Folldalsheia og Vestre Storheilia Sykkel- og bilparkering Sykkelparkering er regulert i tr\u00e5d med bestemmelser i KPA. Det vil si 2,5 parkeringsplasser per 100 m2 bolig. I tilknytning til sykkelparkeringen skal det sikres mulighet for sykkelvogner og lastesykler, og tilrettelegging for lading. All parkering skal l\u00f8ses i parkeringskjeller under boligene. Anlegget er felles for BB1-BB10. For bilparkering skal det tilrettelegges for minimum 0,6 og maksimalt 0,8 parkeringsplasser per 100 m2 bolig. Beboere i Vestre Storheilia har i merknader til oppstart ytret bekymring for fremmedparkering, ettersom de mener det skal tilrettelegges for relativt lav parkeringsdekning for bil. Planomr\u00e5det ligger omtrent 500 meter fra bybaneholdeplass R\u00e5st\u00f8len, og er i gangavstand til b\u00e5de S\u00f8r\u00e5sh\u00f8gda barneskole, R\u00e5 ungdomsskole skole og barnehager, noe som kan bidra til redusert kj\u00f8ring til daglige gj\u00f8rem\u00e5l. Plan- og bygningsetaten er enig i den foresl\u00e5tte parkeringsdekningen. Renovasjon Det er avsatt areal for nedgravde kontainere innenfor planomr\u00e5det som skal v\u00e6re felles for boliger innen delfelt BB1-BB10. I prosessen har plassering og adkomst til konteinere ved t\u00f8mming v\u00e6rt et tema. Plan- og bygningsetaten st\u00f8tter den foresl\u00e5tte plasseringen i planforslaget. Figur 9: forslag til plassering av renovasjonsl\u00f8sning. 7 St\u00f8y I prosessen har bokvalitet, st\u00f8rrelse og utforming av leiligheter v\u00e6rt et tema. Planforslaget viser flere sm\u00e5, og ensidige belyste leiligheter, der flere leiligheter ogs\u00e5 ligger innenfor gul st\u00f8ysone. Det foresl\u00e5s tiltak for \u00e5 b\u00f8te p\u00e5 st\u00f8ysituasjonen, men grunnet beliggenheten inntil en fjellskr\u00e5ning foresl\u00e5s ni av 36 planlagte boenheter som ensidige belyste leiligheter. \u00c5tte av disse har lydniv\u00e5 ved fasade som gj\u00f8r at de ikke oppfyller krav om stille side. Fra st\u00f8yutredningen: \u00abDet er \u00e5tte boenheter med st\u00f8yutsatt fasade som ikke er gjennomg\u00e5ende og dermed i ikke oppn\u00e5r dette kriteriet. For disse er vestfasaden utformet med nisjer som gir hver boenhet en liten nordfasade med \u00e5pningsbart vindu hvor lydniv\u00e5 er tilfredsstillende (\u2264 55 dB (Lden)). Dette er i T-1442 definert som dempet fasade, og er anbefalt \u00e5 bare Benyttes i en mindre andel av boenhetene. For disse \u00e5tte boenhetene er man avhengig av at omfanget av bruken av dempet fasade som erstatning for stille side aksepteres.\u00bb En dempet fasade er i motsetning til en stille side en fasade hvor det er gjort lokale tiltak som reduserer lydniv\u00e5 for den enkelte boenhet eller st\u00f8yf\u00f8lsomme rom. Lydniv\u00e5et beregnes i fasadeplanet 2/3 h\u00f8yde opp foran et \u00e5pningsbart vindu og/eller balkongd\u00f8r. Grunnet terrenget og beliggenhet kan en mindre del av bebyggelsen aksepteres med denne l\u00f8sningen. Vi anbefaler imidlertid at flere leiligheter g\u00e5r over to plan slik at en kan oppn\u00e5 gjennomg\u00e5ende leiligheter og stille side, og f\u00e6rrest mulig leiligheter med dempet fasade. Vi anbefaler at antall ensidig belyste leiligheter med dempet fasade reduseres til fire. Figur 11: Utklipp fra st\u00f8yutredningen som viser st\u00f8y p\u00e5 fasade. Planomr\u00e5det er utsatt for veitrafikkst\u00f8y fra Steinsvikvegen. Bestemmelse 2.5.1.a sikrer at retningslinjer for st\u00f8y i arealplanlegging T-1442 legges til grunn for tiltak innenfor planomr\u00e5det. Kommuneplanens bestemmelser \u00a7 22 n\u00e5r det gjelder st\u00f8ykrav er ikke sikret i bestemmelsene, eksempelvis er det ikke sikret planl\u00f8sning og stille side. Selv om st\u00f8yrapporten er gitt juridisk virkning gjennom henvisning til bestemmelsene er det ikke tilstrekkelig \u00e5 vise til st\u00f8yrapporten. Grenseverdier for st\u00f8y m\u00e5 fastsettes i bestemmelsene, og avb\u00f8tende tiltak sikres. 8 Oppsummering av PBE sine hovedf\u00f8ringer for videre prosess: a) Grenseverdier for st\u00f8y og avb\u00f8tende tiltak m\u00e5 fastsettes i bestemmelsene. b) Boligene skal i hovedsak v\u00e6re gjennomg\u00e5ende. Inntil fire leiligheter kan aksepteres ensidig belyst med dempet fasade. c) Innvendige fellesarealer m\u00e5 sikres i bestemmelsene. d) Byggegrense mot Folldalsheia ved BB5, BB6 og BB7 endres til \u00e5 v\u00e6re i tr\u00e5d med illustrasjonsplan og illustrasjoner. e) Materialvalg og farger skal sikres i bestemmelsene. Det skal brukes avdempede jordfarger som skal variere mellom felt. Tradisjonelle bygningsmaterialer som mur og tre skal benyttes. Platekledde fasader kan kun brukes for mindre del av bebyggelsen. f) Areal avsatt til annen veigrunn, o_AVG skal v\u00e6re opparbeidet f\u00f8r bygningene tas i bruk. g) Det m\u00e5 stilles krav til bygge- og anleggsfasen vurdert opp imot forventete ulemper for omgivelsene. Prosess: Byarkitekten har deltatt som r\u00e5dgiver inn i planprosessen i flere m\u00f8ter, og kommet med f\u00f8lgende innspill: 22.06.2021: - Byarkitekten p\u00e5pekte i m\u00f8tet at bygningsvolumene og h\u00f8yder b\u00f8r reduseres, og at den arkitektoniske utformingen b\u00f8r bearbeides slik at det reduserer virkningen av h\u00f8yde sett fra gateplan. (jobbe med oppdeling av volumene, fasadeutforming, takform/ gesims, sprang i fasade, materialbruk, mm.) - Man b\u00f8r bearbeide prosjektet slik at man skaper attraktive f\u00f8rste etasjer gjennom hele prosjektet. Den tette veggen til parkeringsetasjen spesielt skal bearbeides vesentlig. - Takterrassen kan med fordel deles p\u00e5 ulike niv\u00e5er og i flere mindre soner. - Det m\u00e5 bedre tilrettelegges for sosiale m\u00f8teplasser i prosjektet. - Sp\u00f8rsm\u00e5l ble luftet undervegs gjennom hele m\u00f8tet. P\u00e5f\u00f8lgende punkt under omhandler kjernetema (volum og sosiale m\u00f8teplasser/n\u00e6rmilj\u00f8l\u00f8sninger) som ble diskutert ang\u00e5ende forbedringer i skisseprosjektet. Det er tatt snipper fra skisseprosjektet med for \u00e5 tydeliggj\u00f8re diskusjonen som var. 15.09.2021: - Byarkitekten anbefaler \u00e5 se p\u00e5 en nedtrapping av bygningsh\u00f8yden i den fremste rekken mot s\u00f8r slik at ogs\u00e5 den fremste rekken f\u00f8lger landskapets topografi slik den bakre rekken gj\u00f8r. Man kan evt se p\u00e5 om man kan ta igjen det tapte arealet i de bakerste byggene (og da spesielt det s\u00f8rligst bygget i bakre rekke). Nedtrapping samt justering av takform og fotavtrykk p\u00e5 sydligste bygg vil ogs\u00e5 gi positiv virkning mot eksisterende bolig (Folldalsheia 3c). - Vurdere flere takformer i front/evt. videreutvikle det som ligger i skissen. Forslagsstiller mener at fremre bebyggelse ikke skal kopiere takformen til den bakenforliggende, da disse boligene skal ha et annet uttrykk og gi et inntrykk av rekkehus og skille seg ut b\u00e5de i takform og materialitet. - Byarkitekten mener at selv om fremste bebyggelse har en litt annet utrykk vil det v\u00e6re \u00f8nskelig med noen elementer som binder sammen det fremste og bakenforliggende bebyggelse, for eks. bruk av tre, - Sikring av takform i planbestemmelser (vinkel og m\u00f8neretning). 9 - Vedr. innspill om \u00e5 tilrettelegge for Solcellepaneler p\u00e5 tak, gav Byplan tilbakemelding p\u00e5 at de er \u00e5pne for dialog og at dette kunne vurderes. Dette m\u00e5 eventuelt sikres n\u00e6rmere i planbestemmelsene. - Byarkitekten forklarte at h\u00f8ydene p\u00e5 de bakre punkthusene harmonerer godt med bakenforliggende terreng og bebyggelse, med en trinnvis nedtrapping fra nord til s\u00f8r, og at det ikke er behov for reduksjoner i h\u00f8yder eller volumer, kun et forslag om en liten forskyvning av det sydligste av disse jf. punkt under. - Byarkitekten forklarte videre at punkthusene i nedre del mot nord har harmoniske sprang i h\u00f8yder og plassering, b\u00e5de mht. opplevelsen fra Folldalsheia samt fra uteomr\u00e5dene/tunene p\u00e5 mellomniv\u00e5et. - (Vedr. tema heis, st\u00f8tter Byplan Byarkitektens innspill til endring. Vi er ikke negative til flere heiser (tvert imot), men at heishus ikke g\u00e5r over takflaten. Det betyr at \u00f8verste etasje m\u00e5 v\u00e6re i to plan. - Byarkitekten mener at heis i sydligste bygg b\u00f8r integreres i bygget for \u00e5 oppn\u00e5 brudd i bygningsvolum fra \u00f8verste niv\u00e5 og opplevelse av mindre tungt volum mot gate i dette omr\u00e5det. Det \u00e5pnes for \u00e5 ta igjen tapt areal andre steder i prosjektet. - Byarkitekten stilte sp\u00f8rsm\u00e5l ang\u00e5ende bygningstypologi i \u00f8verste bygg mot nor (rekkehus eller leilighetsbygg) og adkomst til rekkehus. Det er ikke tydelig om det skal v\u00e6re boliger over flere plan (rekkehus) uten behov for heis, eller om det skal v\u00e6re leiligheter p\u00e5 hvert plan. Et heisbygg kan komme over \u00f8verste bygg. Det er \u00f8nskelig \u00e5 integrere heissjakt dersom \u00f8verste leilighet f\u00e5r hems eller 2 etg. Arkitekt vurderer og bearbeider dette. - Byarkitekten ga innspill om \u00e5 forskyve \u00f8verste, sydligste bygg for \u00e5 frigi mer areal til passasje ved trappene. Byarkitekt sin skisse: Arkitekt vurderer og bearbeider dette. - 10 Konklusjon: Det bes om en helhetlig vurdering av planforslaget utfra Arkitektur +. Dette s\u00e6rlig med tanke p\u00e5 f\u00f8lgende prinsipper: \u2022 Prinsipp 03 Samspill mellom by og natur - Utform og plass\u00e9r byggverk slik at bebyggelsen reflekterer den underliggende topografien \u2022 Prinsipp 05 Vitalt byliv p\u00e5 bakkeplan - Tilpass byggeh\u00f8yden p\u00e5 en m\u00e5te som gir gatesnitt med en menneskelig skala og god kontakt mellom bygninger og utearealer - Skap variasjon i lange fasader ved sprang i byggeliv, samt utforming av gesimser og fasader som bidrar til fotgjengernes opplevelse - Utform kantsonene mellom privat bolig og uterom slik at boliv og byliv kan berike hverandre. \u2022 06 Sosialt b\u00e6rekraftige nabolag: - Organiser boligomr\u00e5der p\u00e5 en m\u00e5te som skaper ulike arenaer for fellesskap og interaksjon, med mange naturlige m\u00f8teplasser i hverdagen.\u2019 - Sett sammen varierte boligtyper der boligst\u00f8rrelse og planl\u00f8sning kan tilpasses ulike alders- og brukergruppers behov og livssituasjon \u2022 08 Endringsdyktig by: - Utvikle fleksible bygg som kan utvikles og transformeres i l\u00f8pet av byggets levetid. - Sett sammen varierte boligtyper der boligst\u00f8rrelse og planl\u00f8sning kan tilpasses ulike alders- og brukergruppers behov og livssituasjon. Forslag til vedtak: Legges frem i m\u00f8te. Dato: 22. november 2024 \u00c5ge Vallestad - Utvalgssekret\u00e6r 11 "
}