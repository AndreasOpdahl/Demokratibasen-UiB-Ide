{
  "dokument_id": "f4fe650b-f3ad-5969-aef1-3f14d210c32f",
  "doc_type": "case_presentation",
  "kommune": 4601,
  "tittel": "Ytrebygda gnr 112 bnr 2 Hjellestadvegen. Klage p\u00e5 avsl\u00e5tt s\u00f8knad om vesentlig terrenginngrep og masseh\u00e5ndteringsomr\u00e5de",
  "url": "https://bergen.kommune.no/politikere-utvalg/api/fil/bk360/10186848/Framstilling-Ytrebygda-gnr-112-bnr-2-Hjellestadvegen-Klage-pa-avslatt-soknad-om-vesentlig-terrenginngrep-og-massehandteringsomrade",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/37545-7 Ytrebygda gnr 112 bnr 2 Hjellestadvegen. Klage p\u00e5 avsl\u00e5tt s\u00f8knad om vesentlig terrenginngrep og masseh\u00e5ndteringsomr\u00e5de Hva saken gjelder: Saken gjelder klage p\u00e5 avsl\u00e5tt s\u00f8knad om vesentlig terrenginngrep og masselagring. Byggesaken var foranlediget av ulovlighetsoppf\u00f8lging, hvor det ble fattet vedtak med p\u00e5legg om retting og ileggelse av tvangsmulkt den 04.07.2023. S\u00f8knad om dispensasjon og tillatelse til mellomlagring av masser og terrenginngrep ble avsl\u00e5tt i vedtak datert 06.02.2024. Vedtaket er p\u00e5klaget av Harris advokatfirma v/adv. Henrik Lande den 26.02.2024. Tiltakshaver, Bijak Maskin AS, er ogs\u00e5 ansvarlig s\u00f8ker for tiltaket. Den oms\u00f8kte delen av eiendommen er omfattet av kommunedelplan for YTREBYGDA. GNR 107, KOMMUNEDELPLAN BIRKELAND, LILAND, \u00c5DLAND OG ESPELAND (KDP BL\u00c5E), og er vist som fremtidig grav- og urnelund med parkeringsanlegg. Se avslagsvedtaket pkt. 3.1 for utfyllende planstatus. Tiltaket er avhengig av dispensasjon fra kommunedelplanens bestemmelse \u00a7 1.2 om plankrav og arealform\u00e5let fremtidig grav- og urnelund. Alle n\u00f8dvendige dispensasjoner er oms\u00f8kt. Plan- og bygningsetaten har vurdert at tiltaket mangler ansvarsretter og oppdatert gjennomf\u00f8ringsplan, og at det etter all sannsynlighet trenger avkj\u00f8ringstillatelse og forurensningstillatelse. S\u00f8ker har kommentert dette med at ansvarsretter og gjennomf\u00f8ringsplan vil sendes inn med s\u00f8knad om igangsettingstillatelse, at det ikke er behov for avkj\u00f8ringstillatelse og at forurensningstillatelse ikke er relevant for avklaring av arealbruken (Statsforvalteren behandler ikke en eventuell s\u00f8knad etter forurensningsloven f\u00f8r kommunen har tatt endelig stilling til arealbruken). Vestland fylkeskommune v/ avdeling for infrastruktur og veg har gitt uttalelse 29.12.2023, hvor de uttalte at infrastrukturen knyttet til fylkesveien er tilstrekkelig for \u00e5 h\u00e5ndtere trafikken fra tiltaket. De ba samtidig om at det ble satt en grense p\u00e5 maks tre \u00e5r fra vedtaksdato, da tiltaket er midlertidig. Bymilj\u00f8etaten ga uttale 29.01.2024, hvor de uttrykte bekymring for forurensning til grunnen, og at det var et mulig milj\u00f8problem med avrenning til \u00c5dlandsbekken og det s\u00e5rbare sj\u00f8omr\u00e5det V\u00e5gsb\u00f8pollen. De vurderer at tilf\u00f8rte masser b\u00f8r fjernes, og omr\u00e5det tilbakef\u00f8res. Det m\u00e5 ogs\u00e5 gj\u00f8res tiltak for \u00e5 fjerne fremmede plantearter som er tilf\u00f8rt gjennom masselagring. Statsforvalteren i Vestland har i e-post datert 18.01.2024 skrevet at de ikke har s\u00e6rlige merknader til s\u00f8knaden, men minner om at saken ogs\u00e5 m\u00e5tte sendes til Milj\u00f8vernavdelingen hos Statsforvalteren for vurdering av om saken skal behandles etter forurensningsloven. 1 Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3. Det er mottatt merknader fra gbnr. 112/112 og 62 (Olav Birkeland, Elin Birkeland Theis, \u00c5se Sandblost og Einar Birkeland), hvor de er negative til at fyllinger skal ligge fram til endelig detaljreguleringsplan. De uttrykker ogs\u00e5 bekymring for avrenning til elv, myrer og sj\u00f8, samt for st\u00f8y som f\u00f8lge av tiltaket. Dersom tiltaket blir permanent, vurderer naboene at dette vil gi en verdiforringelse av deres eiendom. S\u00f8ker har kommentert nabomerknaden, og anf\u00f8rer at avrenningsfaren er liten. Vedr\u00f8rende st\u00f8y, viser de til at det ikke er snakk om d\u00f8gnkontinuerlig drift, og bare et f\u00e5tall tilfeller hvor oppdrag er p\u00e5 kveld/natt. Det vil da bare bli levert masser, ikke transportert bort eller bearbeidet. Bearbeiding skjer p\u00e5 dagtid, og skaper lite st\u00f8y og forurensning. Det er ikke tidligere mottatt naboklager p\u00e5 hverken st\u00f8y eller st\u00f8v. Klage: Klager anf\u00f8rer at vilk\u00e5rene for dispensasjon er oppfylt, og at tiltaket har gode visuelle kvaliteter. Klagen er omfattende, og hovedtrekk er gjengitt under. Det vises ellers til komplett klage, som ligger vedlagt. Plankrav Klager anf\u00f8rer at oms\u00f8kte tiltak ikke gj\u00f8r at hensynene bak plankravet blir vesentlig tilsidesatt. Forholdene som typisk skal belyses i en planprosess blir i tilstrekkelig grad belyst og ivaretatt gjennom byggesaksbehandlingen. Ber\u00f8rte myndigheter har ikke uttalt seg negativt, og veien vil t\u00e5le trafikken tiltaket medf\u00f8rer. Tiltaket vil ha en samlet positiv effekt for klimagass, og legger til rette for behandling av kortreiste masser og gjenvinning. Det er ikke gjort funn som viser at tiltaket er i strid med prinsippene i naturmangfoldloven \u00a7\u00a7 8-12. Hensynene som skal vurderes i en planprosess er i hovedsak vurdert i byggesaken, og form\u00e5let med plankravet blir ikke \u00abvesentlig\u00bb tilsidesatt. En planprosess er un\u00f8dvendig for \u00e5 gi godt nok beslutningsgrunnlag, og kostnaden st\u00e5r i misforhold til tiltakets omfang. Tiltaket vil ikke f\u00e5 negative konsekvenser for eventuell fremtidig planprosess, og medf\u00f8rer gevinster for milj\u00f8 og arbeidsplasser. Arealform\u00e5let grav- og urnelund Klager anf\u00f8rer at tiltaket er midlertidig, til endelig arealbruk er avklart i detaljplan. Arealet er satt av til byggeomr\u00e5de i KDP BL\u00c5E, og kan dermed ikke vurderes som et landbruksareal. Terrenginngrep vil uansett v\u00e6re n\u00f8dvendig ved opparbeidelse iht. overordnet plan. Det er ikke andre steder i omr\u00e5det som kan brukes til lokal masselagring, og avslag inneb\u00e6rer at overskuddsmasser m\u00e5 fraktes langt for mellomlagring. Gjenbruk av asfalt f\u00f8rer til milj\u00f8gevinst, virksomheten medf\u00f8rer ikke i seg selv st\u00f8rre mengder st\u00f8y/st\u00f8v, og beliggenheten for tiltaket er gunstig med tanke p\u00e5 transportmuligheter og behov i n\u00e6romr\u00e5det, samt n\u00e6rhet til Flesland kai. I Bergen s\u00f8r er tiltakshaver eneste leverand\u00f8r av frest asfalt. N\u00e6rmeste produsent av ren frest asfalt er NCC i Arna, men disse kan ikke levere tilstrekkelig for \u00e5 dekke behov i Bergen. Det er en fordel at tiltakshaver driver med b\u00e5de asfaltfresing og gjenvinning. Dette bidrar til \u00e5 trygge arbeidsplassene til de ansatte. Massene er lite synlig, og skjermet fra naboeiendommene. Det er trygg innkj\u00f8rsel, og Vestland fylkeskommune har ogs\u00e5 uttalt seg positivt til tiltaket. Visuelle kvaliteter Oms\u00f8kte areal er lite synlig og ligger skjermet fra naboeiendommene, og ingen av tilgrensende boligeiendommer har hatt innvendinger mot nabovarselet. Det er etter 2 tiltakshavers mening ikke korrekt at det blir store endringer i terrengformasjonen, det er tale om en mindre utjevning av opprinnelig terreng. At tiltaket er midlertidig gj\u00f8r ogs\u00e5 at det ikke f\u00e5r konsekvenser for omr\u00e5dets visuelle kvaliteter p\u00e5 sikt. Det vises ellers til komplett klage, som ligger vedlagt. Klager har ogs\u00e5 supplert informasjon 11.04.2024, hvor det er lagt fram rapport fra R\u00e5dgivende biologer AS, samt kontrakter som dokumenterer hvilken asfalt som er behandlet. Det vises til komplette vedlegg. Fagetatens vurdering og anbefaling: Plan- og bygningsetaten som fagetat har vurdert saken, og tilr\u00e5r at klagen ikke tas til f\u00f8lge, og at vedtak datert 06.02.2024 opprettholdes. Dispensasjon fra arealform\u00e5l Fagetaten opprettholder sin vurdering, og viser til at det er kommet merknader til s\u00f8knaden. At det ikke er kommer merknader tidligere har ikke betydning, sml. prinsippet om at ulovlig utf\u00f8rte tiltak ikke gir tiltakshaver noen beskyttelsesverdig interesse. Arealbruken det legges opp til, er vesentlig endret fra det som er forutsatt i KDP. Arealform\u00e5let \u00e5pner ikke for industri, og legger opp til en vesentlig annerledes terrengarrondering enn et omr\u00e5de for lagring og behandling av masser gir. Arealform\u00e5let for grav- og urnelund vil totalt tilsidesettes ved iverksetting av tiltaket, og realisering av tiltenkt form\u00e5l vil overhodet ikke la seg forene med p\u00e5g\u00e5ende anlegg for lagring og behandling av masser. At tiltaket er midlertidig vil dempe de negative virkningene, men det er ikke et tilstrekkelig tungtveiende argument. Tiltaket vil gi en slik bearbeiding av omr\u00e5det at ogs\u00e5 midlertidige l\u00f8sninger vil gi uheldige f\u00f8ringer for de fremtidige bruksmulighetene til eiendommen. Plankrav Fagetaten viser til at arealbruk som oms\u00f8kt kan oppn\u00e5s gjennom reguleringsplan, slik at bedriftens konkrete og n\u00e6ringsmessige behov for tiltaket ikke begrunner unntak fra plankravet. Dispensasjon vil gi en arealbruk som overhodet ikke er avklart for omr\u00e5det, og det er heller ikke avklart hvordan plangrep som parkering og tilkomst til friomr\u00e5der kan l\u00f8ses. Fagetatens vurdering er ogs\u00e5 at en generell uttalelse fra Vestland fylkeskommune om veien ikke f\u00e5r vekt i retning av at reguleringsplan ikke beh\u00f8ves. Det samme gjelder forurensningssituasjonen, som tar utgangspunkt i bruk av omr\u00e5det til lagring av frest asfalt. Man forst\u00e5r at dette er hovedform\u00e5let, men slik s\u00f8knaden er utformet \u00e5pner denne for lagring av andre masser. En naturlig del av planprosessen for slike tiltak ville v\u00e6rt vurdering og implementering av avb\u00f8tende tiltak og vilk\u00e5r for arealbruken for planomr\u00e5det. Viktige allmenne hensyn vil kunne sikres i en planprosess. Klager anf\u00f8rer at forurensningsfare, avrenning, p\u00e5virkning p\u00e5 naturmangfold m.m. er tilfredsstillende vurdert ved dispensasjonss\u00f8knaden, men det er ikke redegjort for slike forhold i saken p\u00e5 noen m\u00e5te som ville n\u00e6rme seg utredningskravene i en plansak. Fagetaten mener hensynene bak plankravet vil vesentlig tilsidesettes ved en dispensasjon, slik at denne ikke kan innvilges. Visuelle kvaliteter Fagetaten opprettholder vurderingen av at tiltaket ikke oppfyller kravene i pbl. \u00a7 29-2. Det blir vist til flyfoto som viser endringen av landskapet, og at tiltaket gir en vesentlig bearbeiding av omr\u00e5det. Ved en planprosess vil det normalt kunne stilles krav til avb\u00f8tende tiltak, terrengarrondering og milj\u00f8kvalitet ved avslutning og tilbakef\u00f8ring etter lagringsperioden. 3 Figur 1 - Utklipp fra fagnotat Det vises ellers til fagnotat datert 08.03.2024. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken og er kommet til at vedtaket b\u00f8r opprettholdes. Byr\u00e5det tiltrer fagetatens vurdering av at vilk\u00e5rene for dispensasjon ikke er oppfylt for verken plankrav eller arealform\u00e5let fremtidig grav- og urnelund, og at tiltaket ikke har gode visuelle kvaliteter. N\u00e5r det gjelder plankrav, viser byr\u00e5det s\u00e6rlig til at den lovlige situasjonen i omr\u00e5det er at arealet er ubygd, med landbruksareal og skog. Selv om arealet er lagt til et underform\u00e5l av bygg og anlegg i KDP, er det ikke \u00e5pnet for utbygging direkte etter kommunedelplanen. Det er alts\u00e5 gjort en vurdering av at det er behov for detaljregulering f\u00f8r utbygging i KDP. Byr\u00e5det viser ogs\u00e5 til at plankrav kan f\u00f8lge direkte av pbl. \u00a7 12-1 (3). Her sider forarbeidene1 til loven: \u00abVisse tiltak vil alene i kraft av st\u00f8rrelsen utl\u00f8se reguleringsplikt. I andre tilfeller kan tiltak som ikke i seg selv er s\u00e5 store, men der virkningene for omgivelsene er omfattende eller usikre, f\u00f8re til reguleringsplikt. Dette kan v\u00e6re aktuelt for tiltak som plasseres i s\u00e5rbare omr\u00e5der med f.eks. s\u00e6rlig verdifullt kultur- eller naturlandskap, omr\u00e5der som er preget av bevaringsverdig bebyggelse eller p\u00e5 annen m\u00e5te har s\u00e6rlig vernekarakter. Normalt vil bygge- og anleggstiltak i nye byggeomr\u00e5der v\u00e6re \u00e5 anse som st\u00f8rre bygge- og anleggsarbeider som vil kreve reguleringsplan, med mindre det er gitt bestemmelser i kommuneplanens arealdel om mindre og spredt utbygging etter \u00a7 11-10 nr. 1 og \u00a7 11- 11 nr. 1 og 2.\u00bb Her er det snakk om et nytt byggeomr\u00e5de, og det er s\u00e5rbar natur i n\u00e6rheten. Det er ogs\u00e5 allmenne interesser, ved at omr\u00e5det rundt fremtidig grav- og urnelund er lagt som LNF- omr\u00e5de. Parkeringsplass for grav- og urnelund skal ogs\u00e5 tjene som parkering/inngang til friluftsomr\u00e5det. En planprosess kan avklare om, og hvordan, man kan kombinere allmennhetens interesser med en mulig midlertidig bruk av omr\u00e5det til industri. I rapport fra r\u00e5dgivende biologer st\u00e5r det p\u00e5 s. 12, overskriften \u00ab\u00a7 10 (\u00d8KOSYSTEMTILN\u00c6RMING OG SAMLET BELASTNING)\u00bb: \u00abDet planlagte tiltaket vil ikke f\u00f8re til ytterligere arealbeslag av gr\u00f8ntomr\u00e5der. Tiltaksomr\u00e5det b\u00e6rer preg av sterk menneskelig p\u00e5virkning fra f\u00f8r, og ved\u00e5 gjennomf\u00f8re forslagene til avb\u00f8tende tiltak som 1 Ot.prp. nr. 32 (2007-2008), s. 228 4 foreligger i denne rapporten er det lite trolig at den samlede belastningen for \u00f8kosystemet i og n\u00e6rt planomr\u00e5det vil \u00f8ke.\u00bb Det kan stilles sp\u00f8rsm\u00e5l ved om rapporten har tatt utgangspunkt i dagens situasjon, hvor det er utf\u00f8rt terrenginngrep uten tillatelse. Ved b\u00e5de dispensasjon og regulering m\u00e5 man tenke tiltaket borte, slik at konsekvensene vurderes ut ifra et omr\u00e5de uten inngrep. \u00c5 ta utgangspunkt i situasjonen slik den er etter at tiltak er gjennomf\u00f8rt uten tillatelse, vil ikke gi en fullstendig oversikt over konsekvensene tiltaket medf\u00f8rer, f.eks. for tap av landskapskvaliteter og natur. Rapporten viser ogs\u00e5 at selv om risikoen for avrenning fra frest asfalt er liten, er den til stede for eldre asfalt. Slik s\u00f8knaden er utformet, er heller ikke tiltaket avgrenset til mottak av frest asfalt, men \u00abmellomlagring av masser\u00bb. Hvilke masser som kan lagres blir best behandlet i en reguleringsplan med bestemmelser, og dersom dispensasjon skulle bli ansett aktuelt b\u00f8r det stilles vilk\u00e5r som avgrenser hvilke masser som kan mellomlagres. Det er ogs\u00e5, som rapporten omtaler, behov for driftskontroll i form av kontroll og loggf\u00f8ring av mottatt asfalt, ikke ta imot masser der man mistenker innhold av tj\u00e6re og separat lagring av mottatte masser der det mistenkes tj\u00e6reinnhold. Hvordan disse tiltakene b\u00f8r gjennomf\u00f8res i praksis er forhold som b\u00f8r l\u00f8ses i en reguleringsplanprosess, og sikres i bestemmelser. Dersom det skal gis dispensasjon, b\u00f8r det som minimum settes vilk\u00e5r om driftskontroll, kontroll av masser og separat lagring, samt innsending av rutine for dette arbeidet. Rapporten viser ogs\u00e5 at det er observert et stort antall fremmede arter i tiltaksomr\u00e5det, inkludert parkslirekne. Rapporten nevner tiltak for hindring av spredning av fremmede arter, men ikke konkrete tiltak for bekjempelse av parkslirekne. Da dette ogs\u00e5 m\u00e5 f\u00f8lges opp over flere \u00e5r, er det et forhold som taler for at det b\u00f8r gjennomf\u00f8res en planprosess hvor bekjempelse kan ses over et lengre tidsperspektiv, og sikres i bestemmelsene. Tiltakets visuelle kvaliteter kan ogs\u00e5 bedre avklares i en planprosess. Selv om grav- og urnelund vil ha behov for en viss terrengbearbeidelse, kan man bevare naturlige landskapsformasjoner som koller, samt naturlige h\u00f8ydeforskjeller. En reguleringsplan kan ogs\u00e5 sette krav til hvordan arealet skal v\u00e6re opparbeidet ved ferdigstilling av tiltaket, f.eks. ved tilplanting med lokale arter. Bilde fra befaringsrapport (ULOV-2022/23657) viser at areal som tidligere var landbruk/skog, n\u00e5 er grusdekket og at det er plassert hauger med masser. Selv om omr\u00e5det ligger delvis skjult for omgivelsene vil dette ha virkning for allmennheten og bruk av n\u00e6rliggende omr\u00e5der som friluftsomr\u00e5de. Dette taler etter byr\u00e5dets vurdering for at tiltaket b\u00f8r avklares i planprosess. Byr\u00e5dets vurdering er at hensynene bak plankravet fortsatt gj\u00f8r seg gjeldende med styrke, og at vilk\u00e5rene for dispensasjon ikke er oppfylt. N\u00e5r det gjelder dispensasjon fra arealform\u00e5l, vises det til at det har kommet nabomerknader i byggesaken. At det ikke er kommet merknader tidligere tillegges ikke vekt, da man ikke f\u00e5r en beskyttelsesverdig interesse ved ikke-oms\u00f8kte tiltak. At KDP BL\u00c5E legger omr\u00e5det til et underform\u00e5l av bygg og anlegg \u00e5pner heller ikke for at man kan bygge alle typer underform\u00e5l. Det kan f.eks. ikke antas at man kan bygge kj\u00f8pesenter p\u00e5 et omr\u00e5de for grav- og urnelund, selv om begge er underform\u00e5l av bebyggelse og anlegg. P\u00e5 samme m\u00e5te er ikke et massedeponi det samme som en grav- og urnelund, verken n\u00e5r det gjelder allmennhetens tilgang til omr\u00e5det, visuelle kvaliteter og p\u00e5virkning p\u00e5 omgivelsene. Byr\u00e5det har forst\u00e5else for at tiltakshaver \u00f8nsker et areal for virksomheten sin, men arealbruk b\u00f8r avklares gjennom planlegging slik at virksomhet som tiltakshavers blir lagt til egnede areal. I denne saken fremst\u00e5r det som at eiendommen er valgt ut fra eierskap, ikke egnethet. En planprosess kan b\u00e5de avklare om eiendommen er egnet for \u00f8nsket bruk, og ogs\u00e5 om dette kan kombineres med senere bruk til grav- og urnelund. Slik situasjonen er n\u00e5, vurderer 5 byr\u00e5det at dispensasjon vil vesentlig tilsidesette hensynene bak arealform\u00e5let og plan- og bygningslovens form\u00e5lsparagraf. Byr\u00e5det ser det som positivt \u00e5 ivareta arbeidsplasser og legge til rette for gjenbruk av material og mindre behov for transport, men dette er ikke forhold som gj\u00f8r at man kan fravike krav om planprosess. Byr\u00e5det ser behovet for en lokalitet for masselagring i Bergen s\u00f8r, men dette er likevel tiltak som krever forsvarlig planavklaring, ikke behandling gjennom enkeltvise dispensasjoner. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Vedtak datert 06.02.2024 opprettholdes. Klagen tas ikke til f\u00f8lge. Dato: 21. mai 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 08.03.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 06.02.2024 5. Klage datert 26.02.2024 6. Dispensasjonss\u00f8knad 7. Nabomerknader med s\u00f8kers kommentarer 8. Uttale fra Bymilj\u00f8etaten datert 29.01.2024 9. Uttale fra Vestland Fylkeskommune datert 29.12.2023 10. Tegninger E-post fra Harris advokatfirma v/adv. Henrik Lande datert 10.04.2024 med f\u00f8lgende vedlegg: 1. KFA \u2013 Veileder i gjenbruk av asfalt \u2013 2019 2. Merknader 09.06.2023 3. Naturmangfoldsrapport Espelandsvegen 4. Bilag til klagesak 5. Bilag 3 \u2013 46-2023-01-v4 SVV Hordaland.pdf 6. Bilag 4 \u2013 46-2023-03-v1 Aola, BOA og Nordhordaland.pdf 7. Bilag 5 \u2013 46-2023-02-v1.pdf 8. Bilag 6 \u2013 Kontrakt 46-2024-03-v1.pdf 6 "
}