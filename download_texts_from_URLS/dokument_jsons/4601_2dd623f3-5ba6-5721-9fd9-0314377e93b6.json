{
  "dokument_id": "2dd623f3-5ba6-5721-9fd9-0314377e93b6",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 74 fra Christian Haugen (FrP) om tilbud om legehjelp i ferietid - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10903244/Svar-pa-skriftlig-sporsmal-nr-74-fra-Christian-Haugen-FrP-om-tilbud-om-legehjelp-i-ferietid-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/119182-3 Bystyrets kontor v/ Ingeborg Strandberg Saksbehandler: Helga Katrine Sagen Dato: 6. august 2024 Fra Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 74 fra Christian Haugen (FrP) om tilbud om legehjelp i ferietid - Utvalg for helse og sosial 2024 Representanten Christian Haugen (FrP) har den 3. august 2024 sendt inn f\u00f8lgende skriftlige sp\u00f8rsm\u00e5l: I sommerferien er det flere fastleger som tar ut ferie p\u00e5 lik linje med andre innbyggere i Bergen. Flere pasienter har dog kontaktet meg i deres fortvilelse og fortalt meg om at fastlegen deres er p\u00e5 ferie og at de ikke f\u00e5r tak i lege. Hos to av pasientene/p\u00e5r\u00f8rende som har kontaktet meg, har pasienten det gjelder v\u00e6rt fulgt opp av helsetjenester i hjemmet enten ved helseteam eller omsorgsteam. Hos noen av pasientene har deres pleiebehov utviklet seg ila ferien til at de har hatt behov for flere tjenester enn f\u00f8r ferien eller at de har hatt behov for tilsyn av lege for nyoppst\u00e5tte plager. P\u00e5 Bergen kommune sine hjemmesider ble det lagt ut informasjon om hvilke legesentre som hadde begrensninger i deres tilgjengelighet i ferien og oversikten viser at kun 2 av 60 legesentre varslet at de ville v\u00e6re stengt i korte deler av ferien uten vikar: https://www.bergen.kommune.no/hvaskjer/helse-omsorg-og-inkludering/se-nar- fastlegekontoret-er-apent-i-sommer https://www.bergen.kommune.no/api/rest/filer/V38868694 Det er viktig at Bergen kommune tar h\u00f8yde for at en andel av kommunens innbyggere har begrenset eller liten digital kunnskap. Samtlige som har kontaktet meg har f\u00e5tt r\u00e5det om \u00e5 opps\u00f8ke legevakt og gitt tilbakemelding om at de har f\u00e5tt god hjelp der. Samtidig har det v\u00e6rt h\u00f8y p\u00e5gang ved legevakten og lange ventetider i sommer: https://www.ba.no/full- trokkpa-legevakten-i-ferien/s/5-8-2688696 Pasientene og p\u00e5r\u00f8rende som kontaktet meg i sommer opplevde det merkelig at ikke helsetjenester i hjemme har kunnet bist\u00e5 de med \u00e5 f\u00e5 tak i lege og bedt pasienten selv kontakte fastlegekontor. For de aller fleste vil dette v\u00e6re uproblematisk, men for enkelte med f. eks kognitiv svekkelse vil de v\u00e6re helt og holdent avhengig av ivaretakelsen og bistand fra hjemmebaserte tjenester til \u00e5 p\u00e5se at de mottar tilstrekkelig behandling og oppf\u00f8lging, ogs\u00e5 n\u00e5r det inkluderer legetilsyn som er utenfor tjenesten. Sp\u00f8rsm\u00e5l til byr\u00e5den: 1. Har ikke alle fastlegekontor krav om \u00e5 ha vikarordning ved varslet ferieavvikling i Bergen kommune? 2. For pasienter med helsetjenester i hjemmet som er ute av stand til \u00e5 kontakte fastlegekontor eller fastlegekontor er stengt, hvordan er rutinene for hvordan disse pasientene sikres legetilsyn? Svar fra byr\u00e5den: 1. Det er riktig at fastlegene har plikt til \u00e5 s\u00f8rge for frav\u00e6rsdekning ved planlagt frav\u00e6r. Dette er regulert i fastlegeforskriftens \u00a721: \u00abFastlegen skal s\u00f8rge for frav\u00e6rsdekning i forbindelse med ordin\u00e6rt frav\u00e6r ved for eksempel ferie, kurs og etterutdanning.\u00bb P\u00e5 de fleste fastlegekontor l\u00f8ses vikarplikten ved at legene vikarierer for hverandre ved frav\u00e6r. Problem med stengte legekontor oppst\u00e5r helst ved kontor med en eller f\u00e5 leger. Dersom et kontor m\u00e5 stenge under ferieavvikling, skal de ha avtale med annet legekontor som pasienter kan henvende seg til ved behov for helsehjelp som ikke kan vente til fastlegen er tilbake. I motsatt fall er dette brudd p\u00e5 fastlegeavtalen. Dersom det viser seg at et legekontor stenger uten \u00e5 ha s\u00f8rget for kollegial frav\u00e6rsdekning, vil dette bli tatt opp med det aktuelle legekontoret. 2. De aller fleste brukere av hjemmebaserte tjenester er i stand til \u00e5 bestille timer og sikre seg transport til legekontoret selv. Mange har ogs\u00e5 god hjelp av sine p\u00e5r\u00f8rende. Noen vil likevel trenge hjelp av kommunens helsepersonell. Hjemmetjenester kan ved hjelp av elektroniske meldinger ha dialog med fastlegen. Er fastlegen borte mer enn tre dager, skal ansvaret for \u00e5 svare p\u00e5 meldinger overf\u00f8res til en annen fastlege. I de tilfeller dette ikke er mulig, skal kommunen varsles slik at meldingstrafikken stanses i frav\u00e6rsperioden. Dersom fastlegen ikke er tilgjengelig kontaktes Bergen legevakt ved \u00e5 ringe. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}