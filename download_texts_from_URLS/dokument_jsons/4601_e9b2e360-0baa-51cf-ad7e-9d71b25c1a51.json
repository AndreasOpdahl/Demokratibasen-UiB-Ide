{
  "dokument_id": "e9b2e360-0baa-51cf-ad7e-9d71b25c1a51",
  "doc_type": "case_minutes",
  "kommune": 4601,
  "tittel": "Saksprotokoll UMBY, 16012025, Sak 26/25, H\u00f8ringsuttalelse - H\u00f8yring av meldingar om ny 420 kV kraftleidning Sauda \u2013 Bl\u00e5falli \u2013 Mauranger \u2013 Samnanger \u2013 \u00d8ygarden",
  "url": "https://bergen.kommune.no/politikere-utvalg/api/fil/bk360/11883000/Innstilling-vedtak-Horingsuttalelse-Hoyring-av-meldingar-om-ny-420-kV-kraftleidning-Sauda-Blafalli-Mauranger-Samnanger-Oygarden",
  "tekst": "H\u00f8ringsuttalelse - H\u00f8yring av meldingar om ny 420 kV kraftleidning Sauda \u2013 Bl\u00e5falli \u2013 Mauranger \u2013 Samnanger \u2013 \u00d8ygarden Utvalg for milj\u00f8 og byutvikling behandlet saken i m\u00f8tet 16.01.2025 sak 26/25 og fattet f\u00f8lgende vedtak: Saken utsettes til et ekstra m\u00f8te i UMBY, i forkant av bystyrem\u00f8tet 29. januar. Kl. 11.00 Utvalgsleder orienterte om at byr\u00e5dets innstilling kommer til \u00e5 bli innsendt i f\u00f8rste omgang og at supplering fra bystyrebehandlingen vil bli ettersendt. Utvalg for milj\u00f8 og byutviklings behandling Trond Tystad (BL) ba om habilitetsvurdering til saken. Bakgrunnen for foresp\u00f8rselen er at han sammen med sin kone eier 95% av g\u00e5rden 129/5. I tillegg er han personlig ansvarlig g\u00e5rdbruker for g\u00e5rden med driftsnummer. Av alternativene for ny kraftlinje er det et nordlig alternativ som g\u00e5r landverts gjennom Alver som g\u00e5r n\u00e6r en utmarksteig i fjellet p\u00e5 hans eiendom. Den er ved det nord\u00f8stre hj\u00f8rnet ca. 50 meter fra eiendommen. Den teigen som er n\u00e6r er produktiv skog i NIBIO sitt gardskart. Den er sv\u00e6rt bratt og ikke egnet for bebyggelse. Tystad oppgir videre at han og hans kone har blitt invitert til informasjonsm\u00f8te og at dette trolig skyldes avstanden p\u00e5 50 meter fra et hj\u00f8rne, eller at masten f\u00f8res gjennom 129/1 som er fjellteigen til en av hans g\u00e5rdsnaboer. Deres eiendom grenser til din. Vurderingen av habilitet er foretatt etter forvaltningsloven \u00a7 6 annet ledd. Tystad vurderer selv at g\u00e5rden han eier ikke har \u00f8konomisk interesse av sakens utfall. Mastene og kraftledningene vil likevel kunne oppleves \u00e5 ha en betydelig visuell negativ innvirkning i landskapet. Det legges her til at kraftlinjen p\u00e5 det n\u00e6rmeste er kun ca. 50 meter eiendommen. Utvalg for milj\u00f8 og byutvikling mener p\u00e5 bakgrunn av dette, og etter en samlet vurdering, at det foreligger \u00abs\u00e6regne forhold\u00bb som blant innbyggerne \u00aber egnet til \u00e5 svekke tilliten\u00bb til hans upartiskhet Utvalg for milj\u00f8 og byutvikling kjente derfor Tystad inhabil til \u00e5 behandle sak 26/25. Kristin Opdahl (BL) m\u00f8tte. Per Storli (FrP) ba om habilitetsvurdering til saken. Bakgrunnen er at et av de foresl\u00e5tte alternativene kanskje vil passere 1,5 \u2013 2 km fra hans eiendom; Kyrkjesundsvegen 66. Storli oppgir selv at han ikke vil se mastene og at de ikke p\u00e5 noe m\u00e5te vil v\u00e6re til sjenanse. Vurderingen av habilitet er foretatt etter forvaltningsloven \u00a7 6 annet ledd. Avstanden fra Storli sin eiendom til n\u00e6rmeste kraftlinje oppgis av ham til \u00e5 v\u00e6re ca. 1,5 \u2013 2 km. Det legges til grunn at det da fra hans eiendom ikke oppleves en betydelig visuell negativ innvirkning i landskapet. Dette baseres p\u00e5 at han selv oppgir at han ikke vil se mastene fra sin eiendom og at de ellers ikke vil v\u00e6re til sjenanse p\u00e5 noen som helst m\u00e5te. Avgj\u00f8relse i saken vurderes p\u00e5 bakgrunn av dette ikke \u00e5 \u00abinneb\u00e6re s\u00e6rlig fordel, tap eller ulempe\u00bb for Storli. Utvalg for milj\u00f8 og byutvikling mener p\u00e5 bakgrunn av dette, og etter en samlet vurdering, at det ikke foreligger \u00abs\u00e6regne forhold\u00bb som blant publikum \u00aber egnet til \u00e5 svekke tilliten\u00bb til Per Storli sin upartiskhet. Utvalg for milj\u00f8 og byutvikling kjente derfor Storli habil til \u00e5 behandle sak 26/25. F\u00f8lgende representanter tok ordet: Chris J\u00f8rgen Knudsen R\u00f8dland (H), Geir Steinar Dale (A), Lillian Blom (SV), Grete Line Simonsen (V), Mailiss Solheim-\u00c5kerblom (R), Rebekka Helle Stensb\u00f8 (H). Forslag fremsatt i utvalget: Chris J\u00f8rgen Knudsen R\u00f8dland (H) fremsatte p\u00e5 vegne av H og R f\u00f8lgende utsettelsesforslag: Saken utsettes til et ekstra m\u00f8te i UMBY, i forkant av bystyrem\u00f8tet 29. januar. Kl. 11.00 Utsettelsesforslag fra H og R, fremsatt av Chris J\u00f8rgen Knudsen R\u00f8dland (H) ble vedtatt Byr\u00e5det behandlet saken i m\u00f8tet 10.01.2025 sak 15/25 Byr\u00e5det innstiller til bystyret \u00e5 fatte f\u00f8lgende vedtak: Bystyret avgir h\u00f8ringsuttalelse til \u00abH\u00f8yring av meldingar om ny 420 kV kraftleidning Sauda\u2013 Bl\u00e5falli\u2013Mauranger\u2013Samnanger\u2013\u00d8ygarden\u00bb slik den fremkommer av byr\u00e5dets vurdering og forslag. 2 "
}