{
  "dokument_id": "af36efe3-8b25-521d-8032-ad6ca9a9c3cf",
  "doc_type": "case_presentation",
  "kommune": 4601,
  "tittel": "Bergen kommunes ungdomsklubb i Nedre Korskirkeallmenningen 4, Forandringshuset - vurdering av leieforhold",
  "url": "https://bergen.kommune.no/politikere-utvalg/api/fil/bk360/11187341/Framstilling-Bergen-kommunes-ungdomsklubb-i-Nedre-Korskirkeallmenningen-4-Forandringshuset-vurdering-av-leieforhold",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/145856-1 Bergen kommunes ungdomsklubbtilbud i Nedre Korskirkeallmenningen 4, Forandringshuset \u2013 vurdering av leieforhold Hva saken gjelder: Etter at det kommunale, bydekkende ungdomshuset 1880 i Domkirkegaten 4 ble stengt i 2017, ble det arbeidet med \u00e5 finne erstatningslokaler regulert til forsamlingslokale som kunne tjene til samme form\u00e5l. Lokalene til KFUK-KFUM Forandringshuset i Nedre Korskirkeallmenningen 4 ble etter hvert regulert til forsamlingslokale. Det var p\u00e5 dav\u00e6rende tidspunkt det eneste ledige lokalet regulert til dette form\u00e5l i sentrum. Bergen kommune ved Kulturetaten inngikk derfor en leieavtale om bruk av lokalene. KFUK-KFUM Norge sentralt hadde behov for en inntektsmessig sikkerhet i lokalene i en etablerings og oppbyggingsfase, for \u00e5 kunne opprette ungdomstiltak. Alternativet var for de \u00e5 selge lokalene p\u00e5 det \u00e5pne marked. At Bergen kommune ved Kulturetaten gikk inn i et leieforhold med KFUK-KFUM Forandringshuset Bergen sikret en stabilitet i oppbyggingsperioden og har bidratt til \u00e5 realisere ungdomstiltak i Nedre Korskirkeallmenningen 4. Bergen kommune ved Kulturetaten har ogs\u00e5 i bidratt med midler til utbedring av lokalene. Forandringshuset Bergen er n\u00e5 bygget opp og drifter ungdomstilbud i Nedre Korskrikeallmenningen 4. Det har kommet inn en ny akt\u00f8r ved Stiftelsen Kirkens bymisjon det siste \u00e5ret. Da Kirkens bymisjon kom inn endret den opprinnelige intensjonen seg. Til sammen fyller KFUK-KFUM Forandringshuset Bergen og Kirkens bymisjon lokalene med ungdomstilbud store deler av uken, dag og ettermiddag. Bergen kommune ved Kulturetaten er inne to ettermiddager i uken og drifter sitt kommunale tilbud. Dette utgj\u00f8r en liten del av det totale tilbudet p\u00e5 huset. Bergen kommune har l\u00f8pende kontrakt p\u00e5 leieforholdet. Husleien utgj\u00f8r per sept. 2024 kroner 47 260,- i mnd. (567 120,- per \u00e5r) for to ettermiddagen i uken. Leieforholdet er p\u00e5 l\u00f8pende kontrakt med tre m\u00e5neders oppsigelsestid. Det er i tillegg til tilbudene i Forandringshuset flere gode ungdomstiltak i sentrum driftet av det frivillige og ideelle organisasjonslivet. Eksempler er R\u00f8de Kors sitt aktivitetshus Fellesverket Bergen og Spillhuset Bergen. BUL Ervingen \u00e5pner en ungdomsklubb i Kong Oscars gate i september. Det er dermed flere gode tilbud til ungdom i sentrum. Bergen kommunes klubbtilbud i lokalene har hatt lave bes\u00f8kstall den siste tiden og lokalene har dessuten ikke tilfredsstillende universell utforming for et kommunalt tilbud. Det mangler handicaptoalett i tilbudets lokaler i 2.etg. Det er ogs\u00e5 utfordringer med bruk av kj\u00f8kken og musikkrom for eventuelle rullestolbrukere. I samarbeidet med KFUK-KFUM Forandringshuset og Bergen kommune har det v\u00e6rt utfordringer knyttet til ulik tiln\u00e6rming og standard p\u00e5 flere omr\u00e5der som eksempelvis GDPR, innkj\u00f8p og HMS (renhold, lukt og lyd). Det kommunale tilbudet har ingen synlighet p\u00e5 1 Forandringshusets nettsider eller p\u00e5 bygget, og oppfattes utad som KFUK-KFUM Forandringshuset. Byr\u00e5dets vurdering og anbefaling/konklusjon: Bergen kommune har utspilt sin rolle som en inntektsmessig sikkerhet i en etablerings- og oppbyggingsfase av ungdomstiltak i Nedre Korskirkeallmenningen 4. Lokalene er tilpasset huseiernes bruk av huset, og tilbud er velfungerende. Med bakgrunn i overst\u00e5ende vurderes det som lite hensiktsmessig \u00e5 fortsatt ha et kommunalt ungdomsklubbtilbud i Forandringshusets lokaler i Nedre Korskirkeallmenningen 4. Det er flere private og frivillige initiativ i huset og i sentrumsomr\u00e5det, med samme form\u00e5l. Det kommunale tilbudet kan ikke levere p\u00e5 kommunens standarder innenfor de premissene som foreligger i samarbeid med KFUK-KFUM. Tilbudet har ogs\u00e5 en relativt h\u00f8y kostnad for kommunen. Det anbefales derfor at Bergen kommune trekker seg ut og avslutter sitt tilbud i lokalene, slik at KFUK-KFUM Forandringshuset Bergen og Kirkens bymisjon kan benytte lokalene til sine tilbud fullt ut. \u00d8konomiske konsekvenser: Det ansl\u00e5s at en avvikling av kommunens ungdomstilbud f\u00f8rer til en besparelse tilsvarende leiekostnader kr 567 120,- per \u00e5r, i tillegg til noe midler til drift. Midlene kan eventuelt vurderes \u00e5 tildeles frivillige og private initiativ med tilsvarende form\u00e5l i sentrum, slik som Forandringshuset, slik at de kan \u00f8ke kapasiteten p\u00e5 sine tilbud til m\u00e5lgruppen. Begrunnelse for framleggelse til bystyret: Bergen bystyre behandlet i m\u00f8tet 19.12.2023 sak 52/23 Byr\u00e5dets forslag til handlings- og \u00f8konomiplan 2024-2027 og budsjett 2024 - Innstilling 1 og vedtok blant annet f\u00f8lgende merknad: Merknad 5 Forandringshuset. Bystyret ber byr\u00e5det legge frem en sak om videre leieavtale med Forandringshuset innen mars 2024. Byr\u00e5det innstiller til bystyret \u00e5 fatte f\u00f8lgende vedtak: 1. Bergen kommune ved Kulturetaten avslutter leieforholdet med KFUK-KFUM Norge i Nedre Korskirkeallmenningen 4. 2. Bystyret tar stilling til om midlene brukt til drift i Nedre Korskirkeallmenningen 4 skal tildeles frivillige og private initiativ med tilsvarende form\u00e5l i sentrum, slik som Forandringshuset, ved innstilling til kommende Handlings- og \u00f8konomiplan. Dato: 15. oktober 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. 2 "
}