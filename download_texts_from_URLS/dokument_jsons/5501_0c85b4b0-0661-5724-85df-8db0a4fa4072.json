{
  "dokument_id": "0c85b4b0-0661-5724-85df-8db0a4fa4072",
  "doc_type": "case_attachment",
  "kommune": 5501,
  "tittel": "Forskrift om gebyr for lovfestet feiing og tilsyn med fyringsanlegg, Troms\u00f8 kommune_etter styrebehandling (publisert 11.11.24)",
  "url": "https://innsyn.tromso.kommune.no/application/getMoteDokument?dokid=2001891262",
  "tekst": "Forskrift om gebyr for lovfestet feiing og tilsyn med fyringsanlegg, Troms\u00f8 kommune Hjemmel: Fastsatt av Troms\u00f8 kommunestyre dd. mmmm 202X med hjemmel i lov 14. juni 2002 nr. 20 om vern mot brann, eksplosjon og ulykker med farlig stoff og om brannvesenets redningsoppgaver (brann- og eksplosjonsvernloven) \u00a7 28. \u00a7 1. Form\u00e5l Forskriften har som form\u00e5l \u00e5 gi kommunen grunnlag for \u00e5 dekke sine utgifter med gjennomf\u00f8ring av lovp\u00e5lagt feiing og tilsyn med fyringsanlegg i henhold til brann- og eksplosjonsvernloven \u00a7 11 f\u00f8rste ledd bokstav h. Tjenesten skal prises i tr\u00e5d med selvkostprinsippet. Denne forskriften regulerer gebyrordningen for feiing og tilsyn med fyringsanlegg. \u00a7 2. Virkeomr\u00e5de Forskriften gjelder gebyr for behovsbasert tilsyn og feiing av alle fyringsanlegg som kommunen har ansvar for i medhold av brann- og eksplosjonsvernloven og forskrift om brannforebygging. \u00a7 3. Definisjoner I denne forskrift menes det med: a. Eiendom: Fast eiendom definert med et eget g\u00e5rds- og bruksnummer, festenummer og/eller seksjonsnummer i matrikkelen. Seksjon etablert i henhold til lov om eierseksjoner regnes som selvstendig eiendom. b. Eier: Den som har grunnbokshjemmelen til byggverk som omfattes av feie- og tilsynsordningen. c. Fyringsanlegg: Ildsted, sentralvarmekjele eller varmluftkjele der varme produseres ved forbrenning av fast, flytende eller gassformig brensel, inklusiv r\u00f8ykr\u00f8r og matesystem for brensel. d. Matesystem: Anlegg for tilf\u00f8rsel av fast eller flytende brensel. e. R\u00f8ykkanal: Hele kanalen for transport av r\u00f8ykgass fra fyringsanlegg til friluft. f. Skorstein: Vertikal kanal av murverk, betong eller st\u00e5l som leder r\u00f8ykgass bort fra fyringsanlegget. En skorstein kan inneholde flere r\u00f8ykkanaler. \u00a7 4. Gebyr \u00c5rlige gebyrinntekter skal fullt ut dekke inn kostnadene ved levering av tjenestene som denne forskriften regulerer, jamf\u00f8r selvkostforskriften \u00a7 8 f\u00f8rste ledd f\u00f8rste punktum. Dette hindrer likevel ikke at kommunestyret for det enkelte \u00e5r kan vedta at gebyrgrunnlaget skal utgj\u00f8re en mindre del av samlet selvkost, jamf\u00f8r selvkostforskriften \u00a7 8 f\u00f8rste ledd andre punktum. Gebyrene blir fastsatt \u00e5rlig av kommunestyret og kreves inn over det antall betalingsterminer som kommunestyret bestemmer. Gebyrsatsene fremg\u00e5r av kommunens \u00e5rlige budsjettvedtak. Gebyrplikten for b\u00e5de feiing og tilsyn l\u00f8per fra og med f\u00f8rste betalingstermin etter at fyringsanlegget er installert. Gebyrene innkreves fra eier av byggverk med ett eller flere fyringsanlegg, uavhengig av om fyringsanlegget er i regelmessig bruk eller ikke. Gebyr for feiing og tilsyn kreves inn per l\u00f8p i skorstein. Kommunen kan differensiere gebyrene ut fra den enkelte eiendoms behovspr\u00f8vde frekvens for henholdsvis feiing og tilsyn med fyringsanlegg. Gebyrene og eventuell differensiering fremg\u00e5r av kommunens budsjettvedtak. Betaling av gebyr er ikke knyttet opp mot tidspunkt for feiing eller tilsyn med fyringsanlegg. Dersom kommunen, etter varsel og ved oppm\u00f8te til fastsatt tid, ikke kan utf\u00f8re tjenesten, kan kommunen kreve et s\u00e6rskilt gebyr i tillegg til \u00e5rsgebyret. Tillegget fremg\u00e5r av kommunens budsjettvedtak. Krav p\u00e5 gebyr etter brann- og eksplosjonsvernloven \u00a7 28 er tvangsgrunnlag for utlegg og kan innkreves av namsfogden. \u00a7 5. Gebyrfritak Kommunen kan godkjenne skriftlig s\u00f8knad om fritak fra gebyrplikt, dersom eiendommens fyringsanlegg er frakoblet og skorstein eller r\u00f8ykr\u00f8r er blendet. Eier plikter \u00e5 dokumentere at frakobling og blending er utf\u00f8rt p\u00e5 en tilfredsstillende m\u00e5te. Kommunen kan kreve gebyr etterbetalt fra tidspunktet hvor gebyrfritaket ble innvilget, dersom eier ikke melder fra om at fyringsanlegg og skorstein tas i bruk igjen. \u00a7 6. Klage Enkeltvedtak truffet i medhold av denne forskriften, kan p\u00e5klages skriftlig til Troms\u00f8 kommune, jamf\u00f8r forvaltningsloven \u00a7 28 andre ledd. Saksbehandlingen ved klager f\u00f8lger bestemmelsene gitt i eller i medhold av brann- og eksplosjonsvernloven og forvaltningsloven. \u00a7 7. H\u00e5ndheving og sanksjoner Lokalt tilsyn, h\u00e5ndheving og sanksjoner skal finne sted i samsvar med kapittel 7 i brann- og eksplosjonsvernloven. \u00a7 8. Ikrafttredelse Forskriften trer i kraft fra 1. januar 2025. "
}