{
  "dokument_id": "243c6697-774c-5d68-8aa2-27d859ef1290",
  "doc_type": "case_presentation",
  "kommune": 4601,
  "tittel": "Nye s\u00f8knader om fritak for eiendomsskatt etter eiendomsskattelovens \u00a7 7 ",
  "url": "https://bergen.kommune.no/politikere-utvalg/api/fil/bk360/12564846/Framstilling-Nye-soknader-om-fritak-for-eiendomsskatt-etter-eiendomsskattelovens-7-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/120450-2 Nye s\u00f8knader om fritak for eiendomsskatt etter eiendomsskattelovens \u00a7 7 Hva saken gjelder: Saken gjelder vurdering av nye fritakss\u00f8knader etter eiendomsskatteloven \u00a7\u00a7 7a og 7b for 2025. Saken foresl\u00e5r vedtak om fritak for eiendomsskatt p\u00e5 enkelteiendommer i samsvar med eiendomsskatteloven \u00a7 7 og Bergen kommunes eiendomsskattevedtekter pkt. 2. Fra 2024 er praksis endret til at det \u00e5rlig fremlegges en samlet sak om fritak for eiendomsskatt der nye s\u00f8knader eksplisitt behandles med forslag til vedtak, mens tidligere vedtak f\u00f8lger behandlingen av eiendomsskattevedtaket i desember hvert \u00e5r. Fagetatens vurdering og anbefaling: N\u00e6rmere om grunnlaget for fritak: Bystyret st\u00e5r i utgangspunktet fritt til \u00e5 avgj\u00f8re om det skal innvilges fritak etter eiendomsskatteloven \u00a7 7, jf. bruken av \u201ckan\u201d i bestemmelsen. Bystyret kan velge mellom helt eller delvis fritak for eiendomsskatten. De enkelte fritak m\u00e5 behandles i henhold til likhetsprinsippet, slik at usaklig forskjellsbehandling unng\u00e5s. Fritaksvedtak gjelder i utgangspunktet for ett \u00e5r av gangen, jf. eiendomsskatteloven \u00a7 10 som omhandler fastsetting av skattesats og regler for utskrivning av eiendomsskatten. Fritak for eiendomsskatt er et enkeltvedtak som behandles i Bystyret etter s\u00f8knad fra den enkelte hjemmelshaver. Vedtektenes pkt. 2: Vedtektene gir regler for s\u00f8knadsfrist og saksbehandling. Kommunestyret vedtar om det skal gis fritak for eiendommer som nevnt i \u00a7 7 a og b. Det gis ikke fritak for eiendomsskatt etter eiendomsskatteloven \u00a7 7 c, d, og e. S\u00f8knad om fritak for eiendomsskatt m\u00e5 v\u00e6re kommunen i hende senest den 1. mars i det innev\u00e6rende \u00e5ret som s\u00f8knaden gjelder for. Fritak etter Eiendomsskatteloven \u00a7 7a: Det gis bare gis fritak for eiendommer etter denne regelen for eiendommer som eies av en stiftelse eller en organisasjon som tar sikte p\u00e5 \u00e5 gagne en kommune, et fylke eller staten. \u00abFritak vil s\u00e6rlig v\u00e6re aktuelt for f\u00f8lgende type eiendommer s\u00e5 langt eiendommene ikke benyttes til kommersiell virksomhet: \u2010 Helsetjenester \u2010 Sosialt arbeid \u2010 Utdanning \u2010 Barnehager \u2010 Idrett \u2010 Kultur \u2010 Samfunns\u2010 og bydels/menighetshus \u2010 Studentboliger 1 \u2010 Eiendommer og bygg eid av tros- og livssynsorganisasjoner og som benyttes i henhold til organisasjonens form\u00e5l \u2010 Arbeid for interessene til personer med psykiske og fysiske helseutfordringer\u00bb Bystyrets praksis p\u00e5 omr\u00e5det er at nevnte tjenester vil kunne f\u00e5 fritak for eiendomsskatt s\u00e5 sant det ikke drives kommersiell virksomhet eller utleievirksomhet. Det gis alts\u00e5 ikke fritak for organisasjoners utleievirksomhet. Hjemmelshavere som innvilges fritak for eiendomsskatt plikter \u00e5 melde fra ved endringer av eierforhold eller dersom bruk av eiendommen endres p\u00e5 en m\u00e5te som kan p\u00e5virke vurderingen av gjeldende fritaksvedtak. Nye s\u00f8knader etter \u00a7 7a for skatte\u00e5ret 2025: 1. Laksev\u00e5g R\u00f8de Kors s\u00f8ker fritak for eiendomsskatt etter \u00a7 7a for n\u00e6ringseiendom med gnr. 153, bnr. 306 med adresse Damsg\u00e5rdsveien 221. 2. Midtunheia 2 AS og Midtunheia 4 AS som s\u00f8ker fritak for eiendomsskatt etter \u00a7 7a for n\u00e6ringseiendommer med gnr. 43, bnr. 225 og 226 med adresser Midtunheia 2 og 4. Fana R\u00f8de Kors er eneeier av aksjeselskapet Midtunheia 2 AS, og som igjen har datterselskapet Midtunheia 4 AS. 3. Stiftelsen Crux s\u00f8ker fritak for eiendomsskatt etter \u00a7 7a for en boligeiendom p\u00e5 gnr. 23, bnr. 135 med adresse Storhammeren 38. Fagetatens vurdering og anbefaling av den enkelte s\u00f8knad: 1) Laksev\u00e5g R\u00f8de Kors s\u00f8ker fritak etter \u00a7 7a for sin eiendom med gnr. 153, bnr. 306 med adresse Damsg\u00e5rdsveien 221. Laksev\u00e5g R\u00f8de kors er registrert med direkte eierskap i eiendommen og den benyttes til organisasjonens aktiviteter. Laksev\u00e5g R\u00f8de Kors representerer Norges R\u00f8de Kors og Hordaland R\u00f8de Kors innenfor sitt geografiske omr\u00e5de. For \u00e5 l\u00f8se sine arbeidsoppgaver har lokalforeningen opprettet to avdelinger for R\u00f8de Kors Hjelpekorps og R\u00f8de Kors Omsorg. Laksev\u00e5g R\u00f8de kors er registrert som en ideell organisasjon med humanit\u00e6re og sosiale velferdsoppgaver innenfor sitt omr\u00e5de. Det er en selvstendig forening med egne medlemmer med bidrag basert p\u00e5 frivillighet. Foreningen har som form\u00e5l \u00e5 arbeide for R\u00f8de Kors` prinsipper innenfor Laksev\u00e5g bydel, ta initiativ til aktiviteter, kurs, beredskapstiltak og lignende, jfr. Lover for Laksev\u00e5g R\u00f8de Kors og Lover for Norges R\u00f8de Kors. Foreningen slutter opp om Norges R\u00f8de Kors` form\u00e5l, prinsipper og arbeid nasjonalt og internasjonalt i tillegg til sine egne, blant annet ved \u00e5 avdekke lokale omsorgsbehov, ta initiativ til aktiviteter, kurs, beredskapstiltak o.l., samt gi tilbud til ulike grupper/mennesker i n\u00e6rmilj\u00f8et. Den aktuelle eiendommen er registrert som en n\u00e6ringseiendom ved sj\u00f8. I tilslutning til eiendommen finnes en marina med utrigger for 10 b\u00e5tplasser, med hjemmehavn for R\u00f8de Kors b\u00e5ten Bj\u00f8rgvin og Resque Runner- vannscootere som benyttes til sj\u00f8- og strands\u00f8k. Laksev\u00e5g R\u00f8de Kors har redegjort for at 7 av plassene benyttes til egen virksomhet og felles samfunnsmessig beredskap, mens 3 ledige b\u00e5tplasser leies ut til medlemmer privat. I henhold til Bergen kommunes retningslinjer for alminnelig taksering har b\u00e5tplass i marina en takst p\u00e5 50 000 per b\u00e5tplass og vil i dette tilfellet gi en skattetakst p\u00e5 150 000 kroner og med en eiendomsskatt p\u00e5 750 kroner. Av hensyn til forvaltningsmessig prinsipp om likebehandling med andre ideelle foreninger som har b\u00e5tplasser til privat bruk, foresl\u00e5s det at b\u00e5tplasser til bruk i egen virksomhet fritas for eiendomsskatt. Form\u00e5let fremkommer av Foretaksregisteret og stiftelsens vedtekter ligger innenfor den type organisasjoner som omfattes av eiendomsskatteloven \u00a7 7 bokstav a og 2 Eiendomsskattevedtektene punkt 2. Den landfaste delen av eiendommen benyttes i sin helhet til organisasjonens virksomhet Laksev\u00e5g R\u00f8de kors har direkte eierskap og eiendommen benyttes i sin helhet til organisasjonens virksomhet, og det anbefales at det innvilges fritak for eiendommen. Eiendommen har en samlet takst p\u00e5 2 441 000 kroner og eiendomsskatt p\u00e5 12 205 kroner. 2) Midtunheia 2 AS og Midtunheia 4 AS s\u00f8ker fritak for eiendomsskatt jfr. \u00a77a for n\u00e6ringseiendommer med gnr. 43, bnr. 225 og 226 og med adresser Midtunheia 2 og 4. Fana R\u00f8de Kors eier aksjeselskapet Midtunheia 2 AS, som igjen har et datterselskap i Midtunheia 4 AS. Midtunheia 2 AS n\u00e6ringseiendom leies ut i sin helhet til Fana R\u00f8de Kors. Aksjeselskapets vedtektsfestede form\u00e5l er: \u00abSelskapets virksomhet er \u00e5 eie, drifte og forvalte eiendommer, herunder \u00e5 delta i selskaper med samme form\u00e5l, og alt hva hermed st\u00e5r i forbindelse.\u00bb Midtunheia 4 AS n\u00e6ringseiendom leies ut i sin helhet til eksterne leietakere, og er registrert som et datterselskap av Midtunheia 2 AS. Dette selskapets vedtektsfestede form\u00e5l er: \u00abUtleie og drift av fast eiendom.\u00bb Eier av selskapene \u2013 Fana R\u00f8de Kors - er registrert som en ideell organisasjon med humanit\u00e6re og sosiale velferdsoppgaver innenfor sitt omr\u00e5de. Det er en selvstendig forening med egne medlemmer med bidrag basert p\u00e5 frivillighet. Eiers form\u00e5l er registrert i Foretaksregisteret, og stiftelsens vedtekter ligger innenfor hvilke organisasjoner som omfattes av eiendomsskatteloven \u00a7 7 bokstav a og Eiendomsskattevedtektene punkt 2. Eiendommene det s\u00f8kes fritak for er imidlertid organisert som aksjeselskap i to ulike selskaper; Midtunheia 2 AS og Midtunheia 4 AS og har som form\u00e5l \u00e5 drive utleievirksomhet. Dette faller utenfor eiendomsskatteloven \u00a7 7a og eiendomsskattevedtektenes punkt 2. N\u00e5r det gjelder sp\u00f8rsm\u00e5l om vilk\u00e5r for \u00e5 innvilge fritak er oppfylt, er det den aktuelle eier av eiendommene som vurderes, - i dette tilfellet to aksjeselskap. I lignende sak der hovedform\u00e5let var utleie av eiendom, vises det til Statsforvalterens vedtak i sak om Brann Stadion AS, og Finansdepartementets uttalelse. I dette tilfellet gjelder tilsvarende at en eiendom som er eid gjennom eiendomsselskap stilles til disposisjon for en stiftelse/institusjon som driver allmennyttig. Eiendomsselskapet er heleid av stiftelsen/ institusjonen. B\u00e5de Statsforvalter og Finansdepartementet har v\u00e6rt klar p\u00e5 at det ikke er rom for en utvidet tolkning av eierbegrepet, og at det derfor er eiendomsselskapets form\u00e5l og virksomhet som m\u00e5 vurderes. Med henvisning til uttalelsene som referert over anbefales det derfor avslag p\u00e5 s\u00f8knad om fritak for eiendomsskatt for eiendommene gnr. 43, bnr. 225 og 226 eid av Midtunheia 2 AS og Midtunheia 4 AS. Midtunheia 2 AS har skattetakst (n\u00e6ring) p\u00e5 7 123 000 kroner og eiendomsskatt 2025: 35 615 kroner og Midtunheia 4 AS har skattetakst (n\u00e6ring) p\u00e5 2 692 000 kr og eiendomsskatt 2025: 13 460 kroner. Samlet skattetakst for disse to: 9 815 000 kroner og eiendomsskatt 2025: 49 075 kroner. 3 3) Stiftelsen Crux s\u00f8ker om fritak for eiendomsskatt 2025 etter \u00a7 7a for eiendom med gnr. 23, bnr. 135 med adresse Storhammeren 38. Boligeiendommen er ervervet i 2025. Eiendommen i Storhammeren 38 skal brukes til bolig for ungdommer som er under barnevernets omsorg. Det kan bo inntil fire ungdommer og i tillegg ansatte p\u00e5 d\u00f8gndrift. Stiftelsen CRUX har avtale med Bufetat om plassering av ungdommer i denne boligen. Stiftelsen Crux` form\u00e5l er \u00e5 \u00abfremme og drive diakonal virksomhet p\u00e5 den norske kirkes grunn og virksomheten skal bedre livskvaliteten for mennesker som trenger det\u00bb. Det oppgis i s\u00f8knad at stiftelsen ikke er skattepliktig og har ikke som form\u00e5l \u00e5 g\u00e5 med overskudd. De aller fleste virksomheter drives i samarbeid med- og finansieres av det offentlige. Stiftelsen Crux er registrert som en ideell stiftelse og engasjerer seg innen barnevern, rusomsorg, bostedsl\u00f8shet og psykiatri. Stiftelsen Crux har flere tilsvarende eiendommer i Bergen kommune som fra tidligere har f\u00e5tt innvilget fritak etter \u00a7 7a, og det anbefales at ogs\u00e5 denne eiendommen innvilges fritak. Eiendommen har en eiendomsskattetakst fra boligverdi p\u00e5 7 747 217 kroner og eiendomsskatt p\u00e5 10 199 kroner. \u00d8konomiske konsekvenser: Foresl\u00e5tte fritak for eiendomsskatt utgj\u00f8r samlet kr. 22 404,- i reduserte inntekter fra eiendomsskatt for 2025. Grunnlaget tar utgangspunkt i gjeldende eiendomsskattevedtak for 2025. Byr\u00e5dets vurdering og anbefaling/konklusjon: Saken tar for seg s\u00f8knader om fritak etter Eiendomsskattelovens \u00a7 7. Fagetatens redegj\u00f8relse, vurdering og begrunnelse f\u00f8lger bystyrets vedtatte vedtekter, og oppfyller forvaltningslovens regel om likebehandling. Byr\u00e5det anbefaler at bystyret fatter vedtak i tr\u00e5d med sakens premisser. Begrunnelse for framleggelse til bystyret: Etter lov om eigedomsskatt til kommunane (eigedomsskattelova) \u00a7 7 ligger det innenfor bystyrets frie skj\u00f8nn hvorvidt fritak skal gis og i hvilket omfang fritak skal gis innenfor lovens alternativer. Byr\u00e5det innstiller til bystyret \u00e5 fatte f\u00f8lgende vedtak: 1. Laksev\u00e5g R\u00f8de Kors sin eiendom med gnr. 153, bnr. 306 Damsg\u00e5rdsveien 221 gis fullt fritak etter \u00a7 7a for eiendomsskatt med virkning fra 1.1.2025, med unntak av b\u00e5tplasser utleid til privat bruk. 2. For Midtunheia 2 og 4 AS med gnr. 43, bnr. 225 og 226 og adresser Midtunheia 2 og 4 avsl\u00e5s s\u00f8knad om fritak for eiendomsskatt av hensyn til det prinsipielle forvaltningshensynet om likebehandling med andre eiendommer som har som form\u00e5l \u00e5 drive utleievirksomhet. 3. Stiftelsen Crux sin eiendom med gnr. 23, bnr. 135 med adresse Storhammeren 38 gis fritak for eiendomsskatt. 4. Fritak for eiendomsskatt gjelder for ett \u00e5r av gangen. Dersom en eiendom blir solgt, utleid eller tatt i bruk til annet form\u00e5l enn i s\u00f8knaden, eller vilk\u00e5rene for fritak foreiendomsskatt p\u00e5 andre m\u00e5ter ikke oppfylles, skal fritaket for eiendomsskatt opph\u00f8re. 4 Dato: 20. mai 2025 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 10 april 2025 Laksev\u00e5g R\u00f8de Kors S\u00f8knad, gnr. 153, bnr. 306 Laksev\u00e5g R\u00f8de Kors Lover/vedtekter Laksev\u00e5g R\u00f8de Kors \u00c5rsmelding og Regnskap Laksev\u00e5g R\u00f8de Kors \u00c5rsm\u00f8teprotokoll Midtunheia 2 AS S\u00f8knad, gnr. 43, bnr. 225 Midtunheia 4 AS S\u00f8knad, gnr. 43, bnr. 226 Midtunheia 2 AS og Midtunheia 4 AS, FRK Tilleggsinformasjon Fana R\u00f8de Kors Lover/vedtekter Fana R\u00f8de Kors \u00c5rsm\u00f8teprotokoll Fana R\u00f8de Kors Regnskap Stiftelsen Crux S\u00f8knad, gnr. 23, bnr. 135 Stiftelsen Crux Vedtekter 5 "
}