{
  "dokument_id": "6f69184f-c6ee-5e9e-b774-173ee4a7b1d7",
  "doc_type": "case_presentation",
  "kommune": 4601,
  "tittel": "H\u00f8ring av endringer i forskrift om forbud mot mating av vilt, Bergen kommune",
  "url": "https://bergen.kommune.no/politikere-utvalg/api/fil/bk360/11322198/Framstilling-Horing-av-endringer-i-forskrift-om-forbud-mot-mating-av-vilt-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/260475-22 H\u00f8ring av endringer i forskrift om forbud mot mating av vilt, Bergen kommune Hva saken gjelder: Saken gjelder h\u00f8ring av forslag til endringer i forskrift om forbud mot mating av vilt for Bergen kommune (heretter: mateforskriften). Forslaget g\u00e5r ut p\u00e5 \u00e5 opprette en sone for mating av fugler i Bergen sentrum innenfor forbudssonen. Bakgrunnen for saken er at Bergen bystyre behandlet et innbyggerforslag fra Aslaug Moi Fr\u00f8ysnes i m\u00f8tet 10.04.2024 sak 106/24. Bystyret fattet f\u00f8lgende vedtak: \u00abBystyret ber byr\u00e5det etablere faste begrensede foringsplasser for fugler i bymilj\u00f8et, gjerne i samarbeid med frivillige organisasjoner som BirdLife. Merknad 1 Bystyret ber byr\u00e5det f\u00f8lge opp merknad 2 fra sak 234/23: \u201cEn av \u00e5rsakene til at rottene trives i bysentrum, er tilgangen p\u00e5 mat. For \u00e5 minske problemet m\u00e5 det derfor settes ut flere bosspann i offentlig rom i sentrum, parker og lignende.\u00bb Bymilj\u00f8etaten har p\u00e5 bakgrunn av bestillingen fremmet forslag til endringer i mateforskriften i fagnotat datert 8. oktober 2024. Forslaget er utarbeidet av den samme arbeidsgruppen som utarbeidet forskriften i 2023. Prosjektgruppen har f\u00f8lgelig best\u00e5tt av ledere for parkdrift, viltforvalter, samt saksbehandler i juridisk seksjon. I prosessen har det ogs\u00e5 kommet faglige innspill fra smittevernoverlegen i Bergen kommune, og fra den frivillige naturvernorganisasjonen BirdLife Norge. Endringsforslaget m\u00e5 sendes p\u00e5 h\u00f8ring f\u00f8r Bergen bystyret kan vedta endringene i forskriften, jf. forvaltningslovens \u00a7 37. Bymilj\u00f8etatens vurdering og anbefaling: Bymilj\u00f8etaten anbefalte i det opprinnelige forslaget til forskrift om forbud mot mating av vilt at det kunne etableres en sone for begrenset mating av fugl ved trappene ved Festplassen mot Lille Lungeg\u00e5rdsvann. I den politiske behandlingen av forskriften str\u00f8k bystyret forslaget om begrenset mating (sak 234/23). Forskriften ble derfor strengere enn opprinnelig foresl\u00e5tt av fagetaten. Dette er det samme omr\u00e5det som BirdLife vil anbefale som sted der begrenset mating av fugl kan forekomme. Det p\u00e5g\u00e5r imidlertid et globalt utbrudd av fugleinfluensa, og vi har ogs\u00e5 hatt utbrudd av dette hos ville fugler i Norge og i Bergen. \u00c5 samle ville fugler p\u00e5 sm\u00e5 omr\u00e5der kan v\u00e6re negativt grunnet \u00f8kt fare for smittespredning av fugleinfluensa. Smittevernoverlegen i Bergen 1 kommune mener at forskriften ikke b\u00f8r endres, ogs\u00e5 av hensyn til de smittsomme sykdommene som rotter kan b\u00e6re p\u00e5. Smittevernhensyn taler f\u00f8lgelig for at det ikke skal \u00e5pnes opp for mating av fugl ved Lille lungeg\u00e5rdsvann. Det er stor interesse i denne saken blant innbyggere, og ulike hensyn m\u00e5 veies mot hverandre. Saken er konfliktfylt, og per i dag mates fugler strid med forbudet. Bymilj\u00f8etaten ser derfor p\u00e5 det som hensiktsmessig \u00e5 f\u00e5 fuglematingen inn i ordnede og begrensede former, fremfor \u00e5 forby aktiviteten helt. Dersom det blir tillatt med begrenset mating et bestemt sted ved Lille Lungeg\u00e5rdsvann kan man unng\u00e5 at ulovlig mating foreg\u00e5r flere steder i det skjulte, noe som ogs\u00e5 kan inneb\u00e6re en st\u00f8rre risiko for indirekte mating av rotter. Bymilj\u00f8etaten har allerede mange boss-spann i sentrum og tettheten synliggj\u00f8res i kartet vedlagt. Spannene er markert med ringer i gul, gr\u00f8nn og bl\u00e5 farge. Boss-spann merket med gul farge er av kategori 1, og de t\u00f8mmes to ganger i d\u00f8gnet mellom 1.mai til 30.september, og ellers daglig. Spann med gr\u00f8nn farge er av kategori 2 og de t\u00f8mmes daglig. Spann med bl\u00e5 farge er av kategori 3, og de t\u00f8mmes tre ganger i uken mellom 1.mai til 30.september, og to ganger i uken fra 1.oktober til 30.april. N\u00e5r spannene t\u00f8mmes ryddes det ogs\u00e5 i en diameter p\u00e5 to meter rundt hvert spann. I tillegg er det daglig kosting av arealene. Bymilj\u00f8etaten mener det ikke er noen l\u00f8sning p\u00e5 fors\u00f8pling i seg selv \u00e5 sette ut flere spann. Det er allerede mange spann i omr\u00e5det. Bymilj\u00f8etatens erfaring fra forrige oppblomstring av rotter var at folk kastet boss og matrester p\u00e5 bakken, selv om det var sv\u00e6rt kort vei til n\u00e6rmeste boss-spann. Hvert spann har ogs\u00e5 en kostnad i seg selv. P\u00e5 denne bakgrunn anbefaler Bymilj\u00f8etaten at forslag til endring i forskrift om mating av vilt sendes p\u00e5 h\u00f8ring i samsvar med forvaltningsloven \u00a7 37. Bymilj\u00f8etaten anbefaler ikke at det plasseres ut flere boss-spann i Bergen sentrum. \u00d8konomiske konsekvenser: \u00c5 \u00e5pne opp for begrenset fuglemating vil inneb\u00e6re behov for mer renhold i omr\u00e5det, og \u00f8kte renholdskostander for Bymilj\u00f8etaten. Per i dag spyles trappene ved Lille Lungeg\u00e5rdsvann kun ved behov. Behovet er v\u00e6ravhengig. Vi ansl\u00e5r at en ukentlig spyling av trappene vil ha en \u00e5rlig kostnad p\u00e5 ca. 78 000 kr. Dersom Bymilj\u00f8etaten ikke f\u00e5r tilf\u00f8rt ytterligere midler til dette form\u00e5let, vil kostnader til \u00f8kt renhold i omr\u00e5de g\u00e5 ut over andre oppgaver som Bymilj\u00f8etaten har ansvar for i en allerede presset \u00f8konomisk situasjon. Det vil ogs\u00e5 f\u00f8lge med en mindre kostnad til utforming og oppsetting av nye skilt. N\u00e5r det gjelder kostnaden for utplassering av flere boss-spann vises det til tabellen under: Kostnader for innkj\u00f8p og drift av spann av typen kategori 1 er 28 000 kr per spann det f\u00f8rste \u00e5ret, deretter 14 000 per \u00e5r i drift. Bosspannene i sentrum t\u00f8mmes allerede hyppig, og Bymilj\u00f8etaten erfarer at de er heller ikke fulle n\u00e5r de t\u00f8mmes. Med tanke p\u00e5 den \u00f8konomiske situasjonen kommunen st\u00e5r i og de politiske signalene om ytterligere kutt i driftsbudsjettet, s\u00e5 er etatens oppfatning at det ikke b\u00f8r settes ut flere spann. Etatens oppfatning rundt dette er ogs\u00e5 knyttet til de andre sv\u00e6rt viktige oppgavene som etaten skal l\u00f8se innenfor et allerede stramt driftsbudsjett. 2 Byr\u00e5dens vurdering og anbefaling/konklusjon: Byr\u00e5d for byutvikling viser til Bymilj\u00f8etatens fagnotat datert 8. oktober 2024, og slutter seg til de vurderinger som fremkommer der. Byr\u00e5den er enig med Bymilj\u00f8etaten i at det er tilstrekkelig med boss-spann innenfor Bergen sentrum og mateforskriftens virkeomr\u00e5de. Det er ikke mangelen p\u00e5 boss-spann som gir \u00f8kt tilgang p\u00e5 mat for rottene, men den manglende bruken av dem. Holdningskampanjen som ble gjennomf\u00f8rt h\u00f8sten og vinteren 2022-23 synes \u00e5 ha virket positivt i s\u00e5 m\u00e5te, n\u00e5r en n\u00e5 kan anbefale \u00e5 myke opp forbudet i forskriften ved \u00e5 tillate mating i et n\u00e6rmere avgrenset omr\u00e5de. Lille Lungeg\u00e5rdsvann er en etablert fuglelokalitet som f\u00e5r bes\u00f8k av en stor variasjon av fugler, inkludert trekkfugler. Omr\u00e5det er ogs\u00e5 en viktig lokalitet for organisasjonen Bird Life sitt arbeid med blant annet ringmerking av fugler. Ringmerking kan inneb\u00e6re utlegging av mat for \u00e5 fange fuglene. Ringmerking gir viktig kunnskapsgrunnlag ikke bare for kommunen, men ogs\u00e5 nasjonalt og internasjonalt. Byr\u00e5den anbefaler at forslaget til endringer i mateforskriften slik de fremg\u00e5r av vedlegg 2, sendes p\u00e5 h\u00f8ring i tr\u00e5d med forvaltningsloven \u00a7 37. Vedtakskompetanse: Byr\u00e5dets fullmakter \u00a7 25 vedtatt av bystyret 16.12.2020 i sak 378/20: Byr\u00e5det er delegert fullmakt til \u00e5 treffe avgj\u00f8relser p\u00e5 alle omr\u00e5der som reguleres av aktuelle lover knyttet til gr\u00f8nn forvaltning, der loven ikke uttrykkelig sier at det er kommunestyret selv som har slik myndighet, eller bystyret gjennom vedtak har lagt slik avgj\u00f8relsesmyndighet til bystyret. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Forslag til forskrift om endringer i forskrift om forbud mot mating av vilt i Bergen kommune sendes p\u00e5 h\u00f8ring til aktuelle akt\u00f8rer og gj\u00f8res til gjenstand for offentlig ettersyn i tr\u00e5d med forvaltningsloven \u00a7 37. 2. Det settes ikke ut flere boss-spann i Bergen sentrum. Dato: 29. oktober 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat, datert 08.10.2024. 2. Forslag til forskrift om endringer i forskrift om forbud mot mating av vilt i Bergen kommune 3. Kart over boss-spann i Bergen sentrum 3 "
}