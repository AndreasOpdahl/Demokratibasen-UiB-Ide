{
  "dokument_id": "260f0a0c-c445-502c-979d-5a3fa4e665b9",
  "doc_type": "case_attachment",
  "kommune": 5501,
  "tittel": "Forslag til endrede vedtekter TH KF - Marta Hofs\u00f8y",
  "url": "https://innsyn.tromso.kommune.no/application/getMoteDokument?dokid=2001635953",
  "tekst": "Vedtekter for Troms\u00f8 Havn KF fastsatt av Troms\u00f8 kommunestyre den 14.02.2024 under sak 114/21. \u00a7 1 Om foretaket Troms\u00f8 Havn KF (heretter Troms\u00f8 Havn) er et kommunalt foretak. Troms\u00f8 kommunestyre er havnens \u00f8verste organ. Foretaket ledes av Troms\u00f8 havnestyre. Den daglige driften av havnen forest\u00e5s av havneadministrasjonen med en havnedirekt\u00f8r som leder. Foretakets kontorkommune er Troms\u00f8. \u00a7 2 Form\u00e5l Troms\u00f8 Havn er Troms\u00f8 kommunes havnefaglige organ og skal tilrettelegge for sikker, b\u00e6rekraftig og konkurransedyktig sj\u00f8transport samt ut\u00f8ve den myndighet og de forvaltningsoppgaver som er tillagt kommunen etter havne- og farvannsloven. Troms\u00f8 Havn skal sikre en fremtidsrettet og effektiv havnedrift og tilrettelegge for maritim n\u00e6rings- og eiendomsutvikling. Selskapet kan delta p\u00e5 eiersiden i og samarbeide med andre virksomheter n\u00e5r dette tjener selskapets form\u00e5l. Troms\u00f8 Havn skal aktivt bidra til det maritime gr\u00f8nne skiftet i nord. \u00a7 3 Representasjon Havnestyret representerer Troms\u00f8 Havn utad. Styret kan innenfor Troms\u00f8 Havns form\u00e5l inng\u00e5 avtaler p\u00e5 kommunens vegne. Styret kan for enkelte oppgavers vedkommende tillegge denne kompetansen til daglig leder. I saker som etter kommuneloven \u00a7 9-12, eller etter s\u00e6rlig beslutning av havnestyret faller inn under havnedirekt\u00f8rens myndighetsomr\u00e5de, representeres Troms\u00f8 Havn utad av havnedirekt\u00f8ren. \u00a7 4 Styrets sammensetning Troms\u00f8 kommunestyre oppnevner foretakets styre, som betegnes havnestyret, og utpeker styrets leder og nestleder. Havnestyret skal best\u00e5 av syv medlemmer. Leder, nestleder og fire styremedlemmer velges av kommunestyret for minimum to \u00e5r, men maksimalt fire \u00e5r. Det velges fem varamedlemmer i nummerert rekkef\u00f8lge for minimum to \u00e5r, men maksimalt fire \u00e5r. Et styremedlem med personlig varamedlem skal utnevnes etter forslag fra Troms fylkeskommune. Et styremedlem med personlig varamedlem velges av og blant de ansatte. Havnedirekt\u00f8r, kommunedirekt\u00f8ren i Troms\u00f8 kommune eller dennes stedfortreder kan ikke v\u00e6re medlem av styret. N\u00e5r s\u00e6rlige forhold foreligger har et styremedlem rett til \u00e5 tre tilbake f\u00f8r funksjonstiden er over. Ved endelig uttreden eller varig forfall, iverksetter Troms\u00f8 kommunestyre suppleringsvalg for gjenv\u00e6rende del av funksjonstiden. Ved slikt valg skal havnestyret suppleres fra den gruppe som st\u00e5r bak det havnestyremedlemmet som erstattes. Styrets godtgj\u00f8relser fastsettes av Troms\u00f8 kommunestyre. \u00a7 5 Styrets oppgaver og myndighet Havnestyret har det overordnede ansvaret for forvaltningen av selskapet og skal f\u00f8re tilsyn med den daglige ledelsen og foretakets virksomhet, jfr kommuneloven \u00a7 9-8. Troms\u00f8 havnestyre har myndighet til \u00e5 treffe avgj\u00f8relse i alle saker som gjelder havnen og dens virksomhet. Havnestyret p\u00e5ser at virksomheten drives i samsvar med havnens form\u00e5l, vedtekter, \u00f8konomiplan og budsjett, samt vedtak og retningslinjer fastsatt av Troms\u00f8 kommunestyre. Under ut\u00f8velsen av sin virksomhet har havnestyret all den myndighet som tilligger Troms\u00f8 kommune etter lov av 21. juni 2019 nr. 70 om havner og farvann med tilh\u00f8rende forskrifter. \u00a7 6 Daglig leder Daglig leder ansettes av havnestyret. Daglig leders tittel er havnedirekt\u00f8r. Havnedirekt\u00f8ren forest\u00e5r den daglige ledelse av foretaket, jfr. kommuneloven \u00a7 9-12. Daglig leder er direkte underordnet havnestyret og skal f\u00f8lge de retningslinjer og p\u00e5legg som styret gir. Havnedirekt\u00f8ren skal s\u00f8rge for at foretaket drives i samsvar med lover, forskrifter og overordnede instrukser, og at det er gjenstand for betryggende kontroll. Havnedirekt\u00f8ren skal f\u00f8lge de retningslinjer og p\u00e5legg som gis av havnestyret. Daglig ledelse og drift av Troms\u00f8 Havn omfatter ikke saker som etter Troms\u00f8 Havns forhold er av uvanlig art eller stor betydning. Havnedirekt\u00f8ren kan likevel treffe beslutning i slike saker dersom han i det enkelte tilfellet har f\u00e5tt fullmakt til \u00e5 avgj\u00f8re saken, eller havnestyrets beslutning ikke kan avventes uten vesentlig ulempe eller tap for havnen eller kommunen. I slike tilfeller skal havnestyret snarest mulig underrettes om saken. \u00a7 7 \u00d8konomiplan, \u00e5rsbudsjett, \u00e5rsregnskap og \u00e5rsberetning Troms\u00f8 Havn f\u00f8lger forskrift om \u00f8konomiplan, \u00e5rsbudsjett, \u00e5rsregnskap og \u00e5rsberetning for kommuner og fylkeskommuner mv. av 06. juli 2019 nr. 714. Revisjon av havnens regnskaper forest\u00e5s av kommunens oppnevnte revisjonspartner. \u00a7 8 Andre forhold I tillegg til vedtektene reguleres styring av Troms\u00f8 Havn KF etter kommunelovens kapittel 9, havne- og farvannsloven og \u00f8vrig lovgivning. \u00a7 9 Ikrafttredelse Denne vedtekt trer i kraft umiddelbart. Samtidig oppheves vedtekt for Troms\u00f8 Havn KF fastsatt av Troms\u00f8 kommunestyre den 26.04.2017. Vedtekten er godkjent av Troms\u00f8 kommunestyre i m\u00f8te den 01.09.2021 som sak 114/21. "
}