{
  "dokument_id": "defdfb46-0242-58d5-910f-6c8955975786",
  "doc_type": "case_presentation",
  "kommune": 4601,
  "tittel": "Interpellasjon nr. 26 fra Katrine N\u00f8dtvedt (MDG) om en klok og rettferdig sluttfase av norsk petroleumsindustri. Bergen bystyre 08.05.2024",
  "url": "https://bergen.kommune.no/politikere-utvalg/api/fil/bk360/10304151/Framstilling-Interpellasjon-nr-26-fra-Katrine-Nodtvedt-MDG-om-en-klok-og-rettferdig-sluttfase-av-norsk-petroleumsindustri-Bergen-bystyre-08-05-2024",
  "tekst": " Bystyrets kontor Til Intern korrespondanse BNKI - stab V\u00e5r referanse: 2024/61538-2 Saksbehandler: Anette Hatlemark Drabl\u00f8s Fra Dato: 22. april 2024 Bystyrets kontor Interpellasjon nr. 26 fra Katrine N\u00f8dtvedt (MDG) om en klok og rettferdig sluttfase av norsk petroleumsindustri. Bergen bystyre 08.05.2024 Slutterkl\u00e6ringen fra klimatoppm\u00f8tet i Dubai omtaler overgangen bort fra fossile brensler. Nasjonene st\u00e5r imidlertid frie til \u00e5 tolke hva \u201covergang bort fra\u201d betyr. V\u00e5r energiminister sa at dette inneb\u00e6rer ingen endring for norsk oljepolitikk til tross for at den er inkompatibel med FNs klimapanels f\u00f8ringer for \u00e5 n\u00e5 1,5-gradersm\u00e5let og dermed oppfylle Parisavtalen. Liknende tolkninger kan brukes i alle oljeproduserende nasjoner. The fossil fuel non-proliferation treaty initiative er et opprop for en global avtale med f\u00f8lgende hovedpunkter: - Ikkespredning av fossile brensler. - En forpliktende plan for utfasing av petroleumsn\u00e6ringen. - Rettferdig omstilling. Oppropet er allerede tilsluttet av: - 12 land, deriblant oljeprodusent Colombia. - over 100 byer utenlands, deriblant London og Sydney. - over 100 nobelprisvinnere, deriblant May-Britt og Edvard Moser. - hundrevis av folkevalgte ledere, deriblant EU-parlamentet og flere ordf\u00f8rere. - hundrevis av trossamfunn, deriblant Oslo buddhistsenter. - tusenvis av forskere, deriblant Helge Drange ved Bjerknessenteret. - tusenvis av helseorganisasjoner, deriblant Verdens helseorganisasjon. - tusenvis av andre organisasjoner, deriblant Amnesty International. Norge, og spesielt Vestlandet, har i s\u00e6rstilling en egeninteresse i \u00e5 ha en forpliktende plan for utfasing som er b\u00e5de rettferdig og godt planlagt. Videre er sp\u00f8rsm\u00e5l om klima, natur og energi komplekse og sammensatte. Derfor m\u00e5 vi ogs\u00e5 t\u00f8rre \u00e5 tenke nytt. For kort tid siden kom det fram at fire av de feltene med h\u00f8yest utslipp og lavest gjenv\u00e6rende petroleumsressurser (Brage, Statfjord, Draugen og Ula), har 40% h\u00f8yere utslipp enn gassanlegget p\u00e5 Melk\u00f8ya. Samtidig frontes elektrifisering av Melk\u00f8ya som regjeringens st\u00f8rste og viktigste klimaprosjekt, et prosjekt som krever massive inngrep i naturen og er i konflikt med samisk reindrift. Vi vet at fra 2040 s\u00e5 g\u00e5r de fleste etablerte prosjekter p\u00e5 norsk sokkel inn i en avslutningsfase, men fremdeles foreligger det ingen plan for hva som skal skje etterp\u00e5. Isteden letes det etter mer olje p\u00e5 initiativ fra den norske stat, og oljealderen og oljeavhengigheten forlenges. Interpellanten \u00f8nsker at Bergen kommune skal ta aktive skritt for \u00e5 sikre en rettferdig og klok avvikling av norsk petroleumsindustri. Da trengs det andre bein \u00e5 st\u00e5 p\u00e5, og en plan. Det vil v\u00e6re langt bedre enn \u00e5 bli utsatt for plutselige svingninger i energiprisene med p\u00e5f\u00f8lgende h\u00f8y arbeidsledighet og usikkerhet for tusenvis av bergensere og vestlendinger. Sp\u00f8rsm\u00e5l: Vil byr\u00e5det ta aktive steg for \u00e5 klargj\u00f8re Bergen og vestlandssamfunnet for en fremtid uten olje? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}