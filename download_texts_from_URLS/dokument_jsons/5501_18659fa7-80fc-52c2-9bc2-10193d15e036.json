{
  "dokument_id": "18659fa7-80fc-52c2-9bc2-10193d15e036",
  "doc_type": "case_attachment",
  "kommune": 5501,
  "tittel": "H\u00f8ringsbrev \u2013 Forskrift om permisjon fra pliktig grunnskoleoppl\u00e6ringen, Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001677631",
  "tekst": "H\u00f8ringsbrev \u2013 Forskrift om permisjon fra pliktig grunnskoleoppl\u00e6ringen, Troms\u00f8 Kommune Ny oppl\u00e6ringslov trer i kraft 01.08.2024 og inneholder flere bestemmelser om at kommunen skal fastsette lokale forskrifter. Troms\u00f8 kommune m\u00e5 derfor innen 01.08.2024 ha h\u00f8rt, vedtatt og kunngjort nye forskrifter i samsvar med den nye oppl\u00e6ringsloven If\u00f8lge ny oppl\u00e6ringslov \u00a7 2-2 fjerde ledd skal kommunen utarbeide forskrift om permisjon for elever i grunnskolen. N\u00e5v\u00e6rende regelverk Det f\u00f8lger av dagens oppl\u00e6ringslov (1998) \u00a7 2-11 at kommunen etter s\u00f8knad kan gi eleven permisjon i inntil to uker. Elever som tilh\u00f8rer et annet trossamfunn enn Den norske kirke har rett til permisjon fra skolen de dagene som trossamfunnet har helligdager. Troms\u00f8 kommune har med hjemmel i \u00a7 2-11 utformet retningslinjer for elevpermisjoner i grunnskolen som beskriver den praktiske fremgangsm\u00e5ten og hvilke hensyn som skal legges vekt p\u00e5 i vurderingen av om det er forsvarlig \u00e5 innvilge permisjon. Ny oppl\u00e6ringslov Etter ny oppl\u00e6ringslov \u00a7 2-2 fjerde ledd kan kommunen gi eleven permisjon hvis eleven f\u00e5r en oppl\u00e6ring som samlet sett er forsvarlig. Forarbeidene til loven beskriver n\u00e6rmere hvilke hensyn som er relevant i vurderingen av hva som er forsvarlig (prp. 57 L (2022-2023) punkt 9.5.5.1 og 69.2.1.2): \u00abFor \u00e5 vurdere kva som er forsvarleg, m\u00e5 det leggjast vekt p\u00e5 l\u00e6ringsutbyttet til eleven, kva som skal skje p\u00e5 skolen i permisjonstida, til d\u00f8mes om det er nasjonale pr\u00f8var eller andre pr\u00f8var, og om foreldra vil s\u00f8rgje for eigna oppl\u00e6ring i permisjonstida. I tillegg m\u00e5 ein vurdere kva som er det beste for eleven, og kva eleven sj\u00f8lv meiner Kva som er forsvarleg, m\u00e5 vurderast individuelt og m\u00e5 gjerast med grunnlag i fagleg- pedagogisk kunnskap og erfaring. I forsvarlegvurderinga kan det vere relevant \u00e5 leggje vekt p\u00e5 om foreldra vil s\u00f8rgje for at eleven f\u00e5r den oppl\u00e6ringa som m\u00e5 til for \u00e5 kunne f\u00f8lgje med i undervisninga p\u00e5 skolen etter permisjonen\u00bb Dagens begrensning om maksimal permisjon p\u00e5 to uker er fjernet i ny oppl\u00e6ringslov. Dette inneb\u00e6rer at kommunen st\u00e5r fritt til selv \u00e5 fastsette en \u00f8vre grense for permisjonens lengde og antall permisjoner. Kravet i loven om at oppl\u00e6ringen samlet sett skal v\u00e6re forsvarlig vil likevel i seg selv sette ei grense for hvor mange og hvor lange permisjoner eleven kan f\u00e5. Vurderingen av om en elev skal f\u00e5 permisjon er ei skj\u00f8nnsmessig vurdering, og kommunen kan avsl\u00e5 en s\u00f8knad om permisjon selv om det er forsvarlig \u00e5 gi permisjon de skoledagene det er s\u00f8kt om. Ny oppl\u00e6ringslov \u00a7 2-2 fjerde ledd stiller krav om at kommunen fastsetter egne bestemmelser om permisjon i form av lokal forskrift. Forskriften skal kunngj\u00f8res i Norsk Lovtidende. Rett til permisjon p\u00e5 helligdager for de elevene som tilh\u00f8rer andre trossamfunn videref\u00f8res i ny oppl\u00e6ringslov jf. \u00a7 2-2 femte ledd. Forslag til forskrift Ved utarbeidelse av forskriften har vi vektlagt at barn har plikt til grunnskoleoppl\u00e6ring, og elevene skal dermed som hovedregel v\u00e6re p\u00e5 skolen alle skoledager. Ferie og fritidsaktiviteter skal normalt skje utenom skoletiden. Behov for permisjon skal dermed v\u00e6re et unntak. Det foresl\u00e5s \u00e5 opprettholde at det kun kan gis inntil to uker (10 skoledager) elevpermisjon av gangen. Regelen om ti dager er forutsigbar for eleven, foreldre og skolen. Lengre permisjon enn 10 dager vurderes som uforsvarlig. I vurderingen av om permisjon skal innvilges vurderer vi, i tr\u00e5d med forarbeidene, at f\u00f8lgende kriterier skal vektlegges; elevens frav\u00e6rs- og permisjonshistorikk, skolens undervisningsopplegg i perioden, elevens l\u00e6ringsresultat, hvorvidt det foreligger tilstrekkelig vurderingsgrunnlag, hvorvidt det skal gjennomf\u00f8res muntlig eller skriftlig eksamen, tentamen, nasjonale pr\u00f8ver, eller obligatorisk statlig kartlegging, barnets beste og barnets mening. P\u00e5 bakgrunn av overnevnte har kommunen utarbeidet forslag til forskrift og sender den ut p\u00e5 h\u00f8ring. Vedlagt ligger forslag til forskrift om permisjon fra pliktig grunnskoleoppl\u00e6ringen i Troms\u00f8 kommune. H\u00f8ringsinnspill sendes til postmottak@tromso.kommune.no eller til Troms\u00f8 kommune, postboks 6900, 9299 Troms\u00f8. Innspill merkes: 24/05663 - H\u00f8ringsuttalelse forskrift om permisjon fra pliktig grunnskoleoppl\u00e6ring. H\u00f8ringsfrist 07.05.2024 "
}