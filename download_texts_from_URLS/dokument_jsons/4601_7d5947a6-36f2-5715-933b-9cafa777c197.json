{
  "dokument_id": "7d5947a6-36f2-5715-933b-9cafa777c197",
  "doc_type": "case_attachment",
  "kommune": 4601,
  "tittel": "Anbefaler ikke h\u00f8ringssvar til forslag om avgrensing av omr\u00e5det for redusert merverdiavgiftssats for vann og avl\u00f8p fra 25 til 15 pst.",
  "url": "https://bergen.kommune.no/politikere-utvalg/api/fil/bk360/12438090/Anbefaler-ikke-horingssvar-til-forslag-om-avgrensing-av-omradet-for-redusert-merverdiavgiftssats-for-vann-og-avlop-fra-25-til-15-pst-",
  "tekst": " BBU - kommunaldirekt\u00f8rens stab Til Notat Byr\u00e5dsleders avdeling stab (Arbeidssted) V\u00e5r referanse: 2025/127810-2 Saksbehandler: Andr\u00e9 Listhaug Fra Dato: 31. mars 2025 BBU - kommunaldirekt\u00f8rens stab Anbefaler ikke h\u00f8ringssvar til forslag om avgrensing av omr\u00e5det for redusert merverdiavgiftssats for vann og avl\u00f8p fra 25 til 15 pst. Bergen kommune har mottatt forslag om avgrensing av omr\u00e5det for redusert merverdiavgiftssats for vann og avl\u00f8p fra 25 til 15 pst., fra Finansdepartementet i brev datert 25. februar 2025. H\u00f8ringsfrist var 8 april. 2025. Ved en inkurie ble ikke notatet sendt fram innen utl\u00f8pet av fristen p\u00e5 grunn av byr\u00e5dsskifte. I statsbudsjettet for 2025 foreslo regjeringen \u00e5 redusere merverdiavgiftssatsen for vann og avl\u00f8p fra 25 til 15 pst, se Prop. 1 LS (2024\u20132025) Skatter og avgifter 2025. Forslaget har som form\u00e5l \u00e5 bidra til \u00e5 redusere levekostnadene for husholdninger, som har opplevd \u00e5 f\u00e5 kj\u00f8pekraften redusert som f\u00f8lge av h\u00f8y prisvekst og \u00f8kt rente. Regjeringen foreslo en ny bestemmelse i merverdiavgiftsloven \u00a7 5-12 om redusert sats for omsetning og uttak av vann fra vannverk og avl\u00f8pstjenester. Departementet foresl\u00e5r en endring i merverdiavgiftsforskriften ved at det inntas en ny \u00a7 5-12-1 med n\u00e6rmere bestemmelser om vann fra vannverk og avl\u00f8pstjenester. Departementet foresl\u00e5r en bestemmelse i merverdiavgiftsforskriften \u00a7 5-12-1 f\u00f8rste ledd om at vann fra vannverk avgrenses til drikkevann levert fra et vannforsyningssystem. Det foresl\u00e5s at begrepene vannforsyningssystem og drikkevann skal forst\u00e5s p\u00e5 samme m\u00e5te som i drikkevannsforskriften \u00a7 3. Departementet foresl\u00e5r videre en bestemmelse i merverdiavgiftsforskriften \u00a7 5-12-1 annet ledd om avl\u00f8pstjenester. Forslaget inneb\u00e6rer at avl\u00f8pstjenester avgrenses til bortf\u00f8ring av sanit\u00e6rt avl\u00f8psvann, herunder t\u00f8mming av slamavskillere og samlekummer for avslamming av sanit\u00e6rt avl\u00f8psvann. I tillegg er forslaget ment \u00e5 omfatte tilfeller der annet avl\u00f8psvann (overvann mv.) f\u00f8res i samme avl\u00f8psnett som sanit\u00e6rt avl\u00f8psvann, forutsatt at det ikke tas s\u00e6rskilt betalt for overvann mv. I tillegg foresl\u00e5r departementet en bestemmelse i merverdiavgiftsforskriften \u00a7 5-12-1 tredje ledd om at levering av vann fra vannverk og/eller avl\u00f8pstjenester ogs\u00e5 omfatter leie for vannm\u00e5ler. Departementet foresl\u00e5r at merverdiavgiftsloven \u00a7 5-12 om redusert merverdiavgiftssats for vann fra vannverk og avl\u00f8pstjenester trer i kraft fra 1. mai 2025. Departementet ber om tilbakemelding og innspill til eventuelle overgangsregler som kan gj\u00f8re innf\u00f8ringen mindre administrativt krevende. Forretningsutvalget behandlet saken i m\u00f8tet 11.03.2025 sak 85/25 og fattet f\u00f8lgende vedtak: \u00abByr\u00e5det avgir eventuelt h\u00f8ringssvar til \u00abH\u00f8yring - forslag om avgrensing av omr\u00e5det for redusert meirverdiavgiftsats for vatn og avl\u00f8p fr\u00e5 25 til 15 pst.\u00bb p\u00e5 vegne av Bergen kommune.\u00bb Bergen Vann fakturerer 2. kvartal pr. 1. mai. Fakturaen vil v\u00e6re p\u00e5 etterskudd for april m\u00e5ned som har ordin\u00e6r merverdiavgiftssats p\u00e5 25 %, og forskudd for mai og juni som etter forslaget har redusert merverdiavgiftssats p\u00e5 15 %. Bergen Vann har vurdert at ikrafttredelse av endringene vil kunne medf\u00f8re betydelige \u00f8kte administrative kostnader og \u00f8kt ressursbruk, b\u00e5de i innf\u00f8rings\u00e5ret og eventuelt senere. Det inkluderer kostnader til systemtilpasninger, oppl\u00e6ring av ansatte, manuelle rettinger og h\u00e5ndtering av henvendelser fra innbyggere. Denne kostnaden vil bli belastet abonnentene gjennom selvkostregnskapet. Det spiller derfor mindre rolle om endringene trer i kraft p\u00e5 et senere tidspunkt. P\u00e5 den annen side er man positive til redusert merverdiavgiftssats, som vil kunne bidra til reduserte levekostnader for kommunens abonnenter. Kommunen vil ikke lide provenytap som f\u00f8lge av reduksjonen. Byr\u00e5dsavdelingen mener derfor at det er positivt at reduksjonen innf\u00f8res s\u00e5 tidlig som mulig, gitt at ulempene ved innf\u00f8ringene vil inntreffe uansett. Byr\u00e5dsavdelingen har ingen merknader til de \u00f8vrige bestemmelsene. Det anses som en n\u00f8dvendig presisering av forslaget fra regjeringen i Prop. 1 LS (2024\u20132025) Skatter og avgifter 2025. Byr\u00e5dsavdelingen anbefaler derfor at det ikke gis h\u00f8ringssvar til forslag om avgrensing av omr\u00e5det for redusert merverdiavgiftssats for vann og avl\u00f8p fra 25 til 15 pst. Byr\u00e5d for byutvikling deler denne oppfatningen. Med hilsen BBU - kommunaldirekt\u00f8rens stab Eivind N\u00e6vdal-Bolstad \u2013 byr\u00e5d for byutvikling Dokumentet er godkjent elektronisk. "
}