{
  "dokument_id": "e61404b7-2152-503f-91c0-5174b84cd872",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - Forslag om forbud mot bruk av fossil gass i byggvarme",
  "url": "https://bergen.kommune.no/politikere-utvalg/api/fil/bk360/10616846/Horingsuttalelse-Forslag-om-forbud-mot-bruk-av-fossil-gass-i-byggvarme",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/82973-5 H\u00f8ringsuttalelse - Forslag om forbud mot bruk av fossil gass i byggvarme Hva saken gjelder: Bergen kommune mottok 16.05.2024 h\u00f8ringssak fra Milj\u00f8direktoratet p\u00e5 vegne av Klima- og milj\u00f8direktoratet (KLD) vedr\u00f8rende forslag om forbud mot bruk av fossil gass til byggvarme. H\u00f8ringsfrist: 16.08.2024 Oppf\u00f8ring og rehabilitering av bygg krever ofte oppvarming til for eksempel herding av betong, frostsikring, t\u00f8rking, fuktfjerning og klargj\u00f8ring for malearbeider. Tradisjonelt har det blitt brukt mye olje og fossil gass til byggvarme. Fra og med 2022 har det v\u00e6rt forbud mot bruk av mineralolje til midlertidig byggvarme. N\u00e5 foresl\u00e5s ogs\u00e5 et forbud mot bruk av fossil gass. Det foresl\u00e5s at et eventuelt forbud fastsettes gjennom \u00e5 endre forskrift om forbud mot bruk av mineralolje til oppvarming av bygninger. Bakgrunnen for forslaget er anmodningsvedtak i statsbudsjettet for 2023 \u00abStortinget ber regjeringen utrede og fremme forslag om forbud mot bruk av fossil gass i byggvarme, med sikte p\u00e5 ikrafttredelse i 2025\u00bb. Hovedpunktene i forslaget som legges p\u00e5 h\u00f8ring er: - Forbud mot bruk av fossil gass til byggvarme, det vil si midlertidig oppvarming i bygg under oppf\u00f8ring og rehabilitering, til form\u00e5l som betongherding, t\u00f8rking og fasadeoppvarming. - Forbudet foresl\u00e5s \u00e5 tre i kraft 01.07.2025, alternativt 01.01.2026. - Det \u00e5pnes for unntak av hensyn til forsyningssikkerhet og unntak av s\u00e6rlige grunner. Bruk av fossil gass til andre oppvarmingsform\u00e5l enn byggvarme, som permanent oppvarming av bygninger, er ikke omfattet av det foresl\u00e5tte forbudet. Det samme gjelder oppvarming p\u00e5 anleggsplasser. Utslippene fra bruk av fossil gass til byggvarme ansl\u00e5s \u00e5 tilsvare omtrent 30 000 \u2013 40 000 tonn CO2 per \u00e5r. Innf\u00f8ring av et forbud vil v\u00e6re styringseffektivt for utfasing av den fossile gassen til bruk til byggvarme, og sammen med andre foresl\u00e5tte virkemidler rettet mot bransjen kan et slik forbud v\u00e6re et steg p\u00e5 veien mot utslippsfrie byggeplasser. For de aller fleste bruksomr\u00e5der innenfor byggvarme, finnes det godt kjente alternativer til bruk av fossil gass, som fjernvarme, direkte elektrisitet, varmepumpe eller biobrensler. Alternativene har ulike fordeler og ulemper, og konsekvensene av et forbud avhenger av hvilket alternativ som blir valgt. Hvor stor andel av den fossile gassen som vil erstattes med ulike alternativer, er sv\u00e6rt vanskelig \u00e5 ansl\u00e5. Milj\u00f8direktoratet har p\u00e5 oppdrag fra KLD utredet konsekvensene av det foresl\u00e5tte forbudet. Konsekvensene er oppsummert i vedlagt h\u00f8ringsnotat. 1 Milj\u00f8direktoratet ber s\u00e6rlig om innspill p\u00e5 f\u00f8lgende: - Tidspunkt for ikrafttredelse av forbudet. - I hvilken grad det er mulig \u00e5 planlegge byggeprosessen slik at de mest effektkrevende prosessene legges utenom de kaldeste periodene n\u00e5r varmebehovet er st\u00f8rst, og hvilke kostnader dette vil ha for byggeprosessen. - Hvorvidt et forbud mot bruk av fossil gass til byggvarme vil ha betydning for materialvalg, slik som lavkarbonbetong. Innspill fra fagetater: Klimaetaten, Etat for utbygging og Etat for bygg og eiendom har levert faglig innspill i saken, gjengitt i sin helhet under. Faglig innspill fra Klimaetaten Klimaetaten st\u00f8tter forslaget om et forbud mot bruk av fossil gass i byggvarme. I Gr\u00f8nn strategi, Klimastrategi for Bergen kommune, er m\u00e5let \u00e5 redusere direkte klimagassutslipp med 85 % innen 2030 sammenlignet med 2009.1 Det er ansl\u00e5tt at utslippene fra bygge- og anleggsplasser i Bergen utgj\u00f8r rundt 23 000 tonn CO2 ekvivalenter i Bergen, og utslippene har \u00f8kt med 19% siden 2009.2 Her inng\u00e5r fossil gassbruk til byggt\u00f8rk, og kan utgj\u00f8re rundt 5 % av disse utslippene if\u00f8lge Milj\u00f8direktoratets utredninger. Byr\u00e5det i Bergen har allerede vedtatt at Bergen kommunes bygge- og anleggsplasser skal v\u00e6re utslippsfrie fra 2025.3 Basert p\u00e5 dette er Klimaetatens vurdering at: \u2022 innf\u00f8ringen av et forbud mot bruk av fossil gass til byggvarme b\u00f8r iverksettes i l\u00f8pet av 2025 for \u00e5 sikre st\u00f8rst mulig klimaeffekt. Forbudet er allerede varslet av b\u00e5de Storting og regjering, og b\u00f8r v\u00e6re b\u00e5de ventet og kjent for bransjen. \u2022 et forbud mot bruk av fossil gass til byggvarme er et viktig virkemiddel for m\u00e5lrettede og raske klimakutt, og et viktig skritt p\u00e5 veien for \u00e5 sikre utslippsfrie bygge- og anleggsplasser. Det er et stort behov for at denne innsatsen styrkes, og at det iverksettes ytterligere virkemidler for \u00e5 sikre utslippsfrie byggeplasser frem mot 2030.4 \u2022 det finnes effektive og gode alternativer til fossil gass til byggt\u00f8rk p\u00e5 byggeplass. B\u00e5de entrepren\u00f8rer og utbyggere har opparbeidet seg erfaring med planlegging og gjennomf\u00f8ring av byggeprosjekter med utslippsfri byggeplass. I tillegg p\u00e5g\u00e5r det omfattende teknologiutvikling knyttet til lavkarbonmaterialer som lavkarbonbetong b\u00e5de n\u00e5r det gjelder herdetid og -temperatur.5 \u2022 det b\u00f8r komme frem at Bergen kommune vil ha begrensede ressurser til \u00e5 h\u00e5ndheve og f\u00f8lge opp et eventuelt forbud Faglig innspill fra Etat for utbygging Etat for utbygging stiller seg positiv til en forskriftsendring da dette er i tr\u00e5d med etatens etablerte praksis. Etat for utbygging stiller allerede f\u00f8lgende krav til byggvarme i de kommunale byggeprosjektenes milj\u00f8oppf\u00f8lgingsplan: \u00abDet skal benyttes utslippsfri byggvarme og -t\u00f8rk, i prioritert rekkef\u00f8lge: varmepumpe, fjernvarme, ren-elektrisk, eller annen nullutslippsteknologi\u00bb. 1 Bergen kommune - Gr\u00f8nn strategi - Klimastrategi for Bergen 2 Utslipp av klimagasser i Norges kommuner og fylker - Milj\u00f8direktoratet (miljodirektoratet.no) 3 Byr\u00e5det vedtok 29.4.2021 at det skal innf\u00f8res krav om utslippsfrie byggeplasser innen 01.01.2025 for alle prosjekter med verdi over 2,05 MNOK eks. mva. (Byr\u00e5dssak 1132/21) 4 Klimautvalget (Klimautvalget-2050.pdf (regjeringen.no)) peker p\u00e5 at juridiske virkemidler vil v\u00e6re n\u00f8dvendige i klimaomstillingen fordi \u00f8konomiske virkemidler, som karbonprising, ikke n\u00f8dvendigvis vil gi verken stor eller presis nok effekt p\u00e5 klimagassutslipp i en bestemt sektor. 5 Her har blant annet innovasjonsprogrammet FutureBuilt, som Bergen kommune deltar i, flere sentrale prosjekter. 2 Faglig innspill fra Etat for bygg og eiendom Etat for bygg og eiendom opplyser at det sv\u00e6rt sjeldent brukes fossil gass til byggvarme i etatens egne rehabiliteringsprosjekter. Der etaten har behov for utvendig oppvarming velges elektrisk oppvarming i dag. For Etat for bygg og eiendom er de mest energikrevende jobbene gjerne i forbindelse med restaurering av utvendige murer hvor det forutsettes jevn temperatur. I disse situasjonene vil resultatet v\u00e6re avhengig av jevn temperatur over tid, og ikke i et begrenset tidsvindu. Da er elektrisk varme i de fleste tilfeller bedre enn gass. Etat for bygg og eiendom ser ikke noen praktiske utfordringer ved et forbud knyttet til de materialene de h\u00e5ndterer. Fordi etatens arbeid i hovedsak omfatter vedlikehold, kan de i mindre grad planlegge effektforbruket i sine fremtidige prosjekter. Byr\u00e5dens vurdering og forslag til h\u00f8ringsuttalelse: Byr\u00e5dens forslag til h\u00f8ringsuttalelse: Bergen kommune st\u00f8tter forslag om forbud mot bruk av fossil gass i byggvarme. Bergen kommune stiller allerede krav om utslippsfri byggvarme- og t\u00f8rk i mange kommunale prosjekter. Et nasjonalt forbud vil gi bygge- og anleggsn\u00e6ringen mer forutsigbarhet. Et forbud mot bruk av fossil gass til byggvarme er et kunnskapsbasert tiltak for m\u00e5lrettede og raske klimakutt, og et viktig skritt p\u00e5 veien for \u00e5 sikre utslippsfrie bygge- og anleggsplasser. Det er behov for at innsatsen styrkes, og at det iverksettes ytterligere virkemidler for \u00e5 sikre utslippsfrie byggeplasser frem mot 2030. Det finnes effektive og gode alternativer til fossil gass til byggt\u00f8rk p\u00e5 byggeplass. B\u00e5de entrepren\u00f8rer og utbyggere har opparbeidet seg erfaring med planlegging og gjennomf\u00f8ring av byggeprosjekter med utslippsfri byggeplass. I tillegg p\u00e5g\u00e5r det omfattende teknologiutvikling knyttet til lavkarbonmaterialer som lavkarbonbetong b\u00e5de n\u00e5r det gjelder herdetid og -temperatur. Innf\u00f8ringen av et forbud mot bruk av fossil gass til byggvarme b\u00f8r iverksettes i l\u00f8pet av 2025 for \u00e5 sikre st\u00f8rst mulig klimaeffekt. Forbudet er allerede varslet av b\u00e5de Storting og regjering, og b\u00f8r v\u00e6re b\u00e5de ventet og kjent for bransjen. Avslutningsvis vil Bergen kommune p\u00e5peke at kommunen vil ha begrensede ressurser til \u00e5 h\u00e5ndheve og f\u00f8lge opp et eventuelt forbud, med unntak av for kommunens egne bygge- og rehabiliteringsarbeider. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken ansees ikke \u00e5 v\u00e6re prinsipiell. Forretningsutvalget har i sak 199/24, punkt 3, den 28.05.2024 besluttet at byr\u00e5det eventuelt avgir h\u00f8ringssvar til \u00abH\u00f8ring \u2013 forslag om forbud mot bruk av fossil gass i byggvarme\u00bb p\u00e5 vegne av Bergen kommune. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til Forslag om forbud mot bruk av fossil gass i byggvarme fra Milj\u00f8direktoratet, slik den fremkommer av byr\u00e5dens forslag. 2. Melding om vedtak sendes Bystyrets kontor. 3 Dato: 6. august 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: H\u00f8ring \u2013 forslag om forbud mot bruk av fossil gass i byggvarme H\u00f8ringsnotat Konsekvensutredning av forbud mot fossil gass i byggvarme Forslag til endringsforskrift Faglig innspill fra Klimaetaten, Etat for utbygging og Etat for bygg og eiendom 4 "
}