{
  "dokument_id": "37773da0-9962-5bdb-8388-b12660b30ecf",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - Forslag til endringer i konfliktr\u00e5dsloven og straffeloven mv. (strafferettslige reaksjoner for ungdom)",
  "url": "https://bergen.kommune.no/politikere-utvalg/api/fil/bk360/10067738/Horingsuttalelse-Forslag-til-endringer-i-konfliktradsloven-og-straffeloven-mv-strafferettslige-reaksjoner-for-ungdom-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/40105-2 H\u00f8ringsuttalelse - Forslag til endringer i konfliktr\u00e5dsloven og straffeloven mv. (strafferettslige reaksjoner for ungdom) Hva saken gjelder: Justis- og beredskapsdepartementet har sendt p\u00e5 h\u00f8ring forslag til endringer i konfliktr\u00e5dsloven, straffeloven, straffeprosessloven og straffegjennomf\u00f8ringsloven. Forslagene gjelder de strafferettslige reaksjonene for ungdom \u2013 ungdomsstraff og ungdomsoppf\u00f8lging \u2013 og inneb\u00e6rer: \u2022 En hjemmel for retten til \u00e5 kombinere ungdomsstraff med s\u00e6rvilk\u00e5r som nevnt i straffeloven \u00a7 37 f\u00f8rste ledd bokstav a, b og d. \u2022 En hjemmel for retten til \u00e5 kombinere ungdomsstraff med ubetinget fengsel av ubegrenset lengde, alternativt inntil 2 \u00e5r eller inntil 1 \u00e5r, samt s\u00e6rskilte hjemler som sikrer unge domfelte riktig oppf\u00f8lging f\u00f8r og etter l\u00f8slatelse (styrket ettervern). \u2022 At p\u00e5talemyndigheten gis hjemmel til ogs\u00e5 \u00e5 f\u00f8re for retten rene vilk\u00e5rsbruddsaker under ungdomsstraff. \u2022 At ungdommen gis rett til offentlig oppnevnt forsvarer ogs\u00e5 ved ungdomsplanm\u00f8tet under ungdomsoppf\u00f8lging. H\u00f8ringsfrist: fredag 12. april 2024. Departementets forslag f\u00f8lger opp enkelte av Stortingets vedtak som ble truffet under behandlingen av Prop. 139 L (2022-2023) Endringer i konfliktr\u00e5dsloven, straffeloven og straffeprosessloven mv. (strafferettslige reaksjoner for ungdom og varetekt med elektronisk kontroll), og vedtagelsen av lov 20. desember 2023 nr. 110. H\u00f8ringen f\u00f8lger opp lovproposisjonen med forslag til forbedringer av de strafferettslige reaksjonene ungdomsstraff og ungdomsoppf\u00f8lging.1 Forslagene dreier seg om \u00e5 innf\u00f8re: \u2022 Adgang for domstolene til \u00e5 kombinere ungdomsstraff med s\u00e6rvilk\u00e5r (som f.eks. ruskontroll og oppholds- eller kontaktrestriksjoner). \u2022 Adgang for domstolene til \u00e5 kombinere ungdomsstraff med ubetinget fengsel. \u2022 Adgang for p\u00e5talemyndigheten til \u00e5 f\u00f8re vilk\u00e5rsbruddsaker under ungdomsstraff. 1 Straffeloven \u00a7 52 a regulerer ungdomsstraff: \u00abUngdomsstraff med ungdomsstorm\u00f8te og ungdomsplan etter konfliktr\u00e5dsloven kapittel IV kan id\u00f8mmes i stedet for fengselsstraff n\u00e5r a. lovbryteren var under 18 \u00e5r p\u00e5 handlingstidspunktet, b. lovbryteren har beg\u00e5tt gjentatt eller alvorlig kriminalitet, c. lovbryteren samtykker og har bosted i Norge, og d. hensynet til straffens form\u00e5l ikke med tyngde taler mot en reaksjon i frihet.\u00bb 1 \u2022 Rett til offentlig oppnevnt forsvarer under ungdomsplanm\u00f8tet ved ungdomsoppf\u00f8lging. Byr\u00e5dsleders vurdering og forslag til h\u00f8ringsuttalelse: Endringsforslagene st\u00f8ttes. Bergen kommune har ingen kommentarer til de konkrete lovbestemmelsene som foresl\u00e5s innf\u00f8rt, og viser til at lovendringsforslagene ikke direkte ber\u00f8rer kommunens oppgaver. P\u00e5 generelt grunnlag \u00f8nsker Bergen kommune imidlertid \u00e5 bemerke f\u00f8lgende: If\u00f8lge Vest politidistrikt har ungdomskriminaliteten \u00f8kt sterkt, og \u00f8kningen er st\u00f8rst for ungdom under 15 \u00e5r. Bergen kommune er bekymret for at man samtidig som man ser denne utviklingen, bygger ned politiressurser. I Vest politidistrikts forbyggende avdeling var det tidligere ni operative forebyggere, n\u00e5 er det bare tre. Bergen kommune har inng\u00e5tt et samarbeid med Vest politidistrikt om felles tiltak for \u00e5 forebygge og motvirke ungdomskriminalitet. Den st\u00f8rste oppgaven er \u00e5 sette inn nok tiltak rundt de ungdommene som trenger det aller mest. Det er viktig \u00e5 finne ut hva som er \u00e5rsaken til at de havner i de d\u00e5rlige sporene og milj\u00f8ene, og hvordan ungdommene kan l\u00f8ftes ut av disse. P\u00e5 bakgrunn blant annet av bekymringen for \u00f8kende bruk av vold og trusler i bergensskolen, har Bergen kommune satt av \u00e5tte millioner i \u00e5rets budsjett for \u00e5 \u00f8ke antall milj\u00f8arbeidere i skolen. Mange elever sliter med \u00e5 finne plassen sin, og flere elever har utagerende atferd og psykiske vansker. Milj\u00f8arbeidere kan bygge relasjoner og f\u00f8lge opp elevene som sliter p\u00e5 en annen m\u00e5te enn l\u00e6rerne. Kommunen vil bidra til \u00e5 bygge sosial infrastruktur i de ulike bydelene i Bergen. Det er blant annet behov for flere trygge steder, som ungdomsklubber, hvor Bergens ungdommer kan henge. Det er viktig \u00e5 se p\u00e5 hvordan skolen, fritidsaktiviteter, ideelle organisasjoner og frivillige sammen med politiet og kommunen kan dra i riktig retning. Bergen kommune vil gjerne ta en koordinerende rolle i det forebyggende arbeidet, mellom barnevernet, Utekontakten, og ulike lag og organisasjoner som vil hjelpe til. Bergen kommune vil ogs\u00e5 benytte anledningen til \u00e5 understreke at det er n\u00f8dvendig \u00e5 f\u00e5 klarlagt mulighetsrommet for informasjonsflyt mellom instanser. Det bes derfor om rask behandling av vedtak 160 fra Stortinget, der Stortinget ber regjeringen foreta en juridisk gjennomgang av relevant lovverk knyttet til taushetsplikt og informasjonsplikt for alle relevante instanser som jobber med barn og unge som har h\u00f8y risiko for \u00e5 beg\u00e5 alvorlige lovbrudd, med spesielt henblikk p\u00e5 mulighetsrommet for informasjonsflyt. Det vises til at taushetsplikt og informasjonsflyt er et stadig tilbakevendende tema i kommunens arbeid for godt samarbeid om disse barna. Vedtakskompetanse: Byr\u00e5dets fullmakter \u00a7 6: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. H\u00f8ringsuttalelser avgitt av byr\u00e5det sendes uten ugrunnet opphold bystyrets kontor til orientering.\u00bb 2 Forretningsutvalget vedtok 12.03.24 i sak 89/24 at byr\u00e5det avgir eventuelt h\u00f8ringssvar p\u00e5 vegne av Bergen kommune. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring \u2013 Forslag til endringer i konfliktr\u00e5dsloven og straffeloven mv. (strafferettslige reaksjoner for ungdom)\u00bb slik den fremkommer av byr\u00e5dsleders forslag. 2. Melding om vedtak sendes Bystyrets kontor. Dato: 11. april 2024 Christine B. Meyer Byr\u00e5dsleder Dokumentet er godkjent elektronisk. Vedlegg: - H\u00f8ring \u2013 forslag til endringer i konfliktr\u00e5dsloven og straffeloven mv. (strafferettslige reaksjoner for ungdom) - H\u00f8ringsnotat \u2013 forslag til endringer i konfliktr\u00e5dsloven og straffeloven mv. -strafferettslige reaksjoner for ungdom 3 "
}