{
  "dokument_id": "30864c65-da46-5518-aacd-e7dd900edcfd",
  "doc_type": "case_presentation",
  "kommune": 4601,
  "tittel": "\u00c5sane gnr 199 bnr 181 Travparkvegen 60. S\u00f8knad om oppf\u00f8ring av ny avkj\u00f8rsel til ladestasjon for tyngre kj\u00f8ret\u00f8y",
  "url": "https://bergen.kommune.no/politikere-utvalg/api/fil/bk360/11294092/Framstilling-Asane-gnr-199-bnr-181-Travparkvegen-60-Soknad-om-oppforing-av-ny-avkjorsel-til-ladestasjon-for-tyngre-kjoretoy",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/10434-38 \u00c5sane gnr 199 bnr 181 Travparkvegen 60. S\u00f8knad om oppf\u00f8ring av ny avkj\u00f8rsel til ladestasjon for tyngre kj\u00f8ret\u00f8y Hva saken gjelder: Saken gjelder s\u00f8knad om samtykke til unntak fra midlertidig forbud mot tiltak, for oppf\u00f8ring av ny avkj\u00f8rsel til ladestasjon for tyngre kj\u00f8ret\u00f8y. Det ble gitt rammetillatelse til etablering av 10 ladestasjoner for tyngre kj\u00f8ret\u00f8y den 15.08.2024, og det s\u00f8kes om endring av denne for \u00e5 etablere ny avkj\u00f8rsel fra kommunal vei Nordre Brur\u00e5s. Tiltakshaver er Fastcharge AS, ansvarlig s\u00f8ker er SH Prosjekt AS. I kommuneplanens arealdel (KPA 2018), vedtatt 19.06.2019, er eiendommen i hovedsak satt av til \u00f8vrig byggesone, med en mindre del satt av til gr\u00f8nnstruktur. Eiendommen ligger innenfor reguleringsplan for \u00c5sane. Gnr 170 og 199, Breistein/Hauk\u00e5s, travbane og barneskole (planid: 6020000), vedtatt 1983. Den nye avkj\u00f8rselen kommer innenfor reguleringsplan for \u00c5sane. Gnr 199 mfl., Hauk\u00e5s N\u00e6ringspark (planid: 16740001), vedtatt 2009, og p\u00e5g\u00e5ende planprosess for omr\u00e5deregulering av Hauk\u00e5smyrane og Hauk\u00e5svassdraget, planid: 66140000. Bergen bystyre har den 20.06.2019 vedtatt midlertidig forbud mot tiltak etter plan- og bygningsloven \u00a7 13-1, for omr\u00e5det som omfattes av reguleringsplan for Hauk\u00e5s n\u00e6ringspark. Forbudet ble forlenget med 2 \u00e5r i bystyrets vedtak av 31.05.2023, sak 185/23, slik at det l\u00f8per til 20.06.2025. Tiltaket krever samtykke til unntak fra det midlertidige forbudet. Ansvarlig s\u00f8ker opplyser at det er foretatt nabovarsling i samsvar med pbl. \u00a7 21-3, og bekrefter at det ikke er mottatt merknader. Bymilj\u00f8etaten v/Natur- og milj\u00f8forvaltningsseksjonen har gitt uttale datert 06.09.2024 hvor de uttalte at de ikke vil frar\u00e5 tillatelse, under forutsetning av at overvann m\u00e5 ledes til rensedammene i b\u00e5de anleggs- og driftsfase. Tiltakshaver m\u00e5 ogs\u00e5 v\u00e6re forberedt p\u00e5 \u00e5 sette i verk ytterligere rensetiltak ved behov. Bymilj\u00f8etaten v/Veiforvaltningsseksjonen har fattet vedtak 18.09.2024, hvor de godkjenner avkj\u00f8rselen p\u00e5 vilk\u00e5r. Vestland fylkeskommune har gitt uttale datert 06.09.2024, hvor de uttaler at de ikke vil motsette seg oms\u00f8kt tiltak i denne saken, s\u00e5 langt vilk\u00e5r om \u00e5 hindre inn- og utkj\u00f8ring til Breisteinvegen blir lagt inn i ny rammetillatelse. S\u00f8knaden: S\u00f8kers redegj\u00f8relse (bilder er ikke tatt med): [...] Bakgrunn Tiltakshaver \u00f8nsker \u00e5 etablere ny ladestasjon for tungtransport. Etter utredning av ulike l\u00f8sninger for adkomst til ladeanlegget, er det omforent at anlegget b\u00f8r gis adkomst fra 1 Nordre Brur\u00e5s vei fremfor fra Travparkvegen. I den forbindelse er det n\u00f8dvendig \u00e5 etablere ny adkomstvei. Adkomstveien er tegnet inn p\u00e5 eiendommens s\u00f8rvestre hj\u00f8rne. [...] Plansituasjon For \u00e5 komme til planlagt ladestasjon m\u00e5 veien krysse et areal som i detaljregulering for \u00c5sane, Gnr 199 m.fl., Hauk\u00e5s N\u00e6ringspark, vedtatt 24.3.2009, er regulert til naturvernomr\u00e5de (N1). I nyere kommuneplan for Bergen kommune, arealdelen 2018-2030, er arealet avsatt til n\u00e5v\u00e6rende gr\u00f8nnstruktur (G). 20.06.2019 ble det lagt ned midlertidig forbud mot tiltak for et st\u00f8rre omr\u00e5de der det p\u00e5gjeldende arealet inng\u00e5r. Forbudet er gyldig til 20.06.2025. Det s\u00f8kes om dispensasjon for alle forhold nevnt over. [...] Vurdering Etter v\u00e5r forst\u00e5else er det konsensus om etablering av ladeanlegg p\u00e5 gbnr 199/181. Veien inn til ladeanlegget er tegnet av Vestrem AS for Fastcharge Travparken og oms\u00f8kes separat. Adkomstveien er tegnet i henhold til \u00f8nsket tilkomst fra E39 via Nordre Brur\u00e5s. Avstanden fra E39 er om lag 500 meter. I eldre reguleringsplan er omr\u00e5det veien krysser, avsatt til naturvernomr\u00e5de. I nyere kommuneplan for Bergen er omr\u00e5det definert som gr\u00f8nnstruktur. Kommuneplanens bestemmelser sl\u00e5r fast at ved motstrid gjelder bestemmelser til KPA foran reguleringsplaner som er vedtatt f\u00f8r 1.1.2013 (jf.\u00a7 2.4), men ikke dersom mer detaljert underform\u00e5l til samme arealkategori er gitt i reguleringsplan (jf. retningslinjer). Med henvisning til bestemmelser i KPA for arealform\u00e5l gr\u00f8nnstruktur, gir \u00a7 29.3 rom for at eksisterende veier kan driftes i samsvar med veiens funksjon. Oms\u00f8kte tiltak er en ny adkomstvei, men tjener det form\u00e5l \u00e5 gi adgang til planlagt ladeanlegg, etter en vurdering om at adkomsten b\u00f8r ligge her. Adkomstveien er plassert p\u00e5 den helt s\u00f8rlige delen av arealform\u00e5let i KPA og reguleringsplan, og etablering av vei vil derfor ikke resultere i veien splitter arealet i to deler. Flyfoto av omr\u00e5det viser at arealet er beplantet, men med et preg av vegetasjonsskjerm/buffer mot vei, mer enn et naturomr\u00e5de. V\u00e5r vurdering er at nytt veitiltak p\u00e5 denne delen av arealform\u00e5let, ikke vil gi konsekvenser for naturmangfold eller rekreasjonsmuligheter. Hva gjelder forbud mot tiltak frem til 20.6.2025, vurderer vi at tiltakets plassering i randsonen av det 255 dekar store forbudsomr\u00e5det/sonen, ikke vil gi vesentlige virkninger for hensynet bak forbudet, men p\u00e5 den annen side er adkomstveien fra Nordre Brur\u00e5s av vesentlig betydning for hvorvidt ladeanlegget, som plasseres utenfor forbudssonen, kan realiseres. [...]\u00bb Fagetatens vurdering og anbefaling: Plan- og bygningsetaten som fagetat har vurdert s\u00f8knaden, og anbefaler at det gis samtykke til unntak fra bygge- og deleforbudet p\u00e5 n\u00e6rmere angitte vilk\u00e5r. Hensynet bak det midlertidige bygge- og deleforbudet er \u00e5 ta hensyn til bestand av elvemuslinger i Hauk\u00e5svassdraget og behov for tiltak for \u00e5 ta vare p\u00e5 eksisterende muslinger og hindre ytterligere muslingd\u00f8d. Fagetaten legger til grunn at et samtykke til unntak m\u00e5 vurderes p\u00e5 samme m\u00e5te, eller sterkere enn en eventuell dispensasjonss\u00f8knad. Hensikten med forbudet kan ikke p\u00e5 noen m\u00e5te tilsidesettes, samtidig som fordelene m\u00e5 v\u00e6re betydelig st\u00f8rre enn ulempene. Tiltaket m\u00e5 heller ikke vanskeliggj\u00f8re p\u00e5g\u00e5ende planprosess. 2 Fagetaten legger vekt p\u00e5 at Bymilj\u00f8etaten v/Natur- og milj\u00f8forvaltningsseksjonen ikke frar\u00e5r endringstillatelse, p\u00e5 vilk\u00e5r om overvannsh\u00e5ndtering og 0-utslipp. Det oms\u00f8kte tiltaket ligger i randsone for midlertidig forbud mot tiltak, og legger til rette for mer trafikksikker inn- og utkj\u00f8ring til ladeomr\u00e5det. Fagetaten vurderer at det b\u00f8r gis samtykke til unntak fra bygge- og deleforbud. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert s\u00f8knaden, og kan anbefale at det gis samtykke til unntak fra midlertidig forbud mot tiltak. Det vises til fagnotatet, som tiltredes i sin helhet. Bergen bystyre vedtok 20.06.2019 et midlertidig forbud mot tiltak etter plan- og bygningsloven \u00a7 13-1, for omr\u00e5det som er omfattet av reguleringsplan for Hauk\u00e5s n\u00e6ringspark. Forbudet ble forlenget for to \u00e5r ved bystyrets vedtak datert 31.05.2023, slik at det varer til 20.06.2025. S\u00f8knaden om oppf\u00f8ring av avkj\u00f8rsel omfattes av det midlertidige forbudet mot tiltak. Det fremg\u00e5r av pbl. \u00a7 13-1 tredje avsnitt at kommunen kan samtykke til at tiltak som rammes av forbudet blir gjennomf\u00f8rt, dersom det etter en skj\u00f8nnsmessig vurdering ikke vil vanskeliggj\u00f8re planleggingen. Det legges til grunn at samtykke til unntak fra midlertidig forbud mot tiltak kan gis der det aktuelle tiltaket ikke vil tilsidesette hensikten med forbudet, alts\u00e5 p\u00e5virke eller forurense vassdraget, og ellers ikke vil vanskeliggj\u00f8re planleggingsarbeidet. Etter byr\u00e5dets vurdering er det grunnlag for \u00e5 samtykke til unntak fra forbud mot tiltak i denne saken. Byr\u00e5det viser s\u00e6rlig til at tiltaket er i randsonen av omr\u00e5det som er omfattet av midlertidig bygge- og deleforbud, og at Bymilj\u00f8etaten ikke har frar\u00e5dd tiltaket dersom n\u00e6rmere vilk\u00e5r blir ivaretatt. Delen av tiltaket som kommer innenfor sone for midlertidig bygge- og deleforbud er liten, men vil ha store samfunnsmessige fordeler i form av mer trafikksikker tilkomst til ladestasjon. Byr\u00e5det finner derfor at s\u00f8knaden kan innvilges, p\u00e5 vilk\u00e5rene som kommer fram av uttalelsene. Byr\u00e5det vil ogs\u00e5 bemerke at det er sv\u00e6rt positivt at det legges til rette for ladestasjon for tyngre kj\u00f8ret\u00f8y, og at tiltakshaver legger til rette for dette gjennom bygging av ny avkj\u00f8rsel. Ladestasjonen er et sv\u00e6rt positivt tiltak for klima og milj\u00f8, som byr\u00e5det \u00f8nsker \u00e5 legge til rette for. Byr\u00e5det tilr\u00e5r derfor at det gis unntak fra bygge- og deleforbudet, slik at tiltaket kan realiseres. Begrunnelse for framleggelse til bystyret: Bergen bystyre vedtok midlertidig bygge- og deleforbud i m\u00f8te 20.06.2019, jf. sak 215/19. Forbudet ble forlenget for to \u00e5r ved vedtak i m\u00f8te 31.05.2023, jf. sak 185/23. Samtykke til unntak fra bygge og deleforbudet m\u00e5 derfor gis av bystyret, jf. pbl \u00a7 13-1. Byr\u00e5det innstiller til bystyret \u00e5 fatte f\u00f8lgende vedtak: 1. Med hjemmel i plan- og bygningsloven \u00a7 13-1 tredje ledd blir det gitt samtykke til unntak fra bygge- og deleforbudet til oppf\u00f8ring av ny avkj\u00f8rsel til ladestasjon for tyngre kj\u00f8ret\u00f8y som oms\u00f8kt. Samtykke gis p\u00e5 f\u00f8lgende vilk\u00e5r: a. Overvann skal ledes til rensedammer inne p\u00e5 Bergen travpark i b\u00e5de anleggs- og driftsfase. b. Det skal v\u00e6re 0-utslipp til Hauk\u00e5svassdraget i anleggs- og driftsfasen. c. Tiltakshaver m\u00e5 p\u00e5regne krav om ytterligere rensetiltak ved behov. 2. Det overlates til Plan- og bygningsetaten \u00e5 behandle s\u00f8knad om tiltak etter reglene i Plan- og bygningsloven, samt etter gjeldende forskrifter og arealplaner. 3 Dato: 22. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 03.10.2024 med f\u00f8lgende vedlegg: 1. Oversiktsfoto 2. Oversiktskart 3. Vedtak fra Bymilj\u00f8etaten 4. Uttalelse fra Bymilj\u00f8etaten. 5. Uttale - Vestland Fylkeskommune, datert, 06.09.2024 6. Dispensasjonss\u00f8knad, datert 25.06.2024 7. Kart avkj\u00f8rselsplan 8. Tegning, nytt snitt 9. Nabovarsel 10. Tegning nytt snitt 11. Situasjonsplan 12. Endringss\u00f8knad 13. Gjennomf\u00f8ringsplan 4 "
}