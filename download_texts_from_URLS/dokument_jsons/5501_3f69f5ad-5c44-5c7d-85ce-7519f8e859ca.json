{
  "dokument_id": "3f69f5ad-5c44-5c7d-85ce-7519f8e859ca",
  "doc_type": "case_presentation",
  "kommune": 5501,
  "tittel": "Troms\u00f8 kommunes \u00e5rsregnskap og \u00e5rsberetning 2023",
  "url": "https://innsyn.tromso.kommune.no/application/getMoteDokument?dokid=2001749267",
  "tekst": "Arkivsaksnr. 23/17874-13 Saksbehandler Arnhild Johansen Saksgang M\u00f8tedato Formannskapet 11.06.2024 Kommunestyret 18.06.2024 Troms\u00f8 kommunes \u00e5rsregnskap og \u00e5rsberetning 2023 Kommunedirekt\u00f8rens innstilling til vedtak: 1. Troms\u00f8 kommunes \u00e5rsregnskap 2023 vedtas. Udekket bel\u00f8p i investeringsregnskapet i 2023 p\u00e5 kroner 76 261 119 dekkes inn i tertialrapport 1-2024. 2. Troms\u00f8 kommunes konsoliderte \u00e5rsregnskap for 2023 vedtas 3. Troms\u00f8 kommunes \u00e5rsberetning for 2023 vedtas. Stig Tore Johnsen Geir Andersen Kommunedirekt\u00f8r Direkt\u00f8r for \u00f8konomi og finans 1 Hva saken gjelder Troms\u00f8 kommune \u00e5rsregnskap og \u00e5rsberetning 2023 vedtas. Saksutredning Troms\u00f8 kommunekasse (kommunekassen) sitt \u00e5rsregnskap og det konsoliderte \u00e5rsregnskapet for 2023 legges herved frem i henhold til bestemmelsene i kommuneloven av 22.06.2018, forskrift om \u00f8konomiplan, \u00e5rsbudsjett, \u00e5rsregnskap og \u00e5rsberetning for kommuner og fylkeskommuner mv. av 07.06.2019, og god kommunal regnskapsskikk (GKRS), herunder kommunale regnskapsstandarder (KRS). Troms\u00f8 kommune rapporterer i henhold til forskrift om rapportering fra kommuner og fylkeskommuner mv. av 18.10.2019, og KOSTRA-veilederen for 2023 (KOmmune-STaTRApportering). \u00c5rsregnskapene inneholder forskriftsbestemte oppstillinger og noter (\u00a7 5-2 i forskrift om \u00f8konomiplan, \u00e5rsbudsjett, \u00e5rsregnskap og \u00e5rsberetning for kommuner og fylkeskommuner mv. av 07.06.2019, heretter omtalt som budsjett- og regnskapsforskriften). De forskriftsbestemte oppstillingene for kommunekassa er bevilgningsoversikt drift (\u00a7 5-4), bevilgningsoversikt investering (\u00a7 5-5), \u00f8konomisk oversikt etter art \u2013 drift (\u00a7 5-6), balanseregnskapet (\u00a7 5-8) og oversikt over samlet budsjettavvik og \u00e5rsoppgj\u00f8rsdisposisjoner (\u00a7 5-9). For det konsoliderte regnskapet er de forskriftsbestemte oppstillingene; bevilgningsoversikt investering (\u00a7 5-5), \u00f8konomisk oversikt etter art \u2013 drift (\u00a7 5-6) og balanseregnskapet (\u00a7 5-8), jamf\u00f8r (\u00a7 10-3 i budsjett og regnskapsforskriften). \u00c5rsberetningen skal i henhold til kommuneloven \u00a7 14-7 redegj\u00f8re for; a) forhold som er viktige for \u00e5 bed\u00f8mme den \u00f8konomiske utviklingen og stillingen, og om den \u00f8konomiske utviklingen og stillingen ivaretar den \u00f8konomiske handleevnen over tid b) vesentlige bel\u00f8psmessige avvik mellom \u00e5rsbudsjettet og \u00e5rsregnskapet, og vesentlige avvik fra kommunestyrets eller fylkestingets premisser for bruken av bevilgningene c) virksomhetens m\u00e5loppn\u00e5else og andre ikke-\u00f8konomiske forhold som er av vesentlig betydning for kommunen eller fylkeskommunen eller innbyggerne d) tiltak som er iverksatt og tiltak som planlegges iverksatt for \u00e5 sikre en h\u00f8y etisk standard e) den faktiske tilstanden n\u00e5r det gjelder kj\u00f8nnslikestilling f) hva kommunen eller fylkeskommunen gj\u00f8r for \u00e5 oppfylle arbeidsgivers aktivitetsplikt etter likestillings- og diskrimineringsloven \u00a7 26. \u00c5rsregnskapet skal behandles samtidig med tilh\u00f8rende \u00e5rsberetning og skal behandles av kommunestyret senest 30. juni (kommuneloven \u00a7 14-3). Kommunekassens \u00e5rsregnskap Vedtaket om \u00e5rsregnskapet skal angi hvordan et eventuelt merforbruk skal dekkes inn. Merforbruket er det som st\u00e5r igjen etter strykninger av avsetninger til disposisjonsfond etc. (\u00a7 4- 2 i budsjett- og regnskapsforskriften). Et eventuelt merforbruk skal dekkes inn i driftsregnskapet \u00e5ret etter at det oppsto. Hvis merforbruket ikke kan dekkes inn \u00e5ret etter at det oppstod, skal det dekkes inn senest det andre \u00e5ret etter at det oppstod (kommuneloven \u00a7 14-11). Et udekket bel\u00f8p i investeringsregnskapet skal \u00f8res opp til dekning p\u00e5 investeringsbudsjettet \u00e5ret etter at det oppstod, etter at s\u00e5 mye som mulig av bel\u00f8pet er str\u00f8ket mot avsetninger til ubundet investeringsfond (\u00a7 4-5 i budsjettforskrift- og regnskapsforskriften). 2 Etter kommunelov av 22.06.2018, er ikke mindreforbruk i driftsregnskapet lenger aktuelt, da dette skal avsettes direkte til disposisjonsfond, etter strykningsbestemmelsen, jamf\u00f8r \u00a7 4-3 i budsjett- og regnskapsforskriften. P\u00e5 tilsvarende m\u00e5te er heller ikke udisponert bel\u00f8p i investeringsregnskapet aktuelt lengre, da det f\u00f8rst skal foretas strykninger og deretter avsettes direkte til ubundet investeringsfond (\u00a7 4-6 i budsjett- og regnskapsforskriften). Driftsregnskapet for 2023 viste et budsjettavvik (merforbruk f\u00f8r strykning) p\u00e5 209,3 mill. kroner. For \u00e5 avslutte driftsregnskapet i balanse (0) etter det kommunale regelverket, ble det foretatt strykning av den vedtatte overf\u00f8ringen til investering p\u00e5 3,0 mill. kroner, samt strykning av den vedtatt avsetningen til disposisjonsfond p\u00e5 14,8 mill. kroner. Til slutt ble det brukt 191,5 mill. kroner av disposisjonsfond for \u00e5 avslutte driftsregnskapet i balanse. Investeringsregnskapet for 2023 viste et budsjettavvik (udisponert bel\u00f8p f\u00f8r strykning) p\u00e5 221,9 mill. kroner. For \u00e5 avslutte investeringsregnskapet i balanse (0) etter det kommunale regelverket, ble det foretatt strykning av overf\u00f8ring fra drift til investering p\u00e5 3,0 mill. kroner, p\u00e5 grunn av merforbruket i driftsregnskapet. Deretter ble bruk av l\u00e5n (startl\u00e5n og l\u00e5n til ordin\u00e6re investeringer) str\u00f8ket med til sammen 295,2 mill. kroner. I 2023 har det v\u00e6rt utgifter p\u00e5 investeringsprosjekter p\u00e5 til sammen 76,3 mill. kroner som manglet bevilgning og finansiering i 2023, av dette m\u00e5 39,0 mill. kroner finansieres med andre investeringsinntekter enn l\u00e5n. Investeringsregnskapet avsluttes dermed med et udekket bel\u00f8p p\u00e5 76,3 mill. kroner. Brutto driftsresultat er negativt med 374 012 674 kroner, mens netto driftsresultat er negativt med 267 008 284 kroner. Netto driftsresultat har en negativ resultatgrad p\u00e5 3,67 % av driftsinntektene. Til sammenligning var brutto driftsresultat i 2022 negativt med 83,4 mill. kroner og netto driftsresultat positivt med 87,5 mill. kroner, og en positiv resultatgrad p\u00e5 1,24 %. Ved utgangen av 2023 er saldo p\u00e5 disposisjonsfond 71,9 mill. kroner og saldo p\u00e5 ubundne investeringsfond 2,7 mill. kroner. Det konsoliderte \u00e5rsregnskapet Troms\u00f8 kommunes regnskap bestod i 2023, i tillegg til kommunekassen, av fire kommunale foretak (Troms\u00f8 Havn KF, Troms\u00f8badet KF, Troms\u00f8 brann og redning KF og Troms\u00f8bolig KF). I tillegg til at hver av de nevnte regnskapsenhetene skal utarbeide sine egne \u00e5rsregnskap og styrets \u00e5rsberetning, skal det utarbeides et samlet \u00e5rsregnskap for hele virksomheten (konsolidert \u00e5rsregnskap) og en samlet \u00e5rsberetning for Troms\u00f8 kommune (kommuneloven \u00a7 14-6 og \u00a7 14-7). Det konsoliderte regnskapet framkommer i et eget dokument. Det konsoliderte \u00e5rsregnskapet utarbeides ved \u00e5 sl\u00e5 sammen \u00e5rsregnskapene til de enhetene som skal inng\u00e5 i konsolideringen. Transaksjonene og mellomv\u00e6rende mellom enhetene skal elimineres i henhold til god kommunal regnskapsskikk (\u00a7 10-1 i budsjett- og regnskapsforskriften, se KRS (F) nr. 14). Reglene om \u00e5rsavslutning i kapittel 4 i budsjett- og regnskapsforskriften gjelder likevel ikke for det konsoliderte \u00e5rsregnskapet, slik at bunnlinja i det konsoliderte \u00e5rsregnskapet blir summen av bunnlinjene i enhetene. Det konsoliderte driftsregnskapet kan derfor vise merforbruk selv om flere av enhetene har sv\u00e6rt gode resultater. Tilsvarende vil gjelde for bunnlinja i investeringsregnskapet, som blir summen av bunnlinjene i enhetene sine investeringsregnskap. Det konsoliderte driftsregnskapet for 2023 ble avsluttet med et merforbruk p\u00e5 14,6 mill. kroner. Dette tilsvarer merforbruket i Troms\u00f8 brann og redning KF (1,2 mill. kroner) og merforbruket i Troms\u00f8bolig KF (13,4 mill. kroner). De \u00f8vrige enhetene i konsernet avsluttet driftsregnskapet i balanse (0). Merforbruk m\u00e5 dekkes inn av Troms\u00f8 brann og redning KF og Troms\u00f8bolig KF i l\u00f8pet av 2024 (\u00e5ret etter at merforbruket oppsto). Dersom merforbruket ikke er fullt ut dekket inn i regnskapet i \u00e5ret etter at merforbruket oppsto, skal det resterende bel\u00f8pet overf\u00f8res fra kommunekassen til foretaket i 3 budsjettet for 2025 (det andre \u00e5ret etter at merforbruket oppsto), jamf\u00f8r kommuneloven \u00a7 14-12, 2. ledd. Troms\u00f8 brann og redning KF har merforbruk p\u00e5 2,3 mill. kroner fra 2022, som ikke er dekket inn, og som dermed m\u00e5 overf\u00f8res fra kommunekassa til foretaket i budsjettet for 2024. Det konsoliderte investeringsregnskapet for 2023 ble avsluttet med et udekket bel\u00f8p p\u00e5 98,1 mill. kroner. Det er som f\u00f8lge av at alle regnskapsenhetene har udekket bel\u00f8p i 2023. Netto driftsresultat er negativt med 304,5 mill. kroner i 2023, til sammenligning var netto driftsresultat i 2022 positivt med 113,4 mill. kroner. Dette gir en samlet nedgang p\u00e5 417,9 mill. kroner. Ved \u00e5rsslutt viser det konsoliderte balanseregnskapet disposisjonsfond p\u00e5 190,6 mill. kroner og ubundet investeringsfond p\u00e5 2,7 mill. kroner. Konklusjon Troms\u00f8 kommunes \u00e5rsregnskap og \u00e5rsberetning 2023 vedtas. Udekket bel\u00f8p i investeringsregnskapet i 2023 p\u00e5 76 261 119 kroner dekkes inn i tertialrapport 1-2024. Vedtakskompetanse Kommunestyret Vedlegg Troms\u00f8 kommunekasse \u00e5rsregnskap 2023_versjon 30.april Troms\u00f8 kommune konsolidert \u00e5rsregnskap 2023_versjon 30.april Troms\u00f8 kommunes \u00e5rsmelding 2023 - revidert versjon Forel\u00f8ping revisjonsberetning Troms\u00f8 kommune Uavhengig revisors beretning KUs uttalelse Troms\u00f8 kommune 4 "
}