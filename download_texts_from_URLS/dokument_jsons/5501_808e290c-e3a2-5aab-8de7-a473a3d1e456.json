{
  "dokument_id": "808e290c-e3a2-5aab-8de7-a473a3d1e456",
  "doc_type": "case_presentation",
  "kommune": 5501,
  "tittel": "H\u00f8ring - forslag til endringer i forskrift om nasjonalt vaksinasjonsprogram; voksenvaksinasjonsprogram",
  "url": "https://innsyn.tromso.kommune.no/application/getMoteDokument?dokid=2001954639",
  "tekst": "Arkivsaksnr. 24/22493-2 Saksbehandler Trond Brattland Saksgang M\u00f8tedato Eldrer\u00e5det 20.02.2025 Helse- og velferdsutvalget 26.02.2025 H\u00f8ring - forslag til endringer i forskrift om nasjonalt vaksinasjonsprogram; voksenvaksinasjonsprogram Kommunedirekt\u00f8rens innstilling til vedtak: H\u00f8ringssvaret til forslag til endring i forskrift om nasjonalt vaksinasjonsprogram vedtas. Stig Tore Johnsen Magne Nikolaisen Kommunedirekt\u00f8r Avdelingsdirekt\u00f8r helse og omsorg 1 Hva saken gjelder Helse- og omsorgsdepartementet har sendt ut p\u00e5 h\u00f8ring en endring i forskrift om nasjonalt vaksinasjonsprogram mv. Endringen inneb\u00e6rer etablering av et \u00abvoksenvaksinasjonsprogram\u00bb. I utgangspunktet vil dette omfatte vaksinering mot covid-19, sesonginfluensa og pneumokokksykdom. Men programmet er tenkt utvidet til andre vaksiner etter hvert. En del av programmet inneb\u00e6rer et system for \u00e5 sende personlige p\u00e5minnelse p\u00e5 SMS om vaksine til de som er i m\u00e5lgruppen grunnet alder, og som ikke har tatt vaksinene. Kommunen f\u00e5r plikt til \u00e5 tilby alle vaksinene i vaksinasjonsprogrammet. 75 % av kostnaden skal dekkes av \u00f8kt rammetilskudd, mens 25 % av kostnaden skal v\u00e6re egenbetaling. Form\u00e5let er \u00f8kt vaksinasjonsdekning, noe som vil f\u00f8re til bedre helse i befolkningen, mindre bruk av antibiotika og p\u00e5 sikt samfunns\u00f8konomiske besparelser. Saksutredning Dagens regelverk Kommunens plikter knyttet vil vaksinering er hjemlet i forskrift om nasjonalt vaksinasjonsprogram. Dette inneb\u00e6rer: - Barnevaksinasjon - Influensavaksinering (sesonginfluensa og pandemisk influensa) - Vaksinering mot covid-19 Barnevaksinasjonsprogrammet har en tydelig organisering med ulike vaksiner til fastsatte aldersgrupper. Vaksineringen er gratis. Vaksineringen mot sesonginfluensa gjennomf\u00f8res hvert \u00e5r. Vaksineringen har egenbetaling og er selvfinansierende. Vaksineringen mot covid-19 gjennomf\u00f8res parallelt med vaksinering mot sesonginfluensa, men vaksinen er gratis. Det er opp til kommunene \u00e5 beslutte hvordan vaksineringen skal organiseres. Forslag til endringer I tillegg til vaksine mot sesonginfluensa og covid-19 er det en rekke vaksiner som det er en generell anbefaling om at voksne b\u00f8r ta med ulike mellomrom: - Pneumokokkvaksine; fra fylte 65 \u00e5r, hvert sjette \u00e5r - Kikhoste, hele livet, hvert tiende \u00e5r - Stivkrampevaksine, hele livet, hvert tiende \u00e5r - Poliovaksine, hele livet, hvert tiende \u00e5r - Difterivaksine, hele livet, hvert tiende \u00e5r Difteri-, polio, stivkrampe- og kikhostevaksine gis ofte som \u00e9n felles vaksine. 2 Ungdom i gruppen 16 \u2013 19 \u00e5r anbefales \u00e5 ta vaksine mot meningokokksykdom. I forbindelse med vaksinering mot sesonginfluensa og covid-19 kj\u00f8res det informasjonskampanjer. Ellers er det opp til den enkelte \u00e5 holde rede p\u00e5 n\u00e5r det er p\u00e5 tide med de ulike vaksinene. Og \u00e5 finne ut hvordan man kan skaffe seg vaksinen. I h\u00f8ringsnotatet legges det opp til en mer tydelig organisering av denne typen vaksinering for voksne. I f\u00f8rste omgang for vaksinering mot covid-19, sesonginfluensa og pneumokokksykdom. Men tanken er at programmet kan utvides til annen vaksinering seinere. Kommunene vil n\u00e5 f\u00e5 en tydelig plikt til \u00e5 tilby pneumokokkvaksine i tillegg til vaksine mot covid- 19 og sesonginfluensa. Kommunene kan selv velge \u00e5 gj\u00f8re avtale med andre om vaksinering, f.eks. fastleger eller apotek. En viktig del av ordningen er etablering av et system for \u00e5 sende ut varsling p\u00e5 SMS til personer i m\u00e5lgruppen for disse vaksinene og som ikke har tatt vaksinen. Det vil v\u00e6re mulig \u00e5 reservere seg mot slike p\u00e5minnelser. Det planlegges ogs\u00e5 for at det skal fastsettes veiledende pris for vaksinering for de ulike vaksinene i voksenvaksinasjonsprogrammet. Dagens organisering For Troms\u00f8 kommune er det Vaksinasjonskontoret som har ansvaret for vaksinering mot covid- 19 og sesonginfluensa. Vaksineringen organiseres som massevaksinering der det benyttes pensjonister og annet helsepersonell fra ulike andre tjenester til vaksineringen. Denne vaksineringen foreg\u00e5r i noen uker. Deretter kan man bestille time hos Vaksinasjonskontoret for \u00e5 f\u00e5 satt vaksine. Fastlegene har ogs\u00e5 satt influensavaksine som de har bestilt gjennom Vaksinasjonskontoret. Influensavaksinering av barn skjer i regi av enhet for forebyggende helsetjenester (helsestasjonene og skolehelsetjenesten). Siden koronavaksinen kommer i hetteglass med mange doser i ett glass, og behov for opptrekk, inneb\u00e6rer denne vaksineringen med jobb, og med fare for svinn av doser dersom man ikke vaksinerer mange p\u00e5 samme dag. Derfor har fastlegene ikke satt koronavaksine. Og siden mange i risikogruppene skal ha begge vaksinene, som ogs\u00e5 kan settes samtidig, har det for de fleste ikke hatt hensikt \u00e5 opps\u00f8ke fastlegen for \u00e5 f\u00e5 influensavaksine, for seinere \u00e5 m\u00e5tte dra til det kommunale vaksinasjonsstedet for \u00e5 f\u00e5 koronavaksine. Dette har gjort at antallet legekontor som setter influensavaksine er redusert. Med unntak av en kort tid under pandemien har kommunen ikke benyttet apotek til vaksinering. Det er mulig \u00e5 f\u00e5 satt influensavaksine p\u00e5 apotek, men da er man utenfor vaksinasjonsprogrammet. Og vaksinen har da noe h\u00f8yere innkj\u00f8pspris. For de \u00f8vrige vaksinene som det er generell anbefaling for voksne \u00e5 ta, kan man f\u00e5 satt disse p\u00e5 flere m\u00e5ter. Man kan bestille time p\u00e5 Vaksinasjonskontoret, man kan f\u00e5 resept hos fastlege, hente vaksinen p\u00e5 apotek og f\u00e5 den satt hos fastlegen, eller man kan f\u00e5 resept hos fastlege og f\u00e5 satt vaksinen p\u00e5 apoteket. Kommunene f\u00e5r koronavaksinen gratis. Vaksinen mot sesonginfluensa kj\u00f8pes inn p\u00e5 rabattert pris i vaksinasjonsprogrammet, mens \u00f8vrige vaksiner kj\u00f8pes inn for ordin\u00e6r pris. 3 \u00d8konomi I forslaget som er p\u00e5 h\u00f8ring legges det opp til en felles \u00f8konomisk ordning for alle vaksinene i voksenvaksinasjonsprogrammet. Den viktigste endringen vil da v\u00e6re at kommunene m\u00e5 kj\u00f8pe inn koronavaksine, og at det vil bli egenbetaling for pasientene for \u00e5 f\u00e5 denne vaksinen. I forslaget legges det opp til at egenbetalingen skal utgj\u00f8re rundt 25 prosent av den totale kostnaden (innkj\u00f8p av vaksine pluss vaksinering). \u00d8vrig kostnad dekkes gjennom \u00f8kt rammetilskudd til kommunene. Dette \u00f8kte tilskuddet er allerede lagt inn i tilskuddet til kommunene for 2025. I 2025 er dette rundt 2,6 millioner kroner. Det planlegges \u00e5 fastsette en veiledende pris for vaksinene. Denne prisen vil variere fra \u00e5r til \u00e5r, avhengig av blant annet varierende innkj\u00f8pspriser. Ved samvaksinering vil kostnaden v\u00e6re lavere, noe som vil p\u00e5virke prisen pasientene skal betale. Departementet har planlagt \u00e5 lage en veileder som beskriver denne prisordningen. Konsekvenser for Troms\u00f8 kommune Antallet personer som vil ha vaksine mot covid-19 eller sesonginfluensa kommer neppe til \u00e5 bli mye endret som f\u00f8lger av etablering av dette voksenvaksinasjonsprogrammet. Effekten av p\u00e5minnelser p\u00e5 SMS er vanskelig \u00e5 forutse, men noe \u00f8kning av vaksinasjonsdekning m\u00e5 man nok forvente. Andelen som tar pneumokokkvaksine vil nok \u00f8ke. Men siden denne vaksinen kun skal tas hvert sjette \u00e5r, vil det heller ikke her v\u00e6re snakk om noen betydelig \u00f8kning i vaksineettersp\u00f8rsel. Man m\u00e5 likevel regne med noe \u00f8kt interesse for vaksine gjennom \u00e5ret. Dette vil ha betydning for bemanningen p\u00e5 Vaksinasjonskontoret. I Troms\u00f8 har fastlegene deltatt med vaksinering mot sesonginfluensa for risikogrupper. Interessen for denne vaksineringen varierer litt mellom legekontorene. Men sannsynligvis vil denne vaksineringen fortsette. Det vil n\u00e5 bli krav om en avtale mellom kommunen og legekontorene som vil vaksinere. I denne avtalen m\u00e5 vaksinepris fastsettes. Troms\u00f8 kommune har, med unntak av en liten periode under pandemien, ikke hatt tradisjon for, eller behov for, \u00e5 inng\u00e5 avtale med apotek for vaksinering. Dette behovet vil bli vurdert fortl\u00f8pende. Den viktigste \u00f8konomiske endringen er at kommunen n\u00e5 m\u00e5 kj\u00f8pe inn vaksine mot covid-19. Denne har kommunen tidligere f\u00e5tt gratis. Hva kostnaden blir for dette er ukjent, men man m\u00e5 regne med at dette vil bli dekket av at det innf\u00f8res betaling for vaksineringen, samt ved \u00f8kt rammeoverf\u00f8ring fra staten. Ordningen vil sannsynligvis gi \u00f8kt vaksinasjonsdekning, spesielt n\u00e5r det gjelder pneumokokkvaksine. Dette vil bidra til \u00e5 forebygge alvorlig pneumokokkinfeksjon, noe som vil ha betydning for den enkeltes helse. Det vil ogs\u00e5 f\u00f8re til redusert behov for antibiotika. Og p\u00e5 sikt kunne ha positive samfunns\u00f8konomiske gevinster. Konklusjon Troms\u00f8 kommune st\u00f8tter forslaget om etablering av et Voksenvaksinasjonsprogram. Vaksiner utgj\u00f8r en viktig del av det forebyggende arbeidet mot sykdom og uhelse. Det er derfor viktig \u00e5 \u00f8ke dekningsgraden av vaksiner, ogs\u00e5 til voksne. 4 Etablering av et voksenvaksinasjonsprogram med personlige p\u00e5minnelser vil sannsynlig bidra til \u00e5 \u00f8ke dekningsgraden for de vaksinene som er tatt med i programmet og dermed bidra til \u00e5 n\u00e5 de m\u00e5lsetningen som er satt opp for dette programmet. Troms\u00f8 kommune oppfordrer til at programmet snarlig utvides til \u00e5 omfatte andre vaksiner som er anbefalt til voksne. Vedtakskompetanse Helse- og velferdsutvalget Vedlegg H\u00f8ringsnotat - forslag til endringer i forskrift om nasjonalt vaksinasjonsprogram 5 "
}