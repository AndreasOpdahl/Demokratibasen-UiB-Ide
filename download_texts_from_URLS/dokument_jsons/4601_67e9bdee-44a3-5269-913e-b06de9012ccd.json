{
  "dokument_id": "67e9bdee-44a3-5269-913e-b06de9012ccd",
  "doc_type": "case_presentation",
  "kommune": 4601,
  "tittel": "Interpellasjon nr. 45 fra Katrine Berg N\u00f8dtvedt (MDG) om flom og skred. Bergen bystyre 30.10.2024",
  "url": "https://bergen.kommune.no/politikere-utvalg/api/fil/bk360/11347151/Framstilling-Interpellasjon-nr-45-fra-Katrine-Berg-Nodtvedt-MDG-om-flom-og-skred-Bergen-bystyre-30-10-2024",
  "tekst": " Bystyrets kontor Til Intern korrespondanse BBU - Seksjon forvaltning og samhandling V\u00e5r referanse: 2024/148934-2 (Arbeidssted) Saksbehandler: Andreas Graue Berg Dato: 18. oktober 2024 Fra Bystyrets kontor Interpellasjon nr. 45 fra Katrine Berg N\u00f8dtvedt (MDG) om flom og skred. Bergen bystyre 30.10.2024 Det er heldigvis langt mellom skred- og flomulykker med alvorlige konsekvenser for liv og helse i byen v\u00e5r. Bergen har v\u00e6rt god p\u00e5 \u00e5 h\u00e5ndtere mye nedb\u00f8r lenge, ikke minst med tanke p\u00e5 planarbeid for \u00e5 h\u00e5ndtere overvann. Kommunedelplan overvann var forut for sin tid da den ble vedtatt tilbake i juni 2019. Men for \u00e5 lykkes holder det ikke med god planlegging av fremtidige prosjekter, det trengs ogs\u00e5 nye offentlige flomprosjekter, spesielt langs de mest utsatte vassdragene. Siden byr\u00e5det Meyer gikk p\u00e5 h\u00f8sten 2023 har flere flomprosjekter blitt utsatt, og det er igangsatt politikk som forverrer evnen til \u00e5 h\u00e5ndtere flom i kommunen. 16. september i \u00e5r meldte flomekspert Merle Enghoff i VG at: \u201c\u2013 Vi burde hatt krav om at alle kommuner skal ha en klimatilpasningsplan, ha oversikt over risikoer og v\u00e6re i gang med \u00e5 etablere og iverksette prosjekter som kan redusere risikoen.\u201d Det sentrale poenget her er \u201civerksette prosjekter som kan redusere risikoen\u201d. Dette har v\u00e6rt metodikken Bergen har jobbet med i senere \u00e5r: Planlegge, etablere og gjennomf\u00f8re prosjekter. Byr\u00e5det Meyer har brutt med denne trenden og stoppet opp nye tiltak: For Nesttunvassdraget har byr\u00e5det kommet med hele tre d\u00e5rlige nyheter: \u2022 Nesttun elvepark er utsatt, og med det et av flere n\u00f8dvendige flomtiltak langs vassdraget. \u2022 Byr\u00e5det har ingen plan for \u00e5 \u00f8ke kapasiteten i Hopsfossen, et av de viktigste tiltakene. \u2022 Arbeidet med nytt tappearrangement ved Grimevatnet har stanset opp, ogs\u00e5 et sentralt tiltak. Andre prosjekter er ogs\u00e5 helt eller delvis droppet: \u2022 Bystrandprosjektet er blitt utsatt og parkdelen ligger an til \u00e5 kuttes ut, og med det et viktig flomtiltak. \u2022 Flomsikringen av Bryggen ved gjennomf\u00f8ring av dagl\u00f8sning for Bybanen er utsatt p\u00e5 ubestemt tid. \u2022 Arbeidet med ytterligere bekke\u00e5pninger for S\u00e6lenvassdraget har stanset opp. \u2022 Arbeidet med bekke\u00e5pning mellom Kristianborgvannet og Nord\u00e5svannet har stanset opp p\u00e5 grunn av Ringveg \u00d8st-planene. I tillegg er det stillstand i utvikling av nye klimatilpasningsprosjekter i regi av kommunen. For \u00e5 gj\u00f8re vondt verre foreg\u00e5r det et storstilt planarbeid for \u00e5 \u00f8ke antall overflateparkeringsplasser i Bergen sentrum, samt bygge mer motorvei i og rundt byen. For \u00e5 m\u00f8te fremtidens utfordringer vil det ikke monne \u00e5 kreve flom- og skredsikring i nye utbygginger. De fleste bygg er allerede bygget, og det er begrenset med ny infrastruktur som skal etableres sammenlignet med eksisterende. \u00c5 f\u00f8re frem nye prosjekter som bedrer byens evne til \u00e5 h\u00e5ndtere et v\u00e5tere, varmere og villere klima er derfor n\u00f8dvendig for \u00e5 h\u00e5ndtere fremtidens utfordringer. Det b\u00f8r derfor etableres mer bl\u00e5 og gr\u00f8nn infrastruktur i \u00e5rene fremover, som parker og bekke\u00e5pninger, noe som ogs\u00e5 vil ha positive effekter p\u00e5 vann- og luftkvalitet, og innbyggernes helse. Sp\u00f8rsm\u00e5l: Vil byr\u00e5det starte planlegging av nye klimatilpasningsprosjekter i denne perioden? Med hilsen Bystyrets kontor Andreas Berg - Fagkonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}