{
  "dokument_id": "4e971bd5-7d51-5ef1-bfc2-d5c4d1da989d",
  "doc_type": "case_presentation",
  "kommune": 4601,
  "tittel": "Forenklet etterlevelseskontroll av \u00f8konomiforvaltningen for 2023 - internkontroll av utl\u00e5n som forvaltes av Intrum ",
  "url": "https://bergen.kommune.no/politikere-utvalg/api/fil/bk360/10269008/Framstilling-Forenklet-etterlevelseskontroll-av-okonomiforvaltningen-for-2023-internkontroll-av-utlan-som-forvaltes-av-Intrum-",
  "tekst": " Kontrollutvalget Saksframstilling V\u00e5r referanse: 2024/63251-4 Saksbehandler: Lillian Kristin Bolstad Forenklet etterlevelseskontroll av \u00f8konomiforvaltningen for 2023 - internkontroll av utl\u00e5n som forvaltes av Intrum Hva saken gjelder: Regnskapsrevisor gjennomf\u00f8rer forenklet etterlevelseskontroll med \u00f8konomiforvaltningen. Kontrollen er basert p\u00e5 en risiko- og vesentlighetsvurdering1. Form\u00e5let med kontrollen er \u00e5 bist\u00e5 i kontrollutvalget sitt arbeid med \u00e5 f\u00f8re kontroll med at den \u00f8konomiske forvaltningen foreg\u00e5r i samsvar med gjeldende bestemmelser og vedtak, jf. kommuneloven \u00a7 24-9. If\u00f8lge kommunelovens forarbeider2 skal kontrollen rette seg mot de delene av \u00f8konomiforvaltningen som ikke er gjennomg\u00e5tt ved regnskapsrevisjonen etter kommuneloven \u00a7 24-5. Forutsetningene i kommuneloven og forarbeidene er at kontrollen skal skje med enkle kontrollhandlinger og at uttalelsen fra regnskapsrevisor skal konkludere med moderat sikkerhet3. Regnskapsrevisors eventuelle p\u00e5pekninger vil kunne bli brukt av kontrollutvalget som grunnlag for n\u00e6rmere unders\u00f8kelser, for eksempel en forvaltningsrevisjon. Vedlagte forenklete etterlevelseskontroll av internkontroll av utl\u00e5n som forvaltes av Intrum, er utarbeidet av regnskapsrevisor Deloitte, p\u00e5 bakgrunn av risiko- og vesentlighetsvurderingen som ble fremlagt i kontrollutvalget i 2023. Deloitte konkluderer med f\u00f8lgende i etterlevelseskontrollen: \u00abBasert p\u00e5 de utf\u00f8rte handlingene og innhentede bevis har vi blitt oppmerksomme p\u00e5 forhold som gir oss grunn til \u00e5 tro at Bergen kommune ikke i det alt vesentlige har etterlevd bestemmelsene i kommuneloven \u00a7 25-1, 3. ledd bokstav b) knyttet til internkontroll for utl\u00e5n som forvaltes av Intrum. Denne uttalelsen er utelukkende utarbeidet for \u00e5 gi kontrollutvalget et bedre grunnlag for \u00e5 ivareta sitt ansvar med \u00f8konomiforvaltningen og til Bergen kommunes informasjon, og er ikke n\u00f8dvendigvis egnet til andre form\u00e5l.\u00bb 1 Kontrollutvalgsm\u00f8te 06.09.2023, sak 81/23 \u00abForenklet etterlevelseskontroll med \u00f8konomiforvaltningen 2023 - risiko- og vesentlighetsvurdering\u00bb 2 Prop. 46 L (2017\u20132018) s. 307. 3 Moderat sikkerhet er et lavere sikkerhetsniv\u00e5 enn betryggende sikkerhet. Den oppn\u00e5s n\u00e5r revisor har utf\u00f8rt begrensende handlinger for \u00e5 redusere revisjonsrisikoen til et akseptabelt lavt niv\u00e5. Begrensede handlinger kan for eksempel v\u00e6re analyser som er enklere og mer overordnede enn analyser som ville ha gitt betryggende sikkerhet. Uttalelser med moderat sikkerhet er i form av negativ bekreftelse, alts\u00e5 at revisor ikke er kjent med forhold som tilsier at saksforholdet er i strid med kriteriene. (Kilde: Riksrevisjonen \u2013 Faglige retningslinjer for Finansiell revisjon og administrativ uttalelse) 1 Det f\u00f8lger av revisjonsstandarden RSK 3014 pkt. 17 at avvik som f\u00f8rer til en modifisert uttalelse, skal kommuniseres til kontrollutvalget i et nummerert brev. Dette er gjort i revisjonsrapport nr. 4, som er et felles nummerert brev for \u00e5rsoppgj\u00f8rsrevisjonen og forenklet etterlevelseskontroll, se vedlegg. Der st\u00e5r det blant annet: \u00abKontrollen har avdekket indikasjoner p\u00e5 at det foreligger avvik. Konklusjonen baseres p\u00e5 flere forhold: a) kommunen har i forkant av revisjonen ikke innhentet ISAE 3402 Type II rapport fra Intrum. b) det foreligger ingen formaliserte skriftlige rutiner for oppf\u00f8lging av avtalen med Intrum knyttet til internkontroll. c) kommunen har ikke fulgt opp bestemmelsene knyttet til internkontroll i avtalen med Intrum.\u00bb Sekretariatets vurdering: Det f\u00f8lger av lovforarbeidene og Kontrollutvalsboka at det er opp til kontrollutvalget \u00e5 vurdere hvordan saken b\u00f8r f\u00f8lges opp videre. P\u00e5 grunnlag av regnskapsrevisors n\u00e6rmere redegj\u00f8relse i m\u00f8tet, b\u00f8r kontrollutvalget vurdere om det er n\u00f8dvendig \u00e5 initiere n\u00e6rmere unders\u00f8kelser, og i s\u00e5 fall p\u00e5 hvilken m\u00e5te. Som nevnt over kan regnskapsrevisors uttalelse brukes av kontrollutvalget som grunnlag for n\u00e6rmere unders\u00f8kelser, for eksempel en forvaltningsrevisjon eller tilleggsrevisjon. Det er ikke klare regler for n\u00e5r en uttalelse etter forenklet etterlevelseskontroll skal sendes videre til bystyret. Vi anbefaler at byr\u00e5det f\u00e5r anledning til \u00e5 gi skriftlig tilbakemelding om hvordan saken blir fulgt opp, f\u00f8r kontrollutvalget tar stilling til om saken b\u00f8r f\u00f8lges opp eller sendes til bystyret. Forslag til vedtak: 1. Kontrollutvalget tar regnskapsrevisor Deloittes uttalelse om resultatet av forenklet etterlevelseskontroll med \u00f8konomiforvaltningen i Bergen kommune for 2023, om etterlevelse av internkontroll av utl\u00e5n som forvaltes av Intrum, til orientering. 2. Kontrollutvalget ber om skriftlig tilbakemelding fra byr\u00e5det innen 31. mai, om hvordan revisors konklusjon f\u00f8lges opp. N\u00e5r skriftlig tilbakemelding foreligger, vurderer kontrollutvalget om saken skal sendes til bystyret og/eller f\u00f8lges opp p\u00e5 annen m\u00e5te. Dato: 17. april 2024 Eli M. Velle - leder Lillian K. Bolstad - saksbehandler Dokumentet er godkjent elektronisk. Vedlegg: Signert uttalelse revisor FE\u00d8 2023 - Bergen kommune Revisjonsrapport nr. 4 4 RSK 301 God kommunal revisjonsskikk - Forenklet etterlevelseskontroll med \u00f8konomiforvaltningen Utarbeidet i et samarbeid mellom DnR og NKRF 2 "
}