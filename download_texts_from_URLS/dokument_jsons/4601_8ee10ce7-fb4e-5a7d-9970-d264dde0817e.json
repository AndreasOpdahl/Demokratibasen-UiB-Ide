{
  "dokument_id": "8ee10ce7-fb4e-5a7d-9970-d264dde0817e",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ronny Gr\u00f8nsdal (Fp) om endring av veiskilt",
  "url": "https://bergen.kommune.no/politikere-utvalg/api/fil/bk360/9490267/Svar-pa-representantforslag-fra-Ronny-Gronsdal-Fp-om-endring-av-veiskilt",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2023/240982-8 Saksbehandler: Christian Johan Alstad Fra Dato: 13. desember 2023 Byr\u00e5d for byutvikling Svar p\u00e5 representantforslag fra Ronny Gr\u00f8nsdal (Fp) om endring av veiskilt Forretningsutvalget behandlet saken i m\u00f8tet 03.10.2023, sak 249/23, og fattet f\u00f8lgende vedtak: 1. Representantforslag fra Ronny Gr\u00f8nsdal (FP) om endring av veiskilt, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 27.03.2024. 3. Utvalg for milj\u00f8 og byutvikling avgir innstilling i saken Representanten Ronny Gr\u00f8nsdal (Fp) har fremmet f\u00f8lgende representantforslag: \u00abBergen n\u00e6rmest flommer over av veiskilt som viser veien til Oslo. Bare fra krysset ved Krambua til Midtun er det en hel rekke skilt som forteller veien til Oslo, og enda flere er det i \u00c5sane. Hadde man ikke visst bedre, skulle man tro at Oslo var n\u00e6rmeste by til Bergen og kun l\u00e5 et steinkast unna, ikke p\u00e5 andre siden av landet. De aller fleste som kj\u00f8rer p\u00e5 disse veiene skal ikke til Oslo. Slik skiltingen er i dag, fremst\u00e5r den mer som reklame for Oslo enn som relevant trafikkinformasjon. Det b\u00f8r derfor gj\u00f8res en gjennomgang med den hensikt \u00e5 redusere antall veiskilt til Oslo og heller endre veiskiltene til steder i Vestland. Dette kan v\u00e6re steder som Hardanger, Norheimsund, \u00d8ystese, Trengereid, Odda, Voss, Dale, L\u00e6rdal o.l. Etter representanten sitt syn b\u00f8r det v\u00e6re tilstrekkelig med ett skilt i V\u00e5gsbotn, ett i Hopskrysset, ett i Arna og ett p\u00e5 Trengereid som viser vei til Oslo.\u00bb Forslag til vedtak: Bergen kommune arbeider opp mot aktuelle veimyndigheter for \u00e5 f\u00e5 endret de elektroniske skiltene fra Oslo til mer relevante steder i Vestland fylke. Bergen Kommune arbeider p\u00e5 sikt opp mot aktuelle veimyndigheter for \u00e5 f\u00e5 endret de vanlige skiltene fra Oslo til mer relevante steder i Vestland fylke. Byr\u00e5dets vurdering av representantforslaget: Veivisningsskilt som gir opplysninger om stedsnavn, veiruter, valg av vei og avstand til reisem\u00e5l er hjemlet i skiltforskriften kapittel 8 jf. veitrafikkloven \u00a7 5. Veinormal N300 fastsatt av Vegdirektoratet med hjemmel i skiltforskriften, inneholder tekniske bestemmelser og retningslinjer for anvendelse og utforming av offentlige trafikkskilt. Denne skiltnormalen gjelder for all bruk av offentlige trafikkskilt uavhengig av veitype, og skal f\u00f8lges av alle skiltmyndigheter, inkludert Bergen kommune. Gjeldende N300 er delt inn i ulike deler. Del 4A utdyper reglene for planlegging og anvendelse av reglene for trafikkskilt. Revidert N300 kapittel 8 om veivisningsskilt var p\u00e5 h\u00f8ring fra 6.juni - 15.september i \u00e5r. H\u00f8ringsutkastet er gjort tilgjengelig p\u00e5 Statens vegvesen sine nettsider, men er p.t. ikke fastsatt av Vegdirektoratet. Byr\u00e5det gav h\u00f8ringsuttalelse i sak 1236/23 den 07.09.2023, men veivisningsm\u00e5l, som forslagsstiller \u00f8nsker endret, blir ikke omtalt. Veivisningen m\u00e5 oppfylle en del grunnleggende krav, bl.a: \u2022 Veivisningsm\u00e5l m\u00e5 gjentas i den etterf\u00f8lgende veivisningsskilting p\u00e5 en konsekvent m\u00e5te inntil m\u00e5let er n\u00e5dd (kontinuitetskravet) \u2022 N\u00e5r et veivisningsm\u00e5l er n\u00e5dd, b\u00f8r dette v\u00e6re klart for trafikanten - om n\u00f8dvendig ved at stedsnavnskilt er oppsatt. \u2022 Det m\u00e5 v\u00e6re samsvar mellom veivisningsskiltingen og andre informasjonskilder som trafikantene benytter for reiseplanlegging og orientering - s\u00e6rlig veikart. Veivisningen m\u00e5 derfor planlegges grundig med hensyn til valg av veivisningsm\u00e5l og dekking av trafikantbehov. Veivisningsm\u00e5l vises i hovedsak med gule skilt (bl\u00e5 p\u00e5 motorvei) og angir enten fjernm\u00e5l, regionalm\u00e5l eller n\u00e6rm\u00e5l. Fjerntrafikk er nasjonal- eller internasjonal trafikk mellom landsdeler. Avstander for fjernm\u00e5lvisning ansl\u00e5s mellom 50 - 500 km. Fjernm\u00e5l skal v\u00e6re stedsnavn som er kjent av en stor andel av fjerntrafikken, i praksis navn p\u00e5 st\u00f8rre byer ved eller bortenfor veiens endepunkter. If\u00f8lge N300 danner fjernm\u00e5lvisningen skjelettet i veivisningssystemet. Regionaltrafikk er trafikk mellom kommuner eller n\u00e6rliggende fylker. Regionalm\u00e5lvisningen omfatter alle riksveier, viktige fylkesveier og enkelte kommunale veier. Flere veiruter har derfor b\u00e5de fjernm\u00e5l og regionalm\u00e5l. Visningsm\u00e5l for regionaltrafikk er byer, st\u00f8rre tettsteder eller andre godt kjente stedsnavn1. Avstander for regionalm\u00e5lvisning ansl\u00e5s mellom 20 - 200 km. Dersom visningsm\u00e5l benyttes i tillegg til veinummer, skal fjernm\u00e5l alltid benyttes fremfor regionalm\u00e5l. For visning fra sidevei inn mot hovedvei med b\u00e5de fjern- og regionalm\u00e5l, er hovedregelen at fjernm\u00e5l alltid benyttes dersom sideveien er riksvei eller annen vei som er viktig for fjerntrafikken, supplert med regionalm\u00e5l hvis det er plass. Avstandstavler skal alltid ha b\u00e5de fjernm\u00e5l og regionalm\u00e5l. N\u00e6rtrafikk er trafikk innenfor byer og tettsteder, eller i bygder eller deler av kommuner. Slik trafikk har behov for veivisning til bydeler eller stedsnavn i kommunen, samt veivisning mot sentrum eller tilbake til hovedveinettet. Fjern- og regionalm\u00e5l p\u00e5 riksveinettet fastsettes av Vegdirektoratet i egen veivisningsliste. Forslag til veivisningsliste er gjort tilgjengelig i h\u00f8ringsutkast til ny veinormal N300 under avsnittet \u00abTillegg A\u00bb. Fjernm\u00e5l for f.eks. E16 er kun Oslo, Bergen og G\u00e4vle, mens regionalm\u00e5lene er Torsby, Kongsvinger, Gardermoen, H\u00f8nefoss, Fagernes, L\u00e6rdal og Voss. Veivisningslisten suppleres med n\u00e6rm\u00e5l som kan benyttes p\u00e5 avstandsskilt. N\u00e6rm\u00e5l p\u00e5 riks- og fylkesveinettet fastsettes av Statens vegvesen i n\u00e6rt samarbeid med fylkeskommunene og kommunene. For \u00f8vrige visningsm\u00e5l er det fylkeskommunene som fastsetter disse p\u00e5 fylkesveinettet, og kommunene p\u00e5 kommunal vei. 1 N300 vurderer at st\u00f8rre geografiske omr\u00e5der er lite egnet som visningsm\u00e5l, som f.eks. en dal, da det ikke skal v\u00e6re tvil om n\u00e5r m\u00e5let n\u00e5s. Bergen kommune har en del veistrekninger som inng\u00e5r i fjerntrafikken, f.eks. E39, E16, Rv555 og Rv580. Strekningen fra Krambua til Midtun som forslagsstiller viser til, er en del av fjerntrafikken, f\u00f8rst p\u00e5 E39 og s\u00e5 p\u00e5 Fv587 som leder mot E16 i Arna. Det vil derfor v\u00e6re fjernm\u00e5l som benyttes i veivisningen her, supplert med \u00f8vrige visningsm\u00e5l der det er behov eller vurderes som hensiktsmessig. For \u00e5 kunne fylle sin rolle, m\u00e5 trafikkskiltingen v\u00e6re utf\u00f8rt p\u00e5 en ensartet og konsekvent m\u00e5te over hele landet. Bergen kommune samarbeider i dag med \u00f8vrige veimyndigheter om fastsetting av n\u00e6rm\u00e5l i samsvar med f\u00f8ringene i veinormal N300. I kontakt med Bymilj\u00f8etaten og Statens vegvesen informeres det om at dialog om n\u00e6rm\u00e5l i hovedsak gjelder forhold av interesse i n\u00e6rmilj\u00f8et, slik som f.eks. idrettsanlegg eller dyrlege. Bymilj\u00f8etaten minner ellers om at det kommunale veinettet ofte utgj\u00f8r en begrenset del av transporten over lengre distanser, som regel kun starten og slutten av reisen. Christine B. Meyer - byr\u00e5dsleder Christine Kahrs - byr\u00e5d for byutvikling Dokumentet er godkjent elektronisk. "
}