{
  "dokument_id": "b4039e3d-40b0-54e9-83e9-d0489ffb6722",
  "doc_type": "case_attachment",
  "kommune": 4601,
  "tittel": "H\u00f8ringssvar skolekretsgrense 2024_2025.pdf",
  "url": "https://bergen.kommune.no/politikere-utvalg/api/fil/bk360/9637064/Horingssvar-skolekretsgrense-2024-2025-pdf",
  "tekst": "H\u00f8ringsinnspill til revidert forskrift om skolekretsgrenser i Bergen kommune fra og med skole\u00e5ret 2024-2025. Saksnummer 2023/253827. FAU Fjellsdalen takker for invitasjon til \u00e5 gi h\u00f8ringsinnspill \u00f8nsker \u00e5 benytte anledning til \u00e5 spille inn noen momenter samt belyse utfordringen med skolekapasitet. FAU Fjellsdalen er opptatt av at skolen m\u00e5 ha plass til de elevene som g\u00e5r der og som sogner til skolen. Vi har tidligere \u00f8nsket en h\u00f8ring p\u00e5 flytting av skolegrensene mot Lyshovden velkommen da det er ikke noe som tyder p\u00e5 at elevgrunnlaget til Fjellsdalen skole kommer til \u00e5 bli mindre de kommende \u00e5rene. Vi anerkjenner imidlertid ogs\u00e5 at \u00e5 flytte skolekretsgrenser med jevne mellomrom gir uforutsigbarhet for familier som i dag sogner til Fjellsdalen skole samt for familier som flytter til omr\u00e5det p\u00e5 bakgrunn av n\u00e5v\u00e6rende skolekretsgrenser. Vi anser flytting av skolegrenser som en kortsiktig l\u00f8sning p\u00e5 en vedvarende utfordring gjennom flere \u00e5r, som er kapasitetsutfordring ved Fjellsdalen skole. FAU Fjellsdalen har forst\u00e5tt det slik at Bergen kommune ikke ser behov for \u00e5 \u00f8ke skolens areal. Denne tilbakemeldingen ble gitt n\u00e5r B\u00f8nes idrettslag foreslo mulig samarbeid om utvidelse av lokaler. Ref. brev fra SUU \u2013 avdeling for barnehage- og skoleutbygging sendt i juni i \u00e5r: \u00abAng. behov for skole, er det avklart med SUU - avdeling for barnehage- og skoleutbygging at det ikke er et reelt behov for ytterligere arealer for skolen\u00bb. Flytting av skolekretsgrenser for andre \u00e5r p\u00e5 rad grunnet sprengt kapasitet p\u00e5 Fjellsdalen skole tyder p\u00e5 det motsatte. FAU Fjellsdalen vil derfor be om at utvidelse av skolen blir vurdert p\u00e5 nytt fordi dette p\u00e5 sikt vil v\u00e6re en bedre og mer forutsigbar l\u00f8sning p\u00e5 kapasitetsutfordringen ved skolen enn flytting av skolegrenser. FAU Fjellsdalen foresl\u00e5r ogs\u00e5 at det innarbeides en bestemmelse om at nye boligutbygginger innenfor gjeldende skolekretsgrenser mot Fjellsdalen skole ikke m\u00e5 vedtas uten at det samtidig dokumenteres tilstrekkelig skolekapasitet. Vi forst\u00e5r det ogs\u00e5 slik at den foresl\u00e5tte skolegrensen resulterer i at ett av sameiene p\u00e5 B\u00f8nes splittes, noe som igjen vil f\u00f8re til at ogs\u00e5 beboende barn i samme sameie splittes mellom to skoler, Fjellsdalen skole og Lyshovden oppveksttun. FAU Fjellsdalen mener det er sv\u00e6rt uheldig at sameier splittes, og vil p\u00e5 generelt grunnlag oppfordre til at skolegrensene legges uten \u00e5 splitte sameier og borettslag da dette vil kunne gi uheldige utslag for enkeltbarn i skolesammenheng. Vennlig hilsen p\u00e5 vegne av FAU Fjellsdalen skole Solveig W Eriksen, FAU-leder "
}