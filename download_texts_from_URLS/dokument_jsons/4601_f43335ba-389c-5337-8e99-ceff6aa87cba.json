{
  "dokument_id": "f43335ba-389c-5337-8e99-ceff6aa87cba",
  "doc_type": "case_attachment",
  "kommune": 4601,
  "tittel": "DELTA_Vedlegg 1. Vedr\u00f8rende budsjettforslag og Kulturetatens tilbud til barn og unge_",
  "url": "https://bergen.kommune.no/politikere-utvalg/api/fil/bk360/11650996/DELTA-Vedlegg-1-Vedrorende-budsjettforslag-og-Kulturetatens-tilbud-til-barn-og-unge-",
  "tekst": "Vedlegg 1. Vedr\u00f8rende budsjettforslag og Kulturetatens tilbud til barn og unge. I forbindelse med eventuell omstilling, kutt og mulig nedleggelse av Kulturetaten har DELTA hatt omfattende dialog med medlemmer og mottatt en rekke henvendelser og bekymringer p\u00e5 vegne av kulturetatens driftstilbud til ulike m\u00e5lgrupper. I byr\u00e5dets forslag til handlings- og \u00f8konomiplan for 2025-2028 er det foresl\u00e5tt at Kulturetaten legges ned og at arbeidsoppgaver og ressurser i etaten legges under Bergen Offentlige Bibliotek (BOB). Videre st\u00e5r det at det skal ses p\u00e5 hvilke tjenester som videref\u00f8res og hvilke som faller bort. Det er foresl\u00e5tt kutt p\u00e5 10 millioner kroner i budsjettforslaget for 2025. Det er sagt at blant annet barn, unge og s\u00e5rbare grupper skal ivaretas, men det er uklart hva som skal ivaretas og hvem som sk\u00e5nes. Det medf\u00f8rer stor bekymring for at det komplekse feltet og tilbudene etaten i dag drifter forvitrer eller forsvinner om forslagene vedtas. Konsekvensene av \u00e5 ikke ivareta mangfoldet av kulturtilbudene etaten driver til et bredt spekter av barn og unge kan v\u00e6re store, spesielt p\u00e5 sikt. Kulturetaten har opparbeidet inng\u00e5ende kunnskap, kompetanse og erfaring over tid. Dette ivaretar kompleksiteten og fleksibiliteten som ligger i kulturtilbudene etaten driver. Kulturetaten drifter kommunalt produserte lavterskel kulturtilbud, og de ansattes kompetanse og ressurser supplerer og utfyller kulturskolen og biblioteket. Det arbeides etter ulike m\u00e5l og med forskjellige metoder, og slik sikrer kommunen \u00e5 omfavne et mangfold av unge med ulike behov og \u00f8nsker. Det er en stor bekymring at mangfoldet av tilbud, kompleksiteten, fleksibiliteten og kompetansen ikke blir ivaretatt i en eventuell ny driftsmodell. Det er ogs\u00e5 bekymring for om det vil v\u00e6re mulig \u00e5 realisere Kulturstrategi for ungdom vedtatt i Bergen bystyre 24.05.2022. Lavterskel kommunal kulturproduksjon Ved siden av Kulturskolen drifter Kulturetaten blant annet kommunens lavterskeltilbud innen kultur for barn og unge. Etaten drifter i dag 22 fritidsklubber og Ungdomshus fordelt p\u00e5 4 kulturkontordistrikt, samt en rekke ungdomsarrangement for og med ungdom (eksempelvis UKM, K-fest, Fresh music, U- fest, Pride Ung), unge arrang\u00f8rgrupper og ungdomsjobber innen kulturfeltet (Kultursommerjobb og ungdomsansatte). Disse tilbudene er \u00e5pne for alle. Det er fokus p\u00e5 \u00e5 skape trygge, sosiale arenaer med stabile rammer hvor relasjoner, medvirkning og kulturaktiviteter vektlegges. Kulturetaten er opptatt av kulturelt mangfold og tilgjengelighet i n\u00e6rmilj\u00f8ene. I tillegg drifter Kulturetaten en rekke kulturtilbud som retter seg spesifikt mot barn og unge med spesielle utfordringer eller som st\u00e5r i en s\u00e5rbar situasjon. Eksempelvis tilbud som fritidsklubber, kulturverksteder, musikkverksteder for ungdom og unge voksne med utviklingshemming, psykiske helseplager (Mot82) og unge med ulike kj\u00f8nnsuttrykk og kj\u00f8nnsidentiteter (Lipstick Music). Hvem bruker kommunens lavterskel kulturtilbud? Kulturetatens arbeid n\u00e5r ut til et bredt spekter av unge, b\u00e5de i de spissede og \u00e5pne lavterskel kulturtilbudene. Mange av deltagerne er engasjerte, kreative, ut\u00f8vere, arrang\u00f8rer og spirende kulturentrepren\u00f8rer. Kulturetaten n\u00e5r ogs\u00e5 s\u00e5rbare barn og unge som st\u00e5r i fare for \u00e5 havne i utenforskap. Eksempelvis: \u2022 Unge som ikke driver med annen organisert aktivitet \u2022 Ungdom i randsonen til kriminalitet \u2022 Ungdom med bekymringsverdig rusmiddelbruk \u2022 Unge med radikale meninger \u2022 Unge med liten eller ingen tilknytning til skole eller arbeidsliv \u2022 Ensomme unge \u2022 Barn og unge med utviklingsforstyrrelser som ADHD eller autisme \u2022 Unge med ulike kj\u00f8nnsuttrykk og kj\u00f8nnsidentiteter \u2022 Ungdom med psykiske helseutfordringer \u2022 Unge fra hjem med vedvarende lavinntekt \u2022 Barn og unge med minoritets- og/eller krysskulturell bakgrunn \u2022 Subkulturelle ungdommer De \u00e5pne kulturtilbudene n\u00e5r et mangfold av unge b\u00e5de med og uten risiko for \u00e5 havne i utenforskap. Tilbudene har en inkluderende effekt for s\u00e5rbare grupper uten \u00e5 virke stigmatiserende. Kulturtilbudenes verdi I Kulturetatens arbeid settes kulturens egenverdi h\u00f8yt, men den har ogs\u00e5 betydningsfulle samfunnsnyttige effekter utover dette. \u2022 Kulturetaten tilrettelegger for engasjement, frivillig arbeid blant unge og for ungt entrepren\u00f8rskap. Erfaringene som deltagere i et kulturtilbud, som ung arrang\u00f8r og fra frivillig arbeid i kulturfeltet gir mulighet for medvirkning, verdifulle ferdigheter og opplevelser. \u2022 Kulturetaten bidrar til \u00e5 danne fremtidige kulturprodusenter, kulturkonsumenter og fremtidig frivillighet i kulturlivet og frivilligheten for \u00f8vrig. Dette danner et godt grunnlag for kulturfeltet og kulturarbeid i byen. \u2022 Kulturetatens arenaer er identitetsskapende og tilrettelagt for reell medvirkning hvor fleksibilitet er avgj\u00f8rende for \u00e5 kunne realisere barn og unges \u00f8nsker. Tett faglig oppf\u00f8lging av tilbudene og de ansatte som arbeider i tilbudene er vesentlig. \u2022 Kulturetatens tilbud gir mulighet for \u00e5 finne og dyrke interesser innen ulike kulturuttrykk sammen med andre. Gjennom interesser og aktiviteter dannes felleskap p\u00e5 tvers av bakgrunn. \u2022 Kulturetatens tilbud fungerer som mestringsarenaer hvor unge kan delta i skapende prosesser utfra egne interesser, forutsetninger og \u00f8nsker. De unge st\u00f8ttes av kompetente ansatte. \u2022 Kulturetatens arbeid er forebyggende. \u2022 Kulturetatens arbeid tilbyr fellesskap og bidrar til \u00e5 motvirke negative tendenser i samfunnet som omfatter \u00f8kt ensomhet, h\u00f8ye selvmordstall, \u00f8kt polarisering og ungdomskriminalitet. \u2022 Kulturetatens erfaringer samsvarer med nylig publisert rapport om Kulturfeltets plass i samfunnsutviklingen. \u201cKulturell aktivitet styrker sosiale b\u00e5nd og kan redusere f\u00f8lelser av isolasjon og fremmedgj\u00f8ring. \u00c5 delta i kulturelle kreative aktiviteter kan bidra til \u00e5 redusere negativ atferd hos ten\u00e5ringer, inkludert kriminell atferd og rusmisbruk.\u201d (Kulturfeltets plass i samfunnsutviklingen. Rapport nr. 34-2024 fra Samfunns\u00f8konomisk Analyse AS) \u2022 I samfunnet ser vi en \u00f8kende polarisering. I \u00e5pne kulturtilbud treffer de unge andre de ellers ikke ville m\u00f8tt eller forholdt seg til. Radikale meninger kan bli m\u00f8tt og utfordret i trygge omgivelser med kompetente ansatte som kan \u00e5pne perspektiv i den enkelte. \u2022 Kulturetatens drift av ungdomsjobber innen kulturfeltet gir ungdom mulighet for \u00e5 tilegne seg arbeidserfaring. De unge f\u00e5r en tilknytning til arbeidslivet og mulighet for \u00e5 f\u00e5 en referanse som igjen kan gi nye jobbmuligheter uten at de er avhengig av foreldrenes ressurser eller nettverk. Det gir unge en tilknytning til arbeidslivet. Kommunalt drevet tilbud - langsiktig perspektiv og samfunns\u00f8konomi I et folkehelseperspektiv og med \u00f8kte \u00f8konomiske forskjeller i samfunnet er det viktig med velfungerende ungdomstilbud som legger til rette for at alle kan delta p\u00e5 like vilk\u00e5r uavhengig av sosio\u00f8konomisk bakgrunn, foresattes ressurser for \u00f8vrig og kulturelle kapital, uten \u00e5 m\u00e5tte be om eller s\u00f8ke om unntak. Kulturtilbudene er forebyggende arenaer og kan gi betydelige samfunns\u00f8konomiske besparelser p\u00e5 sikt, KS p\u00e5peker i sin nylig utgitte rapport. \u00abDet \u00e5 redusere offentlige utgifter til kultur kan gi en kortsiktig besparelse, men medf\u00f8re en st\u00f8rre samfunns\u00f8konomisk kostnad p\u00e5 lengre sikt.\u00bb (Kulturfeltets plass i samfunnsutviklingen. Rapport nr. 34-2024 fra Samfunns\u00f8konomisk Analyse AS s.7) Kommunen sikrer kompetente ansatte som representerer trygge voksne ovenfor ungdommene. Ungdomsarbeid driftet av frivillige organisasjoner m\u00e5 v\u00e6re et supplement til kommunale tilbud, ikke en erstatning. Kommunen har et apparat som s\u00f8rger for stabilitet og b\u00e6rekraftighet ift. drift og HMS. \u00c5 p\u00e5legge foreldre/frivilligheten dette ansvaret medf\u00f8rer en betydelig risiko. Fritidsklubber driftet p\u00e5 frivillighet er s\u00e5rbar for utskiftinger som dermed kan v\u00e6re til hinder for kontinuitet i drift og relasjonsbygging. Erfaringer fra den siste tiden er eksempelvis kommunens overtagelse av drift ved Zinken UNG og Fyllingsdalen UNG. Frivillige organisasjoner driftes ikke gratis, men belager seg som oftest p\u00e5 tilskudd fra kommunen (b\u00e5de driftsmidler og lokaler). Kulturtilbud driftet av kommunen sikrer kvalitet i kulturtilbudet og n\u00f8ytralitet. "
}