{
  "dokument_id": "e8755d07-807d-5ac7-b227-5f697918b23a",
  "doc_type": "case_attachment",
  "kommune": 4601,
  "tittel": "\u00c5rsrapport B\u00e6rekraftig Destinasjonsutvikling i Bergen 2023",
  "url": "https://bergen.kommune.no/politikere-utvalg/api/fil/bk360/10898428/Arsrapport-Baerekraftig-Destinasjonsutvikling-i-Bergen-2023",
  "tekst": " Innledning V\u00e5re styringsverkt\u00f8y for b\u00e6rekraftig utvikling av reisem\u00e5let Merket for b\u00e6rekraftig reisem\u00e5l Global Destination Sustainability Index Forankring av b\u00e6rekraftarbeidet p\u00e5 destinasjonen Natur, kultur og milj\u00f8 Tiltak for \u00e5 gj\u00f8re Bergen til et mer milj\u00f8- og klimavennlig reisem\u00e5l Andel milj\u00f8sertifiserte reiselivsbedrifter Andel milj\u00f8sertifiserte medlemmer av destinasjonsselskapet 2021-2023 Andel milj\u00f8sertifiserte hotellsenger i Bergen 2021-2023 Andel milj\u00f8sertifiserte arrangement- og eventbyr\u00e5 (PCO- / DMCer) Tiltak for \u00e5 \u00f8ke andelen milj\u00f8sertifiserte reiselivsbedrifter Andel cruiseskip tilkoblet landstr\u00f8m Gjennomsnittlig EPI-score fra anl\u00f8pte skip Sosial b\u00e6rekraft p\u00e5 reisem\u00e5let Innbygger- og gjestetilfredshet Rekruttering, stolthet og status for reiselivsansatte \u00d8konomisk levedyktighet Reiselivets verdiskapning i Bergen Gjested\u00f8gn og dagsbes\u00f8kende Sesongvariasjoner Oppholdstid Utvikling i antall medlemsbedrifter av destinasjonsselskapet Tiltak for \u00e5 styrke den \u00f8konomiske utviklingen p\u00e5 reisem\u00e5let Utfordringer Suksesshistorier Formidling av rapporten Ytterligere ressurser Den viktige milep\u00e6len er n\u00e5dd Siden 2019 har Visit Bergens ambisjon v\u00e6rt \u00e5 skape en l\u00f8nnsom og b\u00e6rekraftig hel\u00e5rsdestinasjon. I 2023 fikk vi det synlige beviset p\u00e5 at vi er p\u00e5 rett vei. Bergen mottok Merket for b\u00e6rekraftig reisem\u00e5l. Blant de beste i verden I 2023 inntok Bergen femteplassen p\u00e5 Global Destination Sustainability Index. Det betyr at vi er blant de beste i verden p\u00e5 systematisk og strategisk utvikling i b\u00e6rekraftig retning. 2023- indeksen gir Bergen en h\u00f8yere score enn i 2022, noe som betyr at destinasjonen det siste \u00e5ret har levert enda bedre enn f\u00f8r p\u00e5 en rekke b\u00e6rekraftindikatorer. V\u00e5rt m\u00e5l er \u00e5 bli best i verden p\u00e5 dette feltet. Verkt\u00f8yet v\u00e5rt for \u00e5 bli verdensledende p\u00e5 b\u00e6rekraftig reiselivsutvikling er Innovasjon Norges merkeordning for b\u00e6rekraftig reisem\u00e5l. Da merket ble mottatt vinteren 2023, begynte Visit Bergen umiddelbart \u00e5 arbeide for en remerking av Bergen som b\u00e6rekraftig reisem\u00e5l i 2026. Vi har ogs\u00e5 startet arbeidet med f\u00f8rstegangsmerking av \u00d8ygarden kommune og kommunene i Nordhordland. Gjestene sjekker oss I dag er det en selvf\u00f8lge at alle virksomheter skal ta samfunnsansvar og arbeide for \u00e5 bli bedre b\u00e5de n\u00e5r det gjelder klima, sosiale forhold, mangfold og verdiskaping. B\u00e6rekraft har blitt hygienefaktor. Innovasjon Norges turistunders\u00f8kelse fra 2023 bekrefter at det \u00e5 jobbe strategisk og systematisk med b\u00e6rekraft er n\u00f8dvendig for \u00e5 v\u00e6re attraktiv. Fire av ti utenlandske gjester som har bes\u00f8kt Vestland fylke i 2023 oppgir at de under planleggingen av reisen unders\u00f8kte om destinasjoner, transportmidler og opplevelser er klimavennlige. Like mange, fire av 10, oppgir at destinasjoner, transportm\u00e5ter eller opplevelser ble valgt bort av hensyn til natur eller klima. N\u00e6r tre av ti svare at de at de aktivt har valgt \u00e5 reise til destinasjoner som er merket som b\u00e6rekraftig reisem\u00e5l. \u00c5 synliggj\u00f8re at destinasjonen arbeider systematisk med b\u00e6rekraftarbeid er med andre ord et viktig grep i posisjoneringen av Bergensregionen som et attraktivt reisem\u00e5l. B\u00e6rekraft = attraktivitet. Felles innsats gir resultater \u00c5rsaken til at Bergen har mottatt Merket for b\u00e6rekraftig reisem\u00e5l, og \u00e5rsaken til at vi scorer godt p\u00e5 den internasjonale destinasjonsrankingen, er at b\u00e5de reiselivsbedrifter og reiselivskommuner har gjort en god jobb. Det er ikke Visit Bergen som merkes som B\u00e6rekraftig reisem\u00e5l, og det er ikke Visit Bergen som er nummer fem p\u00e5 verdensrankingen. Det er destinasjonen. Og destinasjonen, det er summen av reiselivsvirksomheter og offentlige akt\u00f8rer p\u00e5 reisem\u00e5let. Det som skaper resultater, er at vi p\u00e5 v\u00e5r destinasjon er omforent om hvor vi skal. Vi har felles strategier og jobber sammen for \u00e5 bli bedre. N\u00e5 ser vi at felles innsats l\u00f8nner seg. Derfor har Visit Bergen som m\u00e5l \u00e5 legge enda st\u00f8rre vekt p\u00e5 felles innsats i 2024. For at vi sammen skal gj\u00f8re hverandre enda bedre. Bergen, 30. april 2024 Anders Nyland Reiselivsdirekt\u00f8r Innledning Denne rapporten beskriver strategier og aktiviteter som har bidratt til \u00e5 utvikle Bergen til et mer b\u00e6rekraftig reisem\u00e5l i 2023. Rapporten gir ogs\u00e5 en oversikt over relevant statistikk for \u00e5 m\u00e5le b\u00e6rekraft p\u00e5 reisem\u00e5let. Dette er andre \u00e5rsrapport for b\u00e6rekraftarbeidet som reisem\u00e5let leverer etter at Bergen er merket som B\u00e6rekraftig reisem\u00e5l. Rapporten f\u00f8lger merkeordningens mal for \u00e5rsrapportering. Malen er utviklet av Innovasjon Norge. Mange akt\u00f8rer har en rolle i reiselivsutviklingen i Bergen. Som ledd i arbeidet med Merket for b\u00e6rekraftig reisem\u00e5l er Visit Bergen, Bergen kommune og Bergen havn definert som reisem\u00e5lets destinasjonsledelse. Hver enkelt reiselivsbedrift spiller naturligvis ogs\u00e5 en avgj\u00f8rende rolle for \u00e5 utvikle reisem\u00e5let i mer b\u00e6rekraftig retning. Andre akt\u00f8rer som f.eks. Vestland fylke, Bergen N\u00e6ringsr\u00e5d og Matarena mfl. har ogs\u00e5 viktige roller i reisem\u00e5lsutviklingen. Rapporten er skrevet av Visit Bergen, i samarbeid med Bergen havn og Bergen kommune, p\u00e5 vegne av hele destinasjonen. Destinasjonsselskapet (Visit Bergen) dekker totalt 11 kommuner i Bergensregionen. Siden det til n\u00e5 er Bergen som er merket som B\u00e6rekraftig reisem\u00e5l omfatter denne rapporten prim\u00e6rt Bergen kommune sin geografi. For Austevoll og Tysnes ledes arbeidet med B\u00e6rekraftig reisem\u00e5l av Samarbeidsr\u00e5det for Sunnhordland. For Nordhordlands-kommunene og \u00d8ygarden vil arbeidet med B\u00e6rekraftig reisem\u00e5l igangsettes i 2024. I \u00e5rene som kommer vil derfor flere av omegnskommunene til Bergen ogs\u00e5 inkluderes i \u00e5rsrapportene. V\u00e5re styringsverkt\u00f8y for b\u00e6rekraftig utvikling av reisem\u00e5let For \u00e5 utvikle reisem\u00e5let i en mer b\u00e6rekraftig retning benyttes i dag to styringsverkt\u00f8y, nemlig Merket for b\u00e6rekraftig reisem\u00e5l (merkeordningen) og Global Destination Sustainability Index (GDS-indeksen). Det er disse styringsverkt\u00f8yene som ligger til grunn for det strategiske arbeidet som gj\u00f8res og som ogs\u00e5 danner grunnlaget for denne \u00e5rsrapporten. Vi vil her kort beskrive de to styringsverkt\u00f8yene. Merket for b\u00e6rekraftig reisem\u00e5l B\u00e6rekraftig reisem\u00e5l er en merkeordning og et utviklingsverkt\u00f8y for norske reisem\u00e5l. Merket er et kvalitetsstempel for destinasjoner som har forpliktet seg til og som arbeider proaktivt med b\u00e6rekraftig utvikling. Gjennom 31 kriterier og 84 indikatorer, i tillegg til egne cruisekriterier, definerer merkeordningen hvordan reisem\u00e5l kan bidra til \u00e5 oppfylle FNs b\u00e6rekraftm\u00e5l. Merkeordningen eies av Innovasjon Norge. Etter en ekstern kontroll oppn\u00e5dde Bergen merket som B\u00e6rekraftig reisem\u00e5l i januar 2023. Merket oppn\u00e5s av hele destinasjonen. Etter tre \u00e5r, det vil si i starten av 2026, skal reisem\u00e5let remerkes. Global Destination Sustainability Index Bergen deltar i Global Destination Sustainability Index (GDS-indeksen), som er en \u00e5rlig benchmarking av ulike reisem\u00e5l sitt arbeid med, og oppn\u00e5else, av FNs b\u00e6rekraftm\u00e5l. Indeksen har gjennom 69 indikatorer fordelt p\u00e5 fire kategorier, definert hvordan reisem\u00e5l b\u00f8r arbeide med b\u00e6rekraft. P\u00e5 indeksen konkurrerer Bergen om b\u00e6rekraftoppn\u00e5else med andre reisem\u00e5l verden over, men det er opp til reisem\u00e5lene selv om de \u00f8nsker \u00e5 delta i indeksen. I 2023 deltok 100 reisem\u00e5l fra hele verden. Bergen havnet i 2023 p\u00e5 femteplass p\u00e5 indeksen. Visit Bergen dekker kostnadene for Bergen sin deltakelse i indeksen og har ogs\u00e5 p\u00e5tatt seg ansvaret for \u00e5 innrapportere \u00e5rlige data til indeksen. Forankring av b\u00e6rekraftarbeidet p\u00e5 destinasjonen Arbeidet med b\u00e6rekraftig reiselivsutvikling i Bergen ledes av destinasjonsledelsen for reisem\u00e5let, det vil si Visit Bergen, Bergen kommune og Bergen havn. Destinasjonsledelsen i Bergen har frem til n\u00e5 hatt en uformell organisering. Det betyr at destinasjonsledelsen ikke har et fastsatt mandat og faste m\u00f8tepunkt. Slik kravene i merkeordningens nye standard fra 2022 er utformet og slik NOU 2023: 10 anbefaler, er det i Bergen et behov for \u00e5 formalisere destinasjonsledelsen. Dette er et arbeid Visit Bergen vil ta initiativ til i forbindelse med utarbeidelse av ny destinasjonsstrategi i 2024. I prosjektperioden for \u00e5 merke Bergen som b\u00e6rekraftig reisem\u00e5l (2019-2023) har man, i tillegg til destinasjonsledelsen, hatt en styringsgruppe som har arbeidet operativt med merkeordningen. Etter at Bergen oppn\u00e5dde merket for b\u00e6rekraftig reisem\u00e5l i 2023 har prosjektet g\u00e5tt over i en driftsfase og arbeidet i styringsgruppen er derfor avsluttet. I p\u00e5vente av ny destinasjonsstrategi vil det vurderes hvordan arbeidet med b\u00e6rekraftig reiselivstuvtikling operativt skal forankres videre. I Visit Bergen har man avsatt en ressurs som arbeider fulltid med b\u00e6rekraftig destinasjonsutvikling. Ressursen dekker 11 kommuner og 400 medlemsbedrifter. Fra Bergen kommune sitter n\u00e6ringsseksjonen tettest p\u00e5 arbeidet, mens kommunens Klimaetat, Bymilj\u00f8etaten og Byantikvaren ogs\u00e5 er viktige ressurser i arbeidet. For \u00e5 knytte innbyggere tettere p\u00e5 arbeidet med b\u00e6rekraftig destinasjonsutvikling etablerte Visit Bergen i 2022 faste halv\u00e5rlige treffpunkt mellom reiselivsn\u00e6ring og beboerforeningene i Bergen sentrum. Erfaringene med disse treffpunktene er s\u00e5 langt sv\u00e6rt positive. Natur, kultur og milj\u00f8 Norsk reiselivs sitt st\u00f8rste fortrinn og viktigste salgsargument og konkurransekraft er v\u00e5re unike natur- og kulturverdier. \u00d8kt nedbygging av natur og et endret klima representerer derfor to utfordringer og trusler for reiselivets konkurransekraft. Samtidig som naturomr\u00e5dene og kulturarven v\u00e5r er viktig for reiselivet, kan reiselivet ogs\u00e5 bidra til \u00e5 forrige disse omr\u00e5dene. Reising f\u00f8rer blant annet til klimautslipp, tilretteleggingstiltak for reiseliv og friluftsliv bidrar til nedbygging av natur og et for stort bes\u00f8kstrykk kan v\u00e6re skadelig b\u00e5de for naturomr\u00e5der og kulturarv. I Bergensregion arbeides det derfor aktivt for at reiselivet og selve reisem\u00e5let skal redusere sine negative avtrykk p\u00e5 natur, klima og milj\u00f8. Dette skjer p\u00e5 mange forskjellige omr\u00e5der og gjennom flere strategier og tiltak. Tiltak for \u00e5 gj\u00f8re Bergen til et mer milj\u00f8- og klimavennlig reisem\u00e5l Det er mange faktorer og mange sm\u00e5 og store tiltak som bidrar til \u00e5 gj\u00f8re Bergen til et mer milj\u00f8- og klimavennlig reisem\u00e5l. Vi f\u00e5r ikke listet opp alle tiltak i denne rapporten, men beskriver her de mest vesentlige tiltakene som i 2023 har bidratt til \u00e5 gj\u00f8re Bergen til et mer klima- og milj\u00f8vennlig reisem\u00e5l. Av st\u00f8rre tiltak p\u00e5 destinasjonen kan s\u00e6rlig disse tiltakene fremheves: \u2022 Ny sykkel- og gangvei fra Bergen sentrum til Fyllingsdalen. Dette gj\u00f8r Bergen til en mer interessant destinasjon for sykkelturisme \u2013 i tillegg til at Fyllingsdaltunnelen i seg selv er blitt en attraksjon for byens bes\u00f8kende. \u2022 Ny Klimastrategi for Bergen (Gr\u00f8nn strategi) vedtatt av Bystyret 25. januar 2023 som har m\u00e5l om 85% utslippsreduksjon i Bergen innen 2030. \u2022 Ny Naturstrategi for Bergen vedtatt 29. mars som tar sikte p\u00e5 \u00e5 bevare natur- og naturmangfoldet. \u2022 Vestland fylke har igangsatt et Bes\u00f8ksforvaltningsprosjekt som blant annet vil v\u00e6re en st\u00f8tte for \u00e5 arbeide mer strategisk med ivaretakelse av natur i utfartsomr\u00e5der. \u2022 Gr\u00f8nn tilskuddsordning for n\u00e6ringsutviklingstiltak som st\u00f8tter n\u00e6ringslivet med omstillingstiltak. Fra destinasjonsselskapet har det videre v\u00e6rt arbeidet s\u00e6rlig med f\u00f8lgende tema: \u2022 Lansert nytt s\u00f8kefilter p\u00e5 visitBergen.com for \u00e5 synliggj\u00f8re milj\u00f8sertifiserte restauranter. \u2022 Arbeidet med \u00e5 inng\u00e5 strategiske samarbeid med frivillige organisasjoner som kan tilby gjester \u00e5 arbeide frivillig eller \u00e5 bruke penger p\u00e5 st\u00f8tte en god sak p\u00e5 reisem\u00e5let (Legacy- og impact-program) \u2022 Startet arbeidet med \u00e5 utvikle en ny og revidert destinasjonsstrategi mot 2030. Andel milj\u00f8sertifiserte reiselivsbedrifter Milj\u00f8sertifisering er et godt virkemiddel for \u00e5 systematisere arbeidet med b\u00e6rekraft i organisasjoner og bedrifter. Det finnes en rekke ulike milj\u00f8sertifiseringer for bedrifter. De vanligste for reiselivsbedrifter i Norge er: Norsk \u00f8koturisme, Milj\u00f8fyrt\u00e5rn, ISO 14001, Green Key, Bl\u00e5tt flagg og Svanemerket. Alle er s\u00e5kalte tredjeparts milj\u00f8sertifiseringer. Det vil si at bedriftene m\u00e5 gjennom en ekstern evaluering for \u00e5 oppn\u00e5 sertifiseringen. Disse nevnte sertifiseringsordningene omfattes ogs\u00e5 av Visit Norway sitt Reis-gr\u00f8nt merke, som vi bruker som et merke for \u00e5 enklere formidle til gjester hvilke reiselivsbedrifter som er milj\u00f8sertifisert. For at Bergen skal beholde Merket for b\u00e6rekraftig reisem\u00e5l er det en forventning om at destinasjonsselskapet, havn og kommune (r\u00e5dhuset) er milj\u00f8sertifisert. I tillegg er det en forventning om \u00e5 \u00f8ke andelen milj\u00f8sertifiserte reiselivsbedrifter. Visit Bergen ble resertifisert som Milj\u00f8fyrt\u00e5rn h\u00f8sten 2023, mens Bergen havn oppn\u00e5dde sin ISO 14001-sertifisering i 2022. Bergen kommune sitt milj\u00f8sertifikat utl\u00f8pte derimot 8. november 2023 og kommunen har valgt \u00e5 g\u00e5 bort fra milj\u00f8sertifisering av r\u00e5dhuset. Dette vil ha negativ effekt p\u00e5 Bergen sin mulighet til \u00e5 bli remerket som b\u00e6rekraftig reisem\u00e5l i 2026. \u00d8vrig destinasjonsledelse har heller ikke v\u00e6rt orientert om eller involvert i beslutningen om \u00e5 g\u00e5 bort fra milj\u00f8sertifisering av Bergen kommune. Visit Bergen kartlegger jevnlig andelen milj\u00f8sertifiserte reiselivsbedrifter p\u00e5 reisem\u00e5let. Dette er et av kriteriene i merket for b\u00e6rekraftig reisem\u00e5l (C4-1.3). I Bergen m\u00e5ler vi ogs\u00e5 andelen milj\u00f8sertifiserte bedrifter i ulike bransjer for \u00e5 kunne svare ut kriteriene i GDS-indeksen, samt for \u00e5 kunne vurdere hvilke bransjer som har h\u00f8y sertifiseringsgrad og i hvilke bransjer det er behov for \u00f8kt innsats. Det er store forskjeller i andel milj\u00f8sertifisering etter bedriftens st\u00f8rrelse og bransje. For eksempel er st\u00f8rre virksomheter, gjerne hoteller, oftere milj\u00f8sertifisert enn mindre virksomheter. En bransje som har spesielt lav sertifiseringsgrad, er serveringsbransjen. Andel milj\u00f8sertifiserte medlemmer av destinasjonsselskapet 2021-2023 \u00c5rstall Prosent 2021 25% 2022 26,5 % 2023 25,4 % Kilde: Visit Bergen kartlegging 2021 \u2013 2023 Denne m\u00e5lingen inkluderer alle medlemmer av destinasjonsselskapet, b\u00e5de i og utenfor Bergen kommune. Om lag 60 % av destinasjonsselskapets medlemmer har registrert adresse i Bergen kommune. Andelen milj\u00f8sertifiserte medlemmer av destinasjonsselskapet viser flat/ingen vekst fra 2021 til 2023. Den svake nedgangen i prosent fra 2022 til 2023 skyldes i hovedsak at destinasjonsselskapet har \u00f8kt antallet medlemmer. Dette er isolert sett positivt fordi det gj\u00f8r reiselivet p\u00e5 destinasjonen bedre organisert, men i 2023 trekker det ned prosentandelen milj\u00f8sertifiserte medlemmer. Grunnen er at nye medlemmer ofte ikke har v\u00e6rt milj\u00f8sertifisert. Da det er et m\u00e5l om \u00e5 f\u00e5 flere milj\u00f8sertifiserte reiselivsbedrifter p\u00e5 reisem\u00e5let er det like fullt ikke tilfredsstillende at det er ikke er vekst i andelen milj\u00f8sertifiserte reiselivsbedrifter. H\u00f8ye kostnader forbundet med \u00e5 bli sertifisert er en av \u00e5rsakene bedriftene oppgir at er et hinder for \u00e5 kunne prioritere \u00e5 bli milj\u00f8sertifisert. De siste \u00e5rene har ogs\u00e5 disse kostnadene \u00f8kt mye. Flere norske kommuner har gitt tilskudd for \u00e5 stimulere bedrifter til \u00e5 bli milj\u00f8sertifisert, men en slik m\u00e5lrettet tilskuddsordning finnes ikke i Bergen. Visit Bergen s\u00f8kte om et generelt n\u00e6ringstilskudd i 2021 for \u00e5 kunne gjennomf\u00f8re en s\u00e5kalt klyngesertifisering for reiselivsbedrifter, det vil si at flere bedrifter g\u00e5r sammen om \u00e5 bli milj\u00f8sertifisert, men det ble ikke gitt tilskudd til dette den gang. Andel milj\u00f8sertifiserte hotellsenger i Bergen 2021-2023 \u00c5rstall Prosent 2021 88 % 2022 89 % 2023 97 % Kilde: Visit Bergen kartlegging 2021 - 2023 For hoteller gjennomf\u00f8res det \u00e5rlig m\u00e5ling av antall hotellsenger som befinner seg p\u00e5 et milj\u00f8sertifisert hotell. M\u00e5lemetoden svarer ut et av kriteriene i GDS-indeksen. I indeksen har man valgt denne m\u00e5ten \u00e5 telle sertifiseringsandel p\u00e5 for \u00e5 kunne hensynta hotellenes st\u00f8rrelse. Dette fordi det gir st\u00f8rre milj\u00f8effekt om et stort hotell blir milj\u00f8sertifisert, sammenliknet med et mindre hotell. En hotellkjede som har bidratt vesentlig til \u00e5 \u00f8ke andelen sertifiserte hotellsenger i Bergen i 2023 er Magic Hotels, som mot slutten av 2023 oppn\u00e5dde Milj\u00f8fyrt\u00e5rnsertifisering for alle sine fire hoteller i Bergen. Sammenlignet med andre destinasjoner presterer Bergen sv\u00e6rt godt p\u00e5 dette omr\u00e5det. Andel milj\u00f8sertifiserte arrangement- og eventbyr\u00e5 (PCO- / DMCer) M\u00f8te- og arrangementsturisme er viktig for reiselivet i Bergen. Derfor er det et s\u00e6rskilt s\u00f8kelys p\u00e5 \u00e5 redusere reiselivets avtrykk i dette segmentet. Fordi det ofte er et arrangement- og eventbyr\u00e5 som er ansvarlig for den praktiske gjennomf\u00f8ringen av et arrangement eller en konferanse/kongress i Bergen, er denne bransjen en viktig agendasetter innen dette segmentet. Andel milj\u00f8sertifiserte arrangements- og eventbyr\u00e5 i Bergen 2021 - 2022 \u00c5rstall Prosent 2021 43% 2022 83% 2023 67% Kilde: Visit Bergen kartlegging 2021 - 2023 Fordi antallet arrangements- og eventbyr\u00e5 i Bergen er lavt (totalt ni stykk), gir det store prosentuelle utslag dersom en ny bedrift kommer til eller en bedrift mister sin milj\u00f8sertifisering. Fra destinasjonsselskapet har det i 2023 v\u00e6rt gjort flere initiativ mot byr\u00e5ene med m\u00e5l om \u00e5 \u00f8ke andelen milj\u00f8sertifiserte bedrifter i dette segmentet. Vi tror det i veien videre er viktig at akt\u00f8rer som kj\u00f8per tjenester i m\u00f8te- og arrangementssegmentet, for eksempel kommunene og akademia, brukes sin innkj\u00f8psmakt for \u00e5 \u00f8ke andelen milj\u00f8sertifiserte arrangements- og eventbyr\u00e5er i \u00e5rene som kommer. Tiltak for \u00e5 \u00f8ke andelen milj\u00f8sertifiserte reiselivsbedrifter Ettersom det ikke finnes m\u00e5lrettede st\u00f8tteordninger som kan hjelpe bedrifter \u00e5 bli milj\u00f8sertifisert, har tiltakene for \u00e5 \u00f8ke andelen milj\u00f8sertifiserte reiselivsbedrifter i Bergen i hovedsak best\u00e5tt av informasjonstiltak og enkel r\u00e5dgivning i regi destinasjonsselskapet. Mot slutten av 2023 fikk Matarena ogs\u00e5 et tilskudd fra Vestland fylke (BIO-midler) for \u00e5 st\u00f8tte en rekke serveringsbedrifter i Bergensregionen med \u00e5 bli milj\u00f8sertifisert. Vi forventer at dette vil l\u00f8fte andelen sertifiserte reiselivsbedrifter noe i 2024. Det etterlyses likevel ytterligere virkemidler og tiltak for \u00e5 kunne l\u00f8fte andelen milj\u00f8sertifiserte bedrifter i \u00e5rene som kommer. At akt\u00f8rene i destinasjonsledelsen, og i reiselivet ellers, bruker sin innkj\u00f8psmakt for \u00e5 stimulere flere bedrifter til \u00e5 bli milj\u00f8sertifisert tror vi ogs\u00e5 kan v\u00e6re et viktig incentiv. Samtidig m\u00e5 vi ogs\u00e5 anerkjenne at en milj\u00f8sertifisering ikke passer for alle typer bedrifter, for eksempel kan det v\u00e6re krevende for en del sm\u00e5 bedrifter, samt oppstartsbedrifter, \u00e5 prioritere knappe ressurser til arbeidet som m\u00e5 til for \u00e5 bli milj\u00f8sertifisert. Andel cruiseskip tilkoblet landstr\u00f8m Bergen havn etablerte landstr\u00f8msanlegg for cruiseskip mot slutten av 2021. Anlegget er blant det st\u00f8rste i Europa. Det f\u00f8rste cruiseskipet koblet seg p\u00e5 anlegget i februar 2022, men anlegget var ikke i full drift f\u00f8r h\u00f8sten 2022. F\u00f8rste hele drifts\u00e5r for landstr\u00f8manlegget er derfor 2023, som er f\u00f8rste \u00e5r vi rapporterer p\u00e5 her. Bergen havn har et m\u00e5l om at 50% av alle cruiseanl\u00f8p tilkobler seg landstr\u00f8m i 2024 og at alle cruiseskip skal benytte landstr\u00f8m fra 2026. \u00c5rstall Andel landstr\u00f8m 2023 23 % Kilde: Bergen havn Gjennomsnittlig EPI-score fra anl\u00f8pte skip Environmental Port Index (EPI) er et rapporteringsverkt\u00f8y for cruisehavner, hvor anl\u00f8pte cruiseskip melder inn sine milj\u00f8data (blant annet data over CO2-, SO2- og NOx-utslipp) og gis en score basert p\u00e5 sine milj\u00f8prestasjoner. Scoren brukes deretter i en prismekanisme som gir lavere havneavgift for skip med gode milj\u00f8prestasjoner og h\u00f8yere havneavgift for skip med d\u00e5rligere milj\u00f8prestasjoner. P\u00e5 den m\u00e5ten kan havner stimulere cruiserederier til en mer milj\u00f8vennlig drift p\u00e5 eksisterende fart\u00f8y og en overgang til mer milj\u00f8vennlige skip ved fl\u00e5tefornyelse. Bergen havn er blant arkitektene bak EPI. \u00c5rstall Gjennomsnittlig EPI-score 2019 32,4 2020 32,6 2021 46 2022 43 2023 52,5 Kilde: Bergen havn En h\u00f8y EPI-score betyr bedre milj\u00f8presentasjoner blant anl\u00f8pte skip. Bergen havn har med andre ord lykkes med \u00e5 stimulere til bedre milj\u00f8prestasjoner for cruiseskip som har anl\u00f8pt Bergen de siste fem \u00e5rene. Sosial b\u00e6rekraft p\u00e5 reisem\u00e5let Innbygger- og gjestetilfredshet Som del av arbeidet med \u00e5 merke Bergen som b\u00e6rekraftig reisem\u00e5l ble det i 2022 gjennomf\u00f8rt egne innbygger- og gjesteunders\u00f8kelser. Det er ikke gjennomf\u00f8rt nye unders\u00f8kelser i 2023. Innbygger- og gjestetilfredshet vil bli unders\u00f8kt p\u00e5 nytt i 2025 i forbindelse med remerking som B\u00e6rekraftig reisem\u00e5l. Det er derimot etablert et innbyggerforum som fungerer som et treffpunkt mellom destinasjonsselskapet, reiselivsn\u00e6ring og beboerforeninger i Bergen sentrum. I 2023 ble det gjennomf\u00f8rt to m\u00f8ter i forumet. Blant temaene som er diskutert melder beboerforeningen blant annet om f\u00f8lgende utfordringer fra reiselivet i Bergen: 1. Villparkering av bobiler i Bergen sentrum, spesielt p\u00e5 Nordnes. \u27a2 Her er det i 2023 gjennomf\u00f8rt et pr\u00f8veprosjekt hvor Bergen havn har stilt arealer til r\u00e5dighet for dagparkering av bobiler. Dette har mottatt positive tilbakemeldinger hittil og vil bli videref\u00f8rt i 2024. 2. St\u00f8rrelsen p\u00e5 og mengden av turistbusser i (smale) sentrumsgater. \u27a2 Innsatsen mot feilparkerte busser b\u00f8r \u00f8kes og trafikkreglene i sentrum b\u00f8r h\u00e5ndheves bedre. Det meldes om enkelte busser som stopper midt i kj\u00f8refeltet og som dermed blokkerer dermed trafikken. Dette skaper ogs\u00e5 et uoversiktlig trafikkbilde for g\u00e5ende og syklende. \u27a2 For hop-on-bussene er det dialog mellom operat\u00f8r (Str\u00f6mma) og beboerforeninger om \u00e5 tilpasse rutene og stoppestedene. Endringer i ruteplan m\u00e5 godkjennes av konsesjonsgiver (Vestland fylke). 3. St\u00f8y fra sj\u00f8fly og helikoptervirksomhet i Bergen sentrum (Sandviken). \u27a2 Bergen sj\u00f8flyplass ved Kristianholm har konsesjon av Luftfartstilsynet. Konsesjonen ble sist fornyet i 2023. Det er selskapet Scandinavian Seaplanes som er konsesjonshaver. Det m\u00e5 unders\u00f8kes hvordan reguleringsendringene og utbygging av Kristiansholm vil p\u00e5virke helikopter- og sj\u00f8flyaktiviteten i dette omr\u00e5det. 4. Manglene skilting til relevante attraksjoner for bes\u00f8kende i Bergen sentrum. \u27a2 Dette har lenge v\u00e6rt et \u00f8nske fra reiselivet, men det mangler en tydelig prioritering fra veieiere, arealforvaltere og skiltmyndigheter for \u00e5 ta tak i denne utfordringen. 5. Trengselsproblematikk ved Torget i sommerhalv\u00e5ret. \u27a2 Dette er en problemstilling som ogs\u00e5 har v\u00e6rt omtalt i forbindelse med uteserveringer ved Torget. Eventuelle fysiske utbedringstiltak m\u00e5 ses p\u00e5 i sammenheng med vedtatt reguleringsplan for bygging av Bybane til \u00c5sane. \u27a2 Det b\u00f8r ogs\u00e5 ses p\u00e5 muligheter for \u00e5 gj\u00f8re tilst\u00f8tende og alternative gangtras\u00e9er forbi Korskirken og V\u00e5gsallmenningen mer tiltalende for bes\u00f8kende og innbyggere \u00e5 bruke. Rekruttering, stolthet og status for reiselivsansatte Et m\u00e5l i b\u00e6rekraftarbeidet er \u00e5 \u00f8ke kompetansen, statusen og stoltheten til de ansatte, samt \u00e5 bedre rekrutteringen i reiselivsbransjen. En stor utfordring for reiselivsbedriftene har ogs\u00e5 i 2023 v\u00e6rt \u00e5 rekruttere nok ansatte og dekke sitt kompetansebehov. For \u00e5 heve kompetansen i bransjen er det flere organisasjoner som tilbyr ulike initiativ og kurs for reiselivsansatte, blant annet Matarena, N\u00e6ringslivets hovedorganisasjon / NHO Reiseliv, Visit Bergen og Bergen N\u00e6ringsr\u00e5d. I tillegg har st\u00f8rre reiselivskonserner ofte sine egne st\u00f8rre oppl\u00e6rings- og kompetanseprogram. P\u00e5 destinasjonsniv\u00e5 er det i 2023 blant annet gjennomf\u00f8rt Vertskapskurs, Medietrening, fagsamlinger for sj\u00f8mat, kurs i sosiale medier og kurs i pakking, salg og distribusjon. Visit Bergen gjennomf\u00f8rer ogs\u00e5 et \u00e5rlig Kick-Off for byens frontpersonell for \u00e5 informere om byen sitt samlede tilbud av reiselivsopplevelser. M\u00e5let er \u00e5 styrke frontpersonalets kompetanse om aktivitets- og opplevelsestilbudet p\u00e5 destinasjonen, noe som kan bidra positivt til \u00f8kt verdiskapning, gjestetilfredshet og oppholdstid. Samtidig er arrangementet i seg selv er en viktig arena for nettverksbygging. \u00d8konomisk levedyktighet For mange bedrifter ble 2023 et rekord\u00e5r for reiselivet i Bergen. Aldri tidligere har flere betalt for \u00e5 bo p\u00e5 et hotell i Bergen. Dette betyr bedre belegg og ogs\u00e5 bedre priser per rom. Det er ogs\u00e5 gledelig at det er god vekst i skulder og vintersesong. \u00d8kte kostnader i form av h\u00f8ye energipriser, renter og h\u00f8y inflasjon setter derimot en demper p\u00e5 optimismen og flere bransjer har utfordringer med \u00e5 hente inn igjen kostnads\u00f8kningene. Reiselivets verdiskapning i Bergen Det finnes en rekke m\u00e5ter \u00e5 m\u00e5le verdiskapning i reiselivet. Menon Economics, p\u00e5 vegne av NHO Reiseliv, publiserte i 2019 en ringvirkningsanalyse for reiselivet i Bergen, som beregnet at reiselivet i Bergen sto for en verdiskapning p\u00e5 over 5,1 milliarder kroner i 2017. Fordi det er sv\u00e6rt kostbart \u00e5 gjennomf\u00f8re slike ringvirkningsanalyser er dette er de siste og mest omfattende tallene vi har over de \u00f8konomiske ringvirkningene fra reiselivet i Bergen. NHO Reiseliv planlegger imidlertid nye ringvirkningsanalyser i tiden som kommer, men det er usikkert n\u00e5r disse vil v\u00e6re tilgjengelig. Innovasjon Norge gjennomf\u00f8rer \u00e5rlig en verdiskapningsanalyse for reiselivet i norske kommuner. Verdiskapning er summen av driftsresultat og l\u00f8nnskostnad. Analysen viser vekst i verdiskapningen fra 2019 til 2022. Verdiskapingstall for 2023 er ikke tilgjengelig per april 2024. Reiselivets verdiskapning i Bergen 2019 - 20221 \u00c5rstall Verdiskapning 1000 NOK 2019 5.516.956 2020 3.471.252 2021 5.247.466 2022 5.652.322 2023 N/A (Nye tall ikke tilgjengelig per april 24) Kilde: Asplan Viak / Visit Norway Innsikt Gjested\u00f8gn og dagsbes\u00f8kende En annen m\u00e5te \u00e5 analyse aktiviteten i reiselivet p\u00e5 destinasjonen er \u00e5 m\u00e5le antall gjested\u00f8gn. I tabellen nedenfor er antall gjested\u00f8gn siden 2019 presentert. Tabellen gir ogs\u00e5 et overblikk over hvilke deler av \u00e5ret gjestene velger \u00e5 bes\u00f8ke Bergensregionen. Antall gjested\u00f8gn viser hvor mange d\u00f8gn det er betalt for p\u00e5 et hotell, campingplass, vandrerhjem eller lignende kommersielle overnattingsbedrifter. Overnattinger gjennomf\u00f8rt gjennom private delingstjenester som for eksempel Airbnb omfattes ikke av statistikken. Disse overnattingene er det heller ingen god, valid og regelmessig m\u00e5ling av p\u00e5 destinasjonsniv\u00e5. For 2023 ser vi at det er en sterk \u00f8kning i antall gjested\u00f8gn sammenligne med 2022. Antallet gjested\u00f8gn i 2023 er ogs\u00e5 over niv\u00e5et for rekord\u00e5ret 2019. Det betyr at det aldri tidligere har overnattet flere gjester i Bergen enn i 2023. Det er ogs\u00e5 positivt for hel\u00e5rsturismen at andelen som overnatter i \u00abNew Season\u00bb er \u00f8kende sammenlignet med b\u00e5de 2022 og 2019. 1 For 2023 har vi brukt tall for samlet verdiskapning i reiselivet (inkludert transport og formidling), mens tallene i fjor\u00e5rets \u00e5rsrapport ikke inkluderte tall for transport og formidling. Antall gjested\u00f8gn Bergensregion2 2019 \u2013 2023 \u00c5r New Season Prosent New Hovedsesong Prosent Total (jan \u2013 mars, season (apr \u2013 sep) hovedsesong okt - des) 2019 904 432 34,11 % 1 747 415 65,89 % 2 651 847 2020 557 033 42,82 % 743 884 57,18 % 1 300 971 2021 618 985 39,49 % 948 507 60,51 % 1 567 492 2022 878 946 33,92 % 1 711 923 66,08 % 2 590 869 2023 994 323 35,51 % 1 805 616 64,49 % 2 799 939 Kilde: SSB / Visit Norway Innsikt Antall gjested\u00f8gn p\u00e5 reisem\u00e5let fanger ikke opp hvor mange dagsbes\u00f8kende, som f.eks. cruisegjester, som har bes\u00f8kt Bergen. Tall fra Kystverket og Bergen Havn viser utviklingen i antall cruisepassasjer og anl\u00f8p i Bergen. Antall dagsbes\u00f8kende som ankommer med andre transportformer, som for eksempel buss eller tog, har vi ikke gode m\u00e5linger p\u00e5 i dag. Antall cruiseanl\u00f8p og cruisegjester til Bergen 2019 - 2023 \u00c5rstall Antall Antall Passasjerer Andel Passasjerer Andel anl\u00f8p passasjerer New Season passasjerer Hoved- passasjerer totalt (jan \u2013 mars, New Season sesong Hovedsesong okt \u2013 des) (jan \u2013 mars, (apr \u2013 sep) (apr \u2013 sep) okt \u2013 des) 2019 324 572 759 28 649 5% 544 110 95 % 2020 36 12 227 10 842 88, 67 % 1385 11,33 % 2021 31 26 292 7840 29,82 % 18 452 70,18 % 2022 309 381 931 53 940 14,12 % 327 991 85,88 % 2023 341 631 621 91 510 14,49 540 111 84,51 % Kilde: Kystverket og Bergen Havn. Tidligere ble Kystverket brukt som kilde for antall passasjerer, men n\u00e5 brukes Bergen havn sine tall. Tabellen er derfor ikke fullstendig sammenlignbar med fjor\u00e5rets rapport. 2 Bergenregion er en statistikkinndeling av SSB som best\u00e5r av kommunene Alver, Ask\u00f8y, Austrheim, Bergen, Bj\u00f8rnafjorden, Fedje, Gulen, Masfjorden, Modalen. Oster\u00f8y, Samnanger og \u00d8ygarden. Som vi ser av tabellen, har det v\u00e6rt en \u00f8kning i anl\u00f8p fra 2022 til 2023 og en sterk \u00f8kning i antall passasjerer. I 2022 var det fremdeles pandemibegrensninger i Europa, slik at mange skip kj\u00f8rte med redusert passasjerkapasitet. En annen \u00e5rsak til \u00f8kningen i 2023 er at mange rederier valgte \u00e5 nedprioritere enkelte anl\u00f8p og seilinger i \u00d8stersj\u00f8en som f\u00f8lge av krigen i Ukraina. Disse seilingene foregikk i mange tilfeller i stedet i Nordsj\u00f8en. Bystyret i Bergen har vedtatt et cruisetak p\u00e5 maks 4 cruiseskip (minst ett skip m\u00e5 v\u00e6re tilkoblet landstr\u00f8m) og maks 8000 passasjerer per dag. I 2023 var det ingen dager hvor antall passasjerer eller antall skip passerte dette taket. Det er skipenes passasjerkapasitet som legges til grunn n\u00e5r havnen planlegger anl\u00f8p i henhold til cruisetaket. I realiteten er det langt f\u00e6rre passasjerer som g\u00e5r i land i Bergen enn det som er skipenes maks passasjerkapasitet. For det f\u00f8rste er det sjeldent at skipene har en fyllingsgrad p\u00e5 100%. For det andre er det ikke alle passasjerer som g\u00e5r i land. Og for det tredje er det en andel av passasjerene som har planlagt utflukter i regionen og som derfor ikke oppholder seg i Bergen sentrum mens skipet er til kai. Bergen havn har i 2023 etablert tellepunkt i havnen for \u00e5 m\u00e5le hvor mange passasjerer som g\u00e5r i land. Tellingene viser s\u00e5 langt at om lag 80 prosent av passasjerene g\u00e5r i land i Bergen p\u00e5 finv\u00e6rsdager, mens andelen p\u00e5 p\u00e5 mer regnfulle dager ligger p\u00e5 mellom 60 og 65 prosent. Sesongvariasjoner Innovasjon Norge har utviklet en kalkulator som gj\u00f8r det mulig \u00e5 analyse sesongsvingninger i reiselivet p\u00e5 kommuneniv\u00e5. Utregningen ser p\u00e5 andel gjested\u00f8gn gjennom \u00e5ret og beregner en Gini-koeffisient. Gini-koeffisient er en m\u00e5te m\u00e5le statistisk spredning p\u00e5. M\u00e5let er \u00e5 ha en Gini-koeffisient som er s\u00e5 n\u00e6rt null som mulig. Mer om m\u00e5lemetoden kan du finne ved \u00e5 klikke p\u00e5 lenken under tabellen. GINI-koeffisient for sesongvariasjoner i Bergen 2019-2023 \u00c5rstall GINI-koeffisient GINI-koeffisient Bergen Norge 20193 23 25 2020 34 39 2021 29 37 2022 23 27 2023 21 24 Kilde: Visit Norway Innsikt Som tabellen viser, har det siden 2019 v\u00e6rt en svak positiv utvikling i \u00e5 redusere sesongvariasjonene for reiselivet i Bergen. 2020 og 2021 var preget av st\u00f8rre sesongvariasjoner som f\u00f8lge av koronapandemien og egner seg i liten grad til sammenligning med en normalsituasjon. Som det kommer frem i oversikten over dagsbes\u00f8kende cruisepassasjerer i forrige tabell har det de siste \u00e5rene ogs\u00e5 v\u00e6rt en \u00f8kning i andel cruisepassasjer i vinterhalv\u00e5ret, men en stor hovedvekt ankommer fremdeles destinasjonen i hovedsesongen. Oppholdstid Det har lenge v\u00e6rt en m\u00e5lsetning \u00e5 \u00f8ke oppholdstiden for gjestene i Bergen. Oppholdstid er en viktig indikator for b\u00e5de de \u00f8konomiske, sosiale og milj\u00f8messige b\u00e6rekraftdimensjonene. For det f\u00f8rste sier utviklingen i oppholdstid noe om hvilket potensiale gjestene ser i reisem\u00e5let. For det andre kan \u00f8kt oppholdstid gi \u00f8kt l\u00f8nnsomhet fordi overnattingsbedriftene kan bruke f\u00e6rre ressurser p\u00e5 inn/utsjekk og potensielt ogs\u00e5 rengj\u00f8ring. Og for det tredje kan \u00f8kt oppholdstid redusere transportintensiteten til reiselivet. Fordi man da kan ta ned antallet tilreisende gjester, samtidig som verdiskapning p\u00e5 reisem\u00e5let opprettholdes. Hvis alt annet er likt kan en dobling av oppholdstiden p\u00e5 reisem\u00e5let potensielt tilsvare en 50 prosent reduksjon i klimagassutslipp fra gjesterelatert transport til reisem\u00e5let. For 2019 finnes kun tall for Bergensregion. Se tidligere fotnote for hvilke kommuner som inng\u00e5r i Bergensregion. Oppholdstid Bergenregion4 2019 - 2022 2019 2020 2021 2022 2023 Antall d\u00f8gn 1,8 1,9 2,0 1,9 1,7 Kilde: Visit Norway Innsikt / Statistisk sentralbyr\u00e5 Vi har ikke en god forklaring p\u00e5 hvorfor oppholdstiden synker i 2023, men en \u00e5rsak kan v\u00e6re at yrkesreiser har v\u00e6rt \u00f8kende i 2023, mens det i 2022 var f\u00e6rre yrkesreiser pga. pandemirestriksjoner. Yrkesreisende har ofte en lavere oppholdstid enn fritidsreisende. Samtidig ser vi ogs\u00e5 at andelen norske gjester er h\u00f8yere i 2023 enn i perioden f\u00f8r koronapandemien. Norske gjester har historisk sett hatt lavere oppholdstid enn utenlandske gjester. Utvikling i antall medlemsbedrifter av destinasjonsselskapet Antall medlemmer av destinasjonsselskapet sier noe om hvor viktig rolle destinasjonsselskapet spiller for utviklingen p\u00e5 reisem\u00e5let og det kan ogs\u00e5 v\u00e6re et m\u00e5l p\u00e5 hvor godt organisert samarbeidet p\u00e5 destinasjonen er. For b\u00e6rekraftarbeidet er det spesielt viktig at dette samarbeidet fungerer godt og man blir i merkeordningen derfor m\u00e5lt p\u00e5 hvor h\u00f8y andel av reiselivsbedriftene som er medlem av destinasjonsselskapet. For Visit Bergen har antall medlemmer ogs\u00e5 betydning for organisasjonens l\u00f8nnsomhet. Antall medlemmer av Visit Bergen 2019 - 2023 \u00c5rstall Antall medlemmer 2019 443 2020 378 2021 362 2022 384 2023 396 Kilde: Visit Bergen \u00e5rsmeldinger 2019 - 2023 Bergenregion er statistikkgruppe i SSB som best\u00e5r av kommunene Alver, Ask\u00f8y, Austrheim, Bergen, Bj\u00f8rnafjorden, Fedje, Gulen, Masfjorden, Modalen. Oster\u00f8y, Samnanger og \u00d8ygarden. Som tabellen over viser er antallet medlemsbedrifter av Visit Bergen redusert siden 2019. \u00c5rsakene til dette er sammensatt, men koronapandemien er en forklaring. I pandemi\u00e5rene valgte flere bedrifter \u00e5 si opp sitt medlemskap i Visit Bergen pga. utfordrende l\u00f8nnsomhet. Flere bedrifter har dessuten g\u00e5tt konkurs i l\u00f8pet av eller som f\u00f8lge av pandemien. I 2023 opplevde destinasjonsselskapet dessuten utmelding fra en del st\u00f8rre akt\u00f8rer, som blant annet Alver kommune, Clarion Bergen og Clarion Bergen Airport. For destinasjonsselskapet er kommunene og hotellene spesielt viktige \u00f8konomisk bidragsytere. Disse utmeldingene er derfor bekymringsfulle. I 2023 ansatte Visit Bergen en ny medlemsansvarlig som blant annet arbeider med \u00e5 ivareta, samt \u00e5 rekruttere nye medlemmer. Til tross for noen st\u00f8rre utmeldinger har det derfor v\u00e6rt en \u00f8kning i antall medlemmer i 2023 sammenlignet med 2022. Tiltak for \u00e5 styrke den \u00f8konomiske utviklingen p\u00e5 reisem\u00e5let Styrket l\u00f8nnsomhet og \u00f8konomisk utvikling for reiselivet p\u00e5 destinasjonen er et langsiktig arbeid. Reisem\u00e5lets strategier for dette er angitt i Destinasjonsstrategi for Bergensregionen. Her vil vi fremheve to omr\u00e5der det har v\u00e6rt s\u00e6rlig s\u00f8kelys p\u00e5 i 2023: \u2022 Bergens ambassad\u00f8rprogram, som er et tiltak i arbeidet med \u00e5 styrke Bergen sin posisjon som vertskapsby for internasjonale m\u00f8ter og arrangement, ble i 2023 utvidet til \u00e5 inkludere ildsjeler innenfor idretts- og kulturarrangement. Programmet er et samarbeid mellom Visit Bergen / Bergen Convention Bureau og Bergen kommune. \u2022 Visit Bergen \u00e5pnet i 2023 et nytt bemannet informasjonspunkt p\u00e5 Bergen Lufthavn. M\u00e5let er \u00e5 n\u00e5 enda flere tilreisende med informasjon om destinasjonen og opplevelsesproduktene i Bergensregionen, samt for \u00e5 svare p\u00e5 praktiske sp\u00f8rsm\u00e5l de tilreisende m\u00e5tte ha om sitt bes\u00f8k i byen og regionen. Utfordringer Overordnede utfordringer For at Bergen skal bli et mer b\u00e6rekraftig reisem\u00e5l og for at reisem\u00e5let skal kunne bidra til \u00e5 oppfylle FNs b\u00e6rekraftm\u00e5l innen 2030 er det en rekke utfordringer som m\u00e5 l\u00f8ses. Det er ikke rom for \u00e5 belyse alle utfordringer i denne rapporten, men de st\u00f8rste utfordringene over tid er disse: \u27a2 S\u00f8rge for en bedre og mer helhetlig bes\u00f8ksforvaltning \u27a2 \u00d8ke oppholdstiden til gjestene \u27a2 Redusere sesongvariasjonene i reiselivet De tre utfordringene er omr\u00e5der trukket fram av kontroll\u00f8r som utfordringsomr\u00e5det i forbindelse med kontrollbes\u00f8k forut for oppn\u00e5else av Merket for B\u00e6rekraftig i starten av 2023. Dette er ogs\u00e5 omr\u00e5der destinasjonsledelsen har mulighet til \u00e5 p\u00e5virke. Vi vil beskrive bes\u00f8ksforvaltning inng\u00e5ende nedenfor, mens oppholdstid og sesongvariasjoner er beskrevet tidligere i rapporten. Av andre s\u00e6rskilte utfordringer kan f\u00f8lgende nevnes: \u27a2 Manglende milj\u00f8sertifisering av r\u00e5dhuset i Bergen kommune i 2023. \u27a2 Manglende t\u00e5legrense-, samt risiko- og s\u00e5rbarhetsanalyse for verdensarvstedet Bryggen. \u27a2 Utdaterte forvaltningsplaner for Byfjellene hvor reiselivets p\u00e5virkning og betydning for omr\u00e5dene ikke er omtalt. S\u00e6rlig viktig her er sentrale byfjell (Vidden). \u27a2 Kulturmilj\u00f8plan for Bergen omtaler i liten grad reiselivet/bes\u00f8kende som en ressurs og utfordring. \u27a2 Det foreligger ingen helhetlig strategi for \u00e5 minimere lys- og st\u00f8yforurensning p\u00e5 reisem\u00e5let. \u27a2 Kommunens strategier for klimatilpasning omfatter i liten grad reiseliv og utfartsomr\u00e5der. Og klimaendringer, med tilh\u00f8rende risiko, er i liten grad kommunisert til reiselivsbedrifter og gjester. Bes\u00f8ksforvaltningsarbeid i 2023 De siste \u00e5rene er det kartlagt hvordan bes\u00f8kspresset i byen oppleves fra ulike interessenter. Gjestene opplever generelt lite bes\u00f8kspress i Bergen, men et flertall av innbyggerne i Bergenhus bydel mener bes\u00f8kspresset er for stort. Det historiske sentrum, med Bryggen, Fisketorget og Fl\u00f8yen (Vetrlidsallmenningen), trekkes frem som de omr\u00e5dene som oppleves mest overfylt p\u00e5 grunn av turisme. B\u00e5de gjester og innbyggere opplever bes\u00f8kspresset i vinterhalv\u00e5ret som lavt. Det er sommerm\u00e5nedene som er utfordrende. Tilbakemeldingene fra innbyggerforumet, nevnt tidligere i rapporten, er ogs\u00e5 viktige omr\u00e5der for bes\u00f8ksforvaltningsarbeidet. En utfordring med bes\u00f8ksforvaltningen p\u00e5 reisem\u00e5let er at det ikke er en enkeltakt\u00f8r som er ansvarlig for gjestene, men summen av mange akt\u00f8rer sine strategiske tiltak over tid som m\u00e5 til for \u00e5 skape en god bes\u00f8ksforvaltning. Manglende samarbeid og kunnskap er den st\u00f8rste utfordringen p\u00e5 omr\u00e5det. Heldigvis er dette i endring. Vestland fylkeskommune har i 2023 igangsatt et hovedprosjekt for bes\u00f8ksforvaltning, som tar sikte p\u00e5 \u00e5 samle kommuner og destinasjonsselskap om \u00f8kt kunnskap og felles innsats for bedre bes\u00f8ksforvaltning i Vestland. Hittil er det blant annet gjennomf\u00f8rt et videreutdanningskurs i regi NMBU og Vestland fylke som samlet reiseliv og forvaltning. Fra Bergen deltok blant annet Byfjellsforvalter og b\u00e6rekraftansvarlig i Visit Bergen p\u00e5 kurset. Suksesshistorier Bergen merket som B\u00e6rekraftig reisem\u00e5l Bergen ble i starten av 2023 merket som B\u00e6rekraftig reisem\u00e5l etter et langt prosjektarbeid som ble p\u00e5begynt allerede i 2019. Bergen ble med dette den mest folkerike kommunen og den st\u00f8rste reiselivskommunen i Norge som har oppn\u00e5dd Merket for b\u00e6rekraftig reisem\u00e5l. Strategisk samarbeid om b\u00e6rekraftig utvikling av reisem\u00e5let mellom kommune, destinasjonsselskap, havn og reiselivsn\u00e6ringen har v\u00e6rt avgj\u00f8rende for \u00e5 oppn\u00e5 merket. Merket bidrar til \u00e5 styrke Bergen som et konkurransedyktig og foretrukket reisem\u00e5l. Som f\u00f8lge av byens status som B\u00e6rekraftig reisem\u00e5l, ble Bergen for eksempel valgt som vertskapsby for en nasjonal b\u00e6rekraftkonferanse for norske destinasjonsselskap og reisem\u00e5l. Konferansen, arrangert i regi Innovasjon Norge, ble gjennomf\u00f8rt p\u00e5 Hotel Opus i mars 2023. Bergen i verdenstoppen p\u00e5 global b\u00e6rekraftindeks De siste \u00e5rene har Bergen prestert i toppskiktet p\u00e5 Global Destination Sustainability Index (GDS-indeksen). I 2022 havnet Bergen p\u00e5 andreplass, mens Bergen i 2023 endte p\u00e5 femteplass. Byens gode plassering p\u00e5 GDS-indeksen bidrar positivt til reisem\u00e5lets omd\u00f8mme og har f\u00f8rt til medieomtale i flere internasjonale medier, blant annet i Cond\u00e9 Nast Traveler. Fall i plassering fra 2022 til 2023 skyldes ikke at man har prestert d\u00e5rligere i 2023, faktisk har Bergen sin score p\u00e5 indeksen \u00f8kt, men det er andre destinasjoner som har \u00f8kt ytterligere i score og som dermed har g\u00e5tt forbi Bergen p\u00e5 indeksen. Dette gjelder blant annet Oslo. Tendensen er at det blir stadig vanskeligere \u00e5 konkurrere i toppskiktet p\u00e5 indeksen. For \u00e5 beholde byens posisjon i toppen m\u00e5 innsatsen for \u00e5 gj\u00f8re Bergen til en mer b\u00e6rekraftig by og destinasjon \u00f8kes i \u00e5rene fremover, b\u00e5de fra det offentlige og fra reiselivsn\u00e6ringen. En utfordring er at b\u00e5de leveranse og forbedringer p\u00e5 indeksen er ressurskrevende for relativt sm\u00e5 destinasjonsselskap \u00e5 h\u00e5ndtere. Bergen havn - En foregangshavn for gr\u00f8nn omstilling Som en av arkitekten bak Environmental Port Index har Bergen havn opparbeidet seg en posisjon som en foregangshavn for det gr\u00f8nne skiftet i cruisen\u00e6ringen. Havnen opplever stor positiv oppmerksomhet internasjonalt. EPI-verkt\u00f8yet blir n\u00e5 tatt i bruk av en stor andel av norske havner og er ogs\u00e5 tatt i bruk internasjonalt blant havner p\u00e5 Island, F\u00e6r\u00f8yene, Storbritannia og i Sverige. Positiv utvikling i vinterturismen Langsiktig innsats for \u00e5 styrke Bergen som en reiselivsdestinasjon i vinterhalv\u00e5ret viser positive resultater i 2023. I f\u00f8lge Widerstr\u00f8m Hotel Consulting har antallet ferie- og fritidsreisende i m\u00e5nedene desember, januar og februar \u00f8kt med hele 80 % p\u00e5 seks \u00e5r. Selv om det er et stykke igjen for \u00e5 flate ut sesongtoppen er dette gledelige tall p\u00e5 veien. Blant tiltakene som er innf\u00f8rt for \u00e5 skape mer vinterturisme i 2023 kan det blant annet nevnes at visningsturer og bes\u00f8k av turoperat\u00f8rer/presse n\u00e5 blir prioritert i vinterhalv\u00e5ret. Formidling av rapporten Formidling av denne b\u00e6rekraftrapporten for Bergen som reisem\u00e5l planlegges slik: \u27a2 Rapporten publiseres visitBergen.com \u27a2 Rapporten formidles til medlemmer og samarbeidspartnere av Visit Bergen gjennom nyhetsbrev og aktuelle bransjekanaler \u27a2 Rapporten oversendes Bergen kommune, som ledd i \u00e5rlig orientering for Bystyret om arbeidet med b\u00e6rekraftig destinasjonsutvikling \u27a2 Rapporten oversendes Bergen havn til orientering. Ytterligere ressurser Destinasjonsstrategi for en b\u00e6rekraftig reiselivsutvikling i Bergen 2021 \u2013 2023. Tilgjengelig fra: https://www.visitbergen.com/dbimgs/Destinasjonsstrategi-for-en-baerekraftig- reiselivsutvikling-2021.pdf Handlingsplan for en b\u00e6rekraftig reiselivsutvikling i Bergen 2021 \u2013 2023. Tilgjengelig fra: https://www.visitbergen.com/dbimgs/Handlingsplan-for-en-baerekraftig- reiselivsutvikling-i-Bergen-2021.pdf Opinion (2022) Innbyggerunders\u00f8kelse Bergen. Gjennomf\u00f8rt p\u00e5 vegne av Visit Bergen. Tilgjengelig fra: https://www.visitbergen.com/dbimgs/Innbyggerundersokelse- 2022.pdf "
}