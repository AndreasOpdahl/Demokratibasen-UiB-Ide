{
  "dokument_id": "70b0ba46-887d-5ea9-a37b-f80d087296f1",
  "doc_type": "case_minutes",
  "kommune": 4601,
  "tittel": "Saksprotokoll UMBY, 25062024, Sak 239/24, Eventuelt UMBY 25.06.2024",
  "url": "https://bergen.kommune.no/politikere-utvalg/api/fil/bk360/10751655/Innstilling-vedtak-Eventuelt-UMBY-25-06-2024",
  "tekst": "Eventuelt UMBY 25.06.2024 Utvalg for milj\u00f8 og byutvikling behandlet saken i m\u00f8tet 25.06.2024 sak 239/24 og fattet f\u00f8lgende vedtak: Katrine Berg N\u00f8dtvedt (MDG) fremmet p\u00e5 vegne av A, SV, MDG, V og R f\u00f8lgende krav om gjennomf\u00f8ring av h\u00f8ring: Byr\u00e5det vedtok i sak 1074/24 \u00e5 instruere kommuneadvokaten til \u00e5 frafalle p\u00e5stevnet skj\u00f8nn til fastsettelse av erstatning, for byr\u00e5dets vedtak om ekspropriasjon til gjennomf\u00f8ring av Nesttun elvepark. Dette til tross for at bystyret hadde fattet beslutninger om at elveparken skulle etableres, blant annet med vedtak i handlings- og \u00f8konomiplan. Utvalg for milj\u00f8 og byutvikling \u00f8nsker derfor h\u00f8ring om saken, der momenter knyttet til fullmakter, oppfyllelse av gjeldende rekkef\u00f8lgekrav og eventuelle konsekvenser for flomsikring blir belyst. Detaljert program og planer for gjennomf\u00f8ring av h\u00f8ringen besluttes av utvalget. Opplegg og program forberedes av en arbeidsgruppe best\u00e5ende av AU og en representant for hvert av de \u00f8vrige partiene i utvalget. Votering: Krav fra A, SV, MDG, V og R, fremsatt av Katrine Berg N\u00f8dtvedt (MDG) fikk 6 stemmer (A, SV, MDG, V, R) og h\u00f8ring skal dermed gjennomf\u00f8res \u2013 jf. Reglement for Bergen bystyre og utvalgene 2023-2027, punkt 4.8 som sier at et mindretall p\u00e5 minst en tredjedel av utvalgenes medlemmer kan kreve \u00e5 arrangere h\u00f8ring. "
}