{
  "dokument_id": "1a2a4874-f6c4-5c75-81b6-244aeae24561",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 84 fra Christine \u00d8degaard (MDG) om tilskudd til Helsesenter for papirl\u00f8se - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11106710/Svar-pa-skriftlig-sporsmal-nr-84-fra-Christine-Odegaard-MDG-om-tilskudd-til-Helsesenter-for-papirlose-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/137160-3 Bystyrets kontor v/ Anne Marit Myrstad Eriksen Saksbehandler: Heidi Beate Fagerbakke Aasen Dato: 12. september 2024 Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 84 fra Christine \u00d8degaard (MDG) om tilskudd til Helsesenter for papirl\u00f8se - Utvalg for helse og sosial 2024 Representanten Christine Henriksen \u00d8degaard (MDG) har den 4. september 2024 sendt inn f\u00f8lgende skriftlige sp\u00f8rsm\u00e5l: Byr\u00e5den nevnte i bystyrem\u00f8te 4. september at hennes vurdering var at kommunen n\u00e5 oppfylte de lovp\u00e5lagte rettighetene til papirl\u00f8se mennesker, og at man derfor m\u00e5tte gj\u00f8re en ny vurdering av tilskuddet til Helsesenter for papirl\u00f8se. Helsesenter for papirl\u00f8se har s\u00e5 lenge det har v\u00e6rt operativt v\u00e6rt et lavterskeltilbud, og et tilbud som har rettet seg inn mot brukernes prek\u00e6re behov, inkludert behov for tjenester som de etter loven ikke har rett p\u00e5 per dags dato. For eksempel har helsesenteret tilbudt psykologhjelp ifb. psykiske plager og lidelser, og oppf\u00f8lging ifb. kroniske og/eller alvorlige tilstander som diabetes eller kreft. Helsesenteret har ogs\u00e5 en viktig funksjon opp mot de offentlige helsetjenestene, som bindeledd og videreformidler av informasjon. Uttalelsen til byr\u00e5den gj\u00f8r representanten bekymret for at byr\u00e5den ikke forst\u00e5r Helsesenterets rolle og funksjon, og at byr\u00e5det mener det er grunnlag for \u00e5 fjerne tilskuddet til Helsesenterets arbeid. Sp\u00f8rsm\u00e5l til byr\u00e5den: 1. Hvilke tjenester er det kommunen n\u00e5 tilbyr som byr\u00e5den mener rettferdiggj\u00f8r en \u201cny vurdering\u201d av tilskuddet til Helsesenter for papirl\u00f8se? 2. Mener byr\u00e5den at kommunen ikke skal yte tilskudd til organisasjoner som komplementerer kommunens tilbud? Svar fra byr\u00e5den: Innledningsvis vil byr\u00e5den vise til at byr\u00e5det nylig har lagt frem en sak for bystyret om kommunale tjenester til personer uten lovlig opphold. Som saken viser, er det i dag f\u00e5 personer uten lovlig opphold i Bergen og kommunen kjenner ikke til at det bor barn uten lovlig opphold i kommunen. Byr\u00e5den har v\u00e6rt i m\u00f8te med Helsesenteret for papirl\u00f8se og kjenner til deres arbeid. Helsesenteret har uttrykt overfor utvalg for helse og sosial at det er positivt at kommunen n\u00e5 gir denne gruppen det tilbudet de har rett p\u00e5 etter loven. 1. Det vises til saken om kommunale tjenester til papirl\u00f8se. Bergen legevakt og Bergen helsehus legekontor har siden v\u00e5ren 2024 tilpasset sine tjenester for \u00e5 ta imot mennesker uten lovlig opphold i landet ved behov for akutt eller n\u00f8dvendig helsehjelp. Tilrettelegging av tjenestene har blitt gjort i tett dialog og samarbeid med Helsesenter for papirl\u00f8se. Dette har f\u00f8rt til at flere har f\u00e5tt, og fortsatt vil f\u00e5, vurdert sitt behov for helsehjelp av kyndig lege, og f\u00e5 behandling og oppf\u00f8lging etter behov. Bergen helsehus legekontor har tilrettelagt sine tjenester p\u00e5 flere m\u00e5ter for \u00e5 im\u00f8tekomme papirl\u00f8se sine behov og ofte s\u00e5rbare livssituasjon. Et av tiltakene som er gjennomf\u00f8rt er at \u00e9n lege er gitt s\u00e6rlig ansvar for oppf\u00f8lging av denne pasientgruppen, i tillegg til l\u00f8sning for journalf\u00f8ring av henvendelser. Dette sikrer kontinuitet i oppf\u00f8lgingen, noe denne pasientgruppen tidligere ikke har f\u00e5tt og som har gjort dem s\u00e6rlig s\u00e5rbare. \u00d8vrige tjenester ved Bergen helsehus legekontor og legevakt er ogs\u00e5 informert om rutiner for henvendelser fra mennesker uten lovlig opphold i landet. Dette skal sikre at deres rettigheter ivaretas. Bergen kommune har gitt tilskudd til Helsesenter for papirl\u00f8se nettopp for at de skal f\u00f8lge opp og ivareta rettighetene papirl\u00f8se har til helsehjelp i frav\u00e6r av tilrettelagte kommunale tjenester p\u00e5 dette omr\u00e5det. N\u00e5r Bergen kommune n\u00e5 tilbyr tilrettelagt innsats ved Bergen helsehus for \u00e5 sikre at papirl\u00f8se som oppholder seg i Bergen f\u00e5r akutt og n\u00f8dvendig helsehjelp, har vi oppfylt ansvaret kommunen har for helsehjelp til denne gruppen. Helsesenter for papirl\u00f8se vil n\u00e5 kunne henvise denne type henvendelser til Bergen helsehus i stedet for \u00e5 behandle pasientene selv. Det f\u00f8lger av den nevnte bystyresaken at tjenester i kommunen fortsatt skal samarbeide med organisasjoner som har kontakt med papirl\u00f8se. 2. Tildeling av tilskudd gj\u00f8res av Bergen bystyret gjennom budsjettbehandlingen. Bergen kommune gir tilskudd til mange organisasjoner som gj\u00f8r et viktig arbeid for innbyggere i Bergen. Bergen kommune har gitt tilskudd til Kirkens bymisjon i mange \u00e5r, og organisasjonen har mange tilbud som supplerer Bergen kommunes tilbud. N\u00e5r det gjelder tilskudd for 2025 vil byr\u00e5det komme tilbake til dette i forbindelse med handlings- og \u00f8konomiplanen. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}