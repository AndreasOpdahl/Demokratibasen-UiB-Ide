{
  "dokument_id": "fb393a3c-cf6a-5f73-b606-e3880e2e54a7",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - H\u00f8ring av forslag til skjerpede regler mot risikoadferd i trafikken - mer effektiv inndragning av motorvogn ved s\u00e6rlig graverende trafikklovbrudd og innstramminger i reglene for bruk av mobiltelefon i bil",
  "url": "https://bergen.kommune.no/politikere-utvalg/api/fil/bk360/12369088/Framstilling-Horingsuttalelse-Horing-av-forslag-til-skjerpede-regler-mot-risikoadferd-i-trafikken-mer-effektiv-inndragning-av-motorvogn-ved-saerlig-graverende-trafikklovbrudd-og-innstramminger-i-reglene-for-bruk-av-mobiltelefon-i-bil",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/135722-2 H\u00f8ringsuttalelse - H\u00f8ring av forslag til skjerpede regler mot risikoadferd i trafikken - mer effektiv inndragning av motorvogn ved s\u00e6rlig graverende trafikklovbrudd og innstramminger i reglene for bruk av mobiltelefon i bil Hva saken gjelder: Samferdselsdepartementet sendte 13. mars p\u00e5 h\u00f8ring rapport med forslag til endringer i vegtrafikkloven om mer effektiv inndragning av motorvogn ved s\u00e6rlig graverende trafikklovbrudd og innstramminger i reglene for bruk av mobiltelefon i bil. H\u00f8ringsfrist: Frist for innspill er 8. mai. Bergen kommune har bedt om utsatt frist til etter utvalget for milj\u00f8 og byutvikling sitt m\u00f8te den 15. mai. Departementet har ikke besvart henvendelsen innen byr\u00e5dets frister for saker til utvalgets m\u00f8te i april. Kort om h\u00f8ringsforslaget: Forslagene er utredet av en arbeidsgruppe nedsatt av Samferdselsdepartementet og Justis- og beredskapsdepartementet, og f\u00f8lger opp tiltak varslet i Nasjonal transportplan (Meld St 14 2023-2024). Arbeidsgruppen skulle vurdere og foresl\u00e5 innstramminger i regelverket innen f\u00f8lgende tema og form\u00e5l: 1. Mer effektiv inndragning av motorvogner ved s\u00e6rlig graverende trafikklovbrudd, herunder store hastighetsoverskridelser 2. Forbud mot varsling av trafikkontroller som hindrer og/eller reduserer effekten av kontrollvirksomhet p\u00e5 vei 3. Redusere bruk av mobiltelefon under kj\u00f8ring med motorvogn. Det er pkt. 1 og 3 som denne h\u00f8ringssaken omhandler, og som er behandlet som henholdsvis Tema A og Tema C. Byr\u00e5det avga h\u00f8ringssvar om pkt. 2 p\u00e5 vegne av Bergen kommune i sitt m\u00f8te 27.03.2025. Tema A \u2013 Mer effektiv inndragning av motorvogn ved s\u00e6rlig graverende trafikklovbrudd If\u00f8lge Statens vegvesen st\u00e5r h\u00f8y fart og rusp\u00e5virkning for i gjennomsnitt henholdsvis 32% og 22% av d\u00f8dsulykkene. Med positivt erfaringsgrunnlag fra Danmark, foresl\u00e5s det skjerpede regler for inndragning av kj\u00f8ret\u00f8y p\u00e5 dette omr\u00e5det. Arbeidsgruppen mener at innstramminger ikke bare kan bidra til \u00e5 mer effektivt kunne h\u00e5ndtere den ekstremadferd som skjer, men vil ogs\u00e5 v\u00e6re viktig for \u00e5 forhindre at slik adferd f\u00e5r bre om seg. I korte trekk inneb\u00e6rer forslaget inndragning ved store fartsoverskridelser, vesentlig rusp\u00e5virkning eller ved andre forhold som organisert kappkj\u00f8ring, forsettlig skade p\u00e5 person og eiendom og gjentatt kj\u00f8ring uten gyldig f\u00f8rerrett. 1 Tema C \u2013 Bruk av mobiltelefon under kj\u00f8ring med motorvogn Distraksjon p\u00e5 grunn av mobiltelefon er \u00e5rsak til uoppmerksomhet mellom to og fire prosent av d\u00f8dsulykkene i henhold til \u00e9n eldre rapport. Arbeidsgruppen mener det er grunn til \u00e5 tro at dette fortsatt er gjeldende, og p\u00e5peker at bruk av telefon er forbundet med ekstrem h\u00f8y risiko \u2013 anslagsvis 22 til 164 ganger h\u00f8yere risiko ved tasting eller teksting, enn ved vanlig kj\u00f8ring. Forslagene under dette punkt inneb\u00e6rer hovedsakelig tydeliggj\u00f8ringer og presiseringer av gjeldende rett og med hensyn til den teknologiske utviklingen. Det inneb\u00e6rer blant annet forslag til en tydeligere lovendring om \u00abforbud mot \u00e5 holde, ber\u00f8re eller se p\u00e5 mobiltelefon eller annet elektronisk utstyr\u00bb, samt presisering i forskrift om at dette ogs\u00e5 gjelder ved \u00abkortvarig stans\u00bb. Dette gjelder ikke n\u00e5r mobiltelefonen brukes h\u00e5ndfritt, eller er plassert i holder. I dette tilfellet \u00e5pnes det opp for bruk for avspilling av lydfiler, GPS og andre trafikkrelaterte applikasjoner. Videre foresl\u00e5s det regulering av smartklokker. Smartklokker forbys ikke, men det \u00e5pnes kun for enkel ber\u00f8ring for \u00e5 lese av tiden, og for \u00e5 starte opp, gjennomf\u00f8re og avslutte en telefonsamtale. Arbeidsgruppen dr\u00f8fter for \u00f8vrig bruk av integrerte skjermer og funksjoner \u2013 spesielt der mobiltelefon kan betjenes via bilens integrerte ber\u00f8ringsskjerm. Selv om det utvilsomt forstyrrer f\u00f8rer, er dette verken regulert overfor bruker eller den enkelt bilprodusent. Det ligger en forventning om at kj\u00f8ret\u00f8yfabrikantene ivaretar trafikksikkerheten ved \u00e5 for eksempel forby bruk av enkelte funksjoner n\u00e5r bilen kj\u00f8rer, men det er ikke grunn til \u00e5 anta at trafikksikkerheten ved betjening av slike funksjoner ivaretas tilstrekkelig. Det foresl\u00e5r i den sammenheng en \u00e5pning i lov til \u00e5 regulere slik bruk. Arbeidsutvalget er likevel ikke bestemt p\u00e5 om slik lovhjemmel skal benyttes til \u00e5 regulere bruken p\u00e5 n\u00e5v\u00e6rende tidspunkt. Det bes s\u00e6rskilt om h\u00f8ringsinstansens syn p\u00e5 hvor langt det er hensiktsmessig \u00e5 g\u00e5. Arbeidsgruppens rapport med utredning og forslag f\u00f8lger vedlagt i sin helhet. Byr\u00e5dets vurdering og forslag til h\u00f8ringsuttalelse: Stortingets vedtak i 2001 om nullvisjonen for antall drepte eller hardt skadde i veitrafikken ligger til grunn for Bergen kommune sitt syn p\u00e5 forslagene til h\u00f8ring. Med dette er Bergen kommune i all hovedsak positiv til de foresl\u00e5tte endringene i forskriften for \u00e5 f\u00f8lge opp rapporten \u00abskjerpede regler mot risikoatferd i trafikken\u00bb, som vil bidra til bedre etterlevelse av regelverket, effektivisere h\u00e5ndhevingen og med det bidra til \u00f8kt trafikksikkerhet. Det er likevel tale om relativt omfattende, og til dels inngripende, forslag. Bergen kommune vil i denne sammenheng knytte f\u00f8lgende bemerkninger til de enkelte tema. Tema A \u2013 Mer effektiv inndragning av motorvogn ved s\u00e6rlig graverende trafikklovbrudd Bergen kommune deler oppfatningen om at innstramminger ikke bare kan bidra til \u00e5 mer effektivt kunne h\u00e5ndtere den ekstremadferd som skjer, men vil ogs\u00e5 v\u00e6re viktig for \u00e5 forhindre at slik adferd f\u00e5r bre om seg. Inndragning anses imidlertid som et sv\u00e6rt inngripende virkemiddel for \u00e5 oppn\u00e5 nevnte effekter, og det b\u00f8r sikres et utvetydig regelverk som angir helt klare terskler. Bergen kommune tiltrer i denne sammenheng arbeidsgruppens vurderinger om \u00e5 ikke foresl\u00e5 inndragning ved grove overtredelser av vegtrafikkloven \u00a7 3, som kan v\u00e6re preget av skj\u00f8nnsmessige vurderinger \u2013 og som uansett kan v\u00e6re hjemlet i annen lovgivning, jf. rapportens pkt. 2.6.4.6.2. Dette b\u00f8r opprettholdes i den videre prosessen. Bergen kommune mener da at forslagene til ny \u00a7 31 c 1. bokstav a) til i) i vegtrafikkloven, gir klare og fornuftige terskler for myndighetens inngrep i den enkeltes eiendomsrett. Tema C \u2013 Bruk av mobiltelefon under kj\u00f8ring med motorvogn Bergen kommune stiller seg positiv til en tydeliggj\u00f8ring av regelverket knyttet til mobilbruk, spesielt etter gjeldende rettspraksis. Bergen kommune mener ogs\u00e5 at det er positivt at en oppdaterer regelverket etter den teknologiske utvikling, slik at ogs\u00e5 bruk av smartklokker undergis regulering. Det er imidlertid aspekter ved h\u00e5ndhevingen som kan anses 2 problematisk og som Bergen kommune forutsetter utredes for n\u00e6rmere i videre prosess. Det vises s\u00e6rskilt til usikkerheten for straffeansvar knyttet til \u00e5 \u00abse p\u00e5 mobiltelefonen\u00bb, samt de uklare rammene i for eksempel ordlydene \u00abf\u00e5tall tastetrykk eller ber\u00f8ringer\u00bb og \u00absees p\u00e5 med korte blikk\u00bb. N\u00e5r det gjelder arbeidsutvalgets \u00e5pning for regulering av bruk av integrerte skjermer, mener Bergen kommune at dette ikke b\u00f8r aktualiseres p\u00e5 n\u00e5v\u00e6rende tidspunkt. Det gjelder b\u00e5de \u00e5pningen for \u00e5 regulere bruken, samt forslaget til slik regulering. Bergen kommune mener at trafikksikkerhetshensyn ved betjening av integrerte skjermer og funksjoner i utgangspunktet m\u00e5 antas ivaretatt av kj\u00f8ret\u00f8yfabrikantene. Det vises i denne sammenheng til eksisterende l\u00f8sninger for \u00e5 hindre bruk av forstyrrende elementer under kj\u00f8ring. I den grad bruken kan v\u00e6re problematisk, b\u00f8r regulering foretas innenfor det kj\u00f8ret\u00f8ytekniske regelverket, som etterf\u00f8lges av den enkelte bilprodusent. Bergen kommune mener da at det er urimelig \u00e5 \u00e5pne for straffeansvar der f\u00f8rer betjener tilgjengelig funksjoner p\u00e5 kj\u00f8ret\u00f8yet, i stedet for \u00e5 stille krav overfor produsent. Vedtakskompetanse: I henhold til Reglement for Bergen bystyre og bystyreutvalgene 2023 \u2013 2027 pkt. 6.4 sjette ledd kan bystyreutvalg avgi h\u00f8ringsuttalelser p\u00e5 vegne av Bergen kommune i h\u00f8ringssaker som forretningsutvalget har tildelt et utvalg. Forretningsutvalget behandlet saken i m\u00f8tet 25.03.2025 sak 99/25 og fattet f\u00f8lgende vedtak: 1. \u00abUtvalg for milj\u00f8 og byutvikling avgir h\u00f8ringssvar til \u00abH\u00f8ring - forslag til skjerpede regler mot risikoadferd i trafikken - mer effektiv inndragning av motorvogn ved s\u00e6rlig graverende trafikklovbrudd og innstramminger i reglene for bruk av mobiltelefon i bil\u00bb p\u00e5 vegne av Bergen kommune.\u00bb Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Bergen kommune avgir h\u00f8ringsuttalelse til rapport med forslag til endringer i vegtrafikkloven om mer effektiv inndragning av motorvogn ved s\u00e6rlig graverende trafikklovbrudd og innstramminger i reglene for bruk av mobiltelefon i bil slik den fremkommer av byr\u00e5dets forslag. Dato: 1. april 2025 Marte Joan Monstad Christine Kahrs Fung. byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. H\u00f8ring \u2013 forslag til skjerpede regler om risikoadferd i trafikken \u2013 mer effektiv inndragning av motorvogn ved s\u00e6rlig graverende trafikklovbrudd og skjerpede regler mot bruk av mobiltelefon i bil 2. Rapport \u2013 Skjerpede regler mot risikoatferd i trafikken 3 "
}