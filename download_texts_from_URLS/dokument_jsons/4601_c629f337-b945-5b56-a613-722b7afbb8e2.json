{
  "dokument_id": "c629f337-b945-5b56-a613-722b7afbb8e2",
  "doc_type": "case_attachment",
  "kommune": 4601,
  "tittel": "Klage fra S\u00f8lvi Ljostveit datert 23.06.2023",
  "url": "https://bergen.kommune.no/politikere-utvalg/api/fil/bk360/9876493/Klage-fra-Solvi-Ljostveit-datert-23-06-2023",
  "tekst": "S\u00f8lvi Ljostveit Lappen 9 5009 Bergen Klage p\u00e5 vedtak om reguleringsplan for bybanen fra sentrum til \u00c5sane. Jeg sender herved en klage p\u00e5 hele punkt 1 i vedtaket i sak 161/23, dvs. de samlede reguleringsplanene i saken og deres mangelfulle saksutredning i forhold til brudd p\u00e5 menneskerettigheter, CRPD (FN-konvensjonen om rettighetene til mennesker med nedsatt funksjonsevne) og FN sine b\u00e6rekrafts m\u00e5l. Norge har flere ganger f\u00e5tt kritikk av FN fordi de bryter menneskerettighetene der den nyeste saken er det som skjedde i Fosen. Med dette vedtaket virker det som Bergen f\u00f8lger etter de nasjonale politikerne og gj\u00f8r vedtak som ikke er utredet i forhold til brudd p\u00e5 ulike artikler i menneskerettighetene, CRPD og b\u00e6rekrafts m\u00e5lene. Dette er ikke verdig en by som politikerne har vedtatt skal v\u00e6re en menneskerettighetsby. Mange med nedsatt funksjonsevne har s\u00e6rlige utfordringer knyttet til forflytning og bruk av omr\u00e5det utelukkes fullstendig eller f\u00e5r d\u00e5rligere l\u00f8sninger b\u00e5de i anleggsperioden og ved endelig utbygget bane. Fremtidige arrangementer som skal foreg\u00e5 p\u00e5 Bryggen vil v\u00e6re vanskeligere \u00e5 delta p\u00e5 for mange funksjonshemmede etter utbyggingen grunnet skinnene og de ulike \u00absporene\u00bb som vil v\u00e6re i omr\u00e5det og som vil utgj\u00f8re en fare for noe og manglende tilgjengelighet for andre. I konsekvensutredningene er det ikke utredet hvordan dette vil p\u00e5virke de funksjonshemmede som er avhengig av egen bil for \u00e5 kunne delta i samfunnet, v\u00e6re seg jobb, fritid, politisk liv eller frivillig arbeid under og etter utbygging. Det er heller ikke utredet hvordan dette vil p\u00e5virke fremkommeligheten og tilgjengeligheten for funksjonshemmede til Torget, V\u00e5gen, Bryggen og kaiene i samme tidsperioder. I tillegg er det ikke utredet noe i forhold til reduksjon av HC-parkeringsplasser, der Bergen allerede har d\u00e5rligere dekning en andre sammenlignbare byer i Norge. Siden det ikke er utredet, inkluderer planene og dokumentene heller ikke noen avb\u00f8tende tiltak eller forslag til varige l\u00f8sninger for personer med funksjonsnedsettelse som blir utestengt eller f\u00e5r d\u00e5rligere l\u00f8sninger enn i dag og er dermed brudd p\u00e5 Norges forpliktelser internasjonalt og nasjonalt i forhold til personer med funksjonsnedsettelse, den st\u00f8rste minoriteten i Norge. Vedtaket slik det foreligger vil bl.a. v\u00e6re brudd p\u00e5 f\u00f8lgende: Artikkel 1, 2, 3, 7, 8, 13, 21, 27 og 30 i Menneskerettighetene. Her er det spesielt viktig \u00e5 legge merke til artikkel 30 som sier \u00abIntet i denne erkl\u00e6ringen skal tolkes slik at den gir noen stat, gruppe eller person rett til \u00e5 ta del i noen virksomhet eller foreta noen handling som tar sikte p\u00e5 \u00e5 \u00f8delegge noen av de rettigheter og friheter som nevnt i Erkl\u00e6ringen\u00bb. Artikkel 1, 3, 4, 5, 6, 7, 8, 9, 14, 19, 20, 27, 29 og 30 i CRPD. Her kan spesielt art. 19 nevnes som sier \u00abKonvensjonspartene erkjenner at alle mennesker med nedsatt funksjonsevne har samme rett som andre til \u00e5 leve i samfunnet, med de samme valgmuligheter, og skal treffe effektive og hensiktsmessige tiltak for \u00e5 legge til rette for at mennesker med nedsatt funksjonsevne skal kunne gj\u00f8re full bruk av denne rettighet, og bli fullt inkludert og delta i samfunnet.\u00bb M\u00e5l 3, 8, 10 og 16 i FNs b\u00e6rekrafts m\u00e5l med s\u00e6rlig vekt p\u00e5 m\u00e5l 8, god helse og livskvalitet, og 10, mindre ulikhet. P\u00e5 bakgrunn av dette ber jeg om at vedtaket settes til side/oppheves og at det igangsettes en konsekvensutredning som tar for seg perspektivene i denne klagen samt forslag til avb\u00f8tende tiltak og forslag til l\u00f8sninger f\u00f8r den sendes tilbake til bystyret for en ny behandling. Mvh S\u00f8lvi Ljostveit Tlf.: 41516084 "
}