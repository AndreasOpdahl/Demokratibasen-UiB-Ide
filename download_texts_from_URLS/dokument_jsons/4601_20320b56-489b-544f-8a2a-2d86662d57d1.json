{
  "dokument_id": "20320b56-489b-544f-8a2a-2d86662d57d1",
  "doc_type": "case_presentation",
  "kommune": 4601,
  "tittel": "Forslag til ekstram\u00f8te i Bergen bystyre i oktober 2024",
  "url": "https://bergen.kommune.no/politikere-utvalg/api/fil/bk360/11162976/Framstilling-Forslag-om-ekstramote-i-Bergen-bystyre-i-oktober-2024",
  "tekst": " Forretningsutvalget Saksframstilling V\u00e5r referanse: 2024/143633-1 Saksbehandler: \u00d8ivind Hauge St\u00f8le Forslag til ekstram\u00f8te i Bergen bystyre i oktober 2024 Hva saken gjelder: Forretningsutvalget fattet f\u00f8lgende vedtak 17. september, sak 308/24: \u00abBystyrets kontor kommer tilbake til neste m\u00f8te i forretningsutvalget med forslag til dato, tidspunkt og kostnader for et ekstram\u00f8te i bystyret i oktober for \u00e5 ta igjen etterslep av saker. Dette skal ogs\u00e5 ses i sammenheng med oppstartstidspunkt for bystyrem\u00f8tet 2. oktober\u00bb. Det er fra f\u00f8r to bystyrem\u00f8ter under forberedelse i oktober \u2013 onsdag. 2. i uke 40 og onsdag 30. i uke 44. En tredje m\u00f8tedag vil v\u00e6re mest hensiktsmessig \u00e5 plassere i tilknytning til ett av disse allerede planlagte m\u00f8tene. Dette skyldes prim\u00e6rt at de andre ukene har utvalgsm\u00f8ter (uke 42 og 43), samt at uke 41 er skolens h\u00f8stferie. P\u00e5 denne bakgrunn ses det som mest aktuelt \u00e5 velge en av f\u00f8lgende to alternative datoer: - Torsdag 3. oktober - Tirsdag 29. oktober Bystyredirekt\u00f8ren legger videre til grunn, p\u00e5 bakgrunn av diskusjonen i forretningsutvalget 17. september, at ekstram\u00f8tet skal ha m\u00f8testart kl. 16 som utgangspunkt. Fordelen med \u00e5 gjennomf\u00f8re ekstram\u00f8tet allerede 3. oktober, er at det kan gjennomf\u00f8res etter det ordin\u00e6re m\u00f8tet 2. oktober og at restansene dermed vil v\u00e6re avklart og at bystyret raskt kan komme ajour med etterslepet av saker. Ulempen er at det er kort tid til 3. oktober med tanke p\u00e5 planlegging for avvikling av m\u00f8tet. Fordelen med \u00e5 gjennomf\u00f8re ekstram\u00f8tet 29. oktober, er at det skaper mer forutsigbarhet for medlemmene fordi m\u00f8tet er lengre frem i tid og kan lettere planlegges for. Tilsvarende er ulempene at restansene skyves noe lengre ut i tid, og at ekstram\u00f8tet m\u00e5 settes opp i forkant av det ordin\u00e6re m\u00f8tet 30. oktober, jf. diskusjonen i forretningsutvalget 17. september. Etter en samlet vurdering foresl\u00e5r bystyredirekt\u00f8ren \u00e5 beramme ekstram\u00f8te tirsdag 29. oktober fra kl. 16. N\u00e5r det gjelder det ordin\u00e6re m\u00f8tet som er berammet 2. oktober, legger bystyredirekt\u00f8ren til grunn at dette starter kl. 12 \u2013 se egen sak om revidert kj\u00f8replan. Bystyredirekt\u00f8ren understreker like fullt at det med denne l\u00f8sningen fortsatt vil v\u00e6re en risiko for at avsatt tid ikke vil v\u00e6re tilstrekkelig til \u00e5 ta igjen etterslepet av saker. Det vil derfor v\u00e6re naturlig \u00e5 vurdere oppstarttidspunkt p\u00e5 nytt etter bystyrem\u00f8tet 2. oktober, n\u00e5r vi kjenner etterslepet av saker som skal behandles i ekstram\u00f8tet 29. oktober. 1 Kostnader for avvikling av et ekstra bystyrem\u00f8te vil ligge p\u00e5 i st\u00f8rrelsesorden kr 500 000. Hovedtyngden av kostnadene gjelder honorar til folkevalgte, i tillegg kommer bevertning, streaming, m.m. Forslag til vedtak: Det settes opp ekstram\u00f8te i Bergen bystyre tirsdag 29. oktober med m\u00f8testart fra kl. 16. Dato: 18. september 2024 \u00d8ivind Hauge St\u00f8le \u2013 fungerende bystyredirekt\u00f8r Dokumentet er godkjent elektronisk. 2 "
}