{
  "dokument_id": "e46b78a7-2945-507f-9503-cae2539ff111",
  "doc_type": "case_attachment",
  "kommune": 4601,
  "tittel": "H\u00f8yringssvar fr\u00e5 Utdanningsforbundet Bergen - Forskrift om m\u00e5lform ved den enkelte grunnskule i Bergen kommune.pdf",
  "url": "https://bergen.kommune.no/politikere-utvalg/api/fil/bk360/8920770/Hoyringssvar-fra-Utdanningsforbundet-Bergen-Forskrift-om-malform-ved-den-enkelte-grunnskule-i-Bergen-kommune-pdf",
  "tekst": " Saksbehandler: V\u00e5r dato: Telefon: E-post SF/IJG 21.08.2023 23138600 bergen@udf.no Til Bergen kommune, BBSI Seksjon for strategi, utvikling og utredning H\u00f8yringssvar, Forskrift om m\u00e5lform ved den enkelte grunnskule i Bergen kommune Utdanningsforbundet Bergen vil med dette takke for invitasjon om \u00e5 delta p\u00e5 h\u00f8yringa. Vi meiner det er positivt at kommunen no f\u00e5r p\u00e5 plass ei forskrift om m\u00e5lform ved den enkelte grunnskule i Bergen kommune. Utdanningsforbundet Bergen har ingen merknader til \u00a7 3, \u00a7 4 eller \u00a7 5. Det er ei ryddig framstilling av m\u00e5lf\u00f8re og f\u00f8rstespr\u00e5k p\u00e5 dei ulike skulane. Utdanningsforbundet Bergen har f\u00f8lgjande merknader til h\u00f8yringa: I forskrifta sin \u00a7 2 Heimel, vert det vist til oppl\u00e6ringslova \u00a7 2-5 f\u00f8rste avsnitt og \u00a7 2-6 andre avsnitt. Her b\u00f8r ein vise til paragrafane i sin heilskap. Utdanningsforbundet Bergen meiner at \u00a7 6 og \u00a7 7 kan strykast fr\u00e5 forskrifta, men dersom dei skal vere med, har vi f\u00f8lgjande merknader til desse paragrafane: \u00a7 6 fastsl\u00e5r at skulen og tilsette pliktar \u00e5 bruke det vedtekne hovudm\u00e5let i skriftlege oppg\u00e5ver og meldingar til elevane. Vi ser ikkje at det er heimla i oppl\u00e6ringslova at skulen og tilsette pliktar \u00e5 bruke det vedtekne hovudm\u00e5let i meldingar til elevane, men derimot i skriftleg oppl\u00e6ring og i skriftleg arbeid. Presiseringa om \u00e5 bruke hovudm\u00e5let i meldingar til elevane, finn vi derimot i Udir sine regelverkstolkingar, der ordlyden fr\u00e5 h\u00f8yringsforslaget er brukt som d\u00f8me. Dersom forskrifta skal bruke ein anna ordlyd enn oppl\u00e6ringslova, b\u00f8r den vere meir spesifikk. Slik det st\u00e5r i h\u00f8yringsforslaget, er det ei noko vag framstilling av regelverket. I \u00a7 7 st\u00e5r pliktene til elevane. Denne paragrafen har likt innhald som oppl\u00e6ringslova, \u00a7 2-5 f\u00f8rste avsnitt. Dersom \u00a7 7 skal vere med i forskrifta, meiner vi det er viktig at ogs\u00e5 rettane til elevane er med. Spesielt tenkjer vi at rett til \u00e5 velje l\u00e6reb\u00f8ker p\u00e5 den m\u00e5lforma ein vil, er viktig \u00e5 ha med. Det er ogs\u00e5 vesentleg \u00e5 ta med at ein kan krevje skriftleg oppl\u00e6ring p\u00e5 eit anna hovudm\u00e5l enn det kommunen har vedteke, dersom minst ti elevar p\u00e5 \u00e5rstrinnet \u00f8nskjer dette, samt at det er foreldra som skal vedta kva for ein skule oppl\u00e6ringa skal givast ved. Dersom v\u00e5re h\u00f8yringsinnspel vert tekne til f\u00f8lgje, m\u00e5 ein sj\u00f8lvsagt ogs\u00e5 endre \u00a7 1 Form\u00e5l slik at det er samsvar mellom f\u00f8rem\u00e5l og innhald i forskrifta. H\u00f8yringsforslaget inneheld ein del spr\u00e5klege feil, og vi legg til grunn at desse blir korrigert i den endelege sakshandsaminga. Med venleg helsing Utdanningsforbundet Bergen Telefon +47 23 13 86 00 www.utdanningsforbundet.no Adresse Bes\u00f8ksadresse E-post/Internett Telefon Kontonr: Org.nr. Postboks 1951 Nordnes Strandgt. 198 bergen@utdanningsforbundet.no 23 13 86 00 3624 60 05790 971 561 785 5817 Bergen 5004 Bergen www.utdanningsforbundet.no/bergen "
}