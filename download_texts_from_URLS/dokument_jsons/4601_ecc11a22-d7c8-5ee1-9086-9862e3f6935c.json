{
  "dokument_id": "ecc11a22-d7c8-5ee1-9086-9862e3f6935c",
  "doc_type": "case_attachment",
  "kommune": 4601,
  "tittel": "Krav om lovlighetskontroll av vedtak i sak 176/24 - byr\u00e5dets vurdering",
  "url": "https://bergen.kommune.no/politikere-utvalg/api/fil/bk360/10935470/Krav-om-lovlighetskontroll-av-vedtak-i-sak-176-24-byradets-vurdering",
  "tekst": " \u00d8konomi konsern Til Intern korrespondanse Bystyrets kontor V\u00e5r referanse: 2024/103805-4 Saksbehandler: Gunhild Gram Giskemo Fra Dato: 16. august 2024 Byr\u00e5det Krav om lovlighetskontroll av vedtak i sak 176/24 - byr\u00e5dets vurdering Det vises til punkt 2 i Forretningsutvalgets vedtak i sak 254/24, som ble behandlet p\u00e5 m\u00f8tet 25. juni 2024: 1. Lovlighetskontrollkravet oversendes utvalg for finans, kultur og n\u00e6ring til behandling i m\u00f8te 21. august 2024. Utvalg for finans, kultur og n\u00e6ring innstiller til bystyret om hvorvidt bystyret skal opprettholde sitt vedtak eller ikke. Bystyret behandler kravet om lovlighetskontroll i m\u00f8te 4. september 2024. 2. Lovlighetskontrollkravet oversendes byr\u00e5det som bes om \u00e5 legge frem en vurdering av de forhold som tas opp. Forretningsutvalget ber om at dette legges frem i notats form i forkant av behandling i utvalg for finans, kultur og n\u00e6ring. F\u00f8lgende fremgikk av saken: \u00abBystyrets kontor mottok 24. juni krav om lovlighetskontroll av bystyrets vedtak gjort i bystyresak 176/24 \u2013 Revidert budsjett 2024 (1. tertialrapport 2024) 19. juni 2024. Kravet er fremmet av bystyrerepresentantene Mikkel Gr\u00fcner (SV), Eira Garrido (SV) og Andreas Madsen Berg (SV). Kravet om lovlighetskontroll retter seg mot en sak avgjort av bystyret. Etter kommuneloven \u00a7 27-1 skal krav om lovlighetskontroll fremsettes for det organ som har truffet det aktuelle vedtaket. Hvis dette organet opprettholder avgj\u00f8relsen, oversendes saken til Statsforvalteren i Vestland. (...) Ved lovlighetskontroll skal det etter kommuneloven \u00a7 27-3, tas stilling til om vedtaket: \u00aba) har et lovlig innhold b) er truffet av noen som har myndighet til \u00e5 treffe slikt vedtak c) er blitt til p\u00e5 lovlig m\u00e5te.\u00bb De tre vilk\u00e5rene virker uavhengig av hverandre og det er tilstrekkelig at ett av vilk\u00e5rene er oppfylt for at det skal kunne fremmes lovlighetskontroll. Fra kravet om lovlighetskontroll: \u00abRepresentantene mener at bystyrets vedtak om oppgavegjennomgang i revidert budsjett for 2024 kan falle inn under definisjonen av en uspesifisert innsparing som beskrevet ovenfor, og derfor gj\u00f8r at det reviderte budsjettet er vedtatt med merforbruk og ikke er i balanse. Representantene mener derfor det er grunn til \u00e5 vurdere om dette er et ulovlig budsjettvedtak\u00bb.\u00bb Kravet om lovlighetskontroll var vedlagt saken. Argumentasjon for fremsetting av kravet fremg\u00e5r der. Byr\u00e5dets vurdering Formuleringen i brevet fra Kommunal- og distriktsdepartementet av 3. januar 2024 viser, etter byr\u00e5dets vurdering, til ufordelte effektiviseringskrav \u2013 det vil si krav som ikke fordelt p\u00e5 budsjettomr\u00e5dene/tjenesteomr\u00e5dene. Dette er imidlertid ikke det samme som et uspesifisert krav. De 95 mill. i vedtatt innsparing knyttet til oppgavegjennomgangen, ble plassert p\u00e5 tjenesteomr\u00e5de 16 Administrasjon og avdeling 90, som i praksis betyr at \u00d8konomi konsern ble satt som eier av innsparingen. Kravet var dermed fordelt og ansvaret for oppf\u00f8lging plassert i Vedtatt budsjett, om enn midlertidig i p\u00e5vente av gjennomf\u00f8ring av oppgavegjennomgangen. I detaljeringssaken for 2024-budsjettet ble 30 mill. av de 95 mill. fordelt p\u00e5 byr\u00e5dsavdelingene og delvis p\u00e5 aktuelle tjenesteomr\u00e5der ut fra hvor en p\u00e5 det tidspunktet ans\u00e5 at kravet ville realiseres. Denne delen av innsparingen skulle f\u00f8rst og fremst oppn\u00e5s ved innf\u00f8ring av en restriktiv ansettelsespraksis for administrative stillinger. Ved Revidert budsjett s\u00e5 en at det fortsatt var for tidlig \u00e5 spesifisere n\u00e6rmere den konkrete h\u00e5ndteringen av de 65 mill. Byr\u00e5det vil midlertid innen kort tid behandle en byr\u00e5dssak om videre fordeling av denne delen av innsparingskravet, slik at byr\u00e5dsavdelingene kan konkretisere effektene av arbeidet som er igangsatt p\u00e5 ulike omr\u00e5der siden byr\u00e5det tiltr\u00e5dte, som en oppf\u00f8lging av den gjennomf\u00f8rte oppgavegjennomgangen. Byr\u00e5det mener p\u00e5 denne bakgrunn at budsjettvedtaket, og opprettholdelsen av dette i fm. Revidert budsjett 2024, ikke kan sies \u00e5 v\u00e6re ulovlig. For \u00f8vrig vises det til at Statsforvalter, i tr\u00e5d med vanlig praksis, har g\u00e5tt gjennom Bergen kommunes vedtatte budsjett og H\u00d8P 2024-2027, hvor dette kravet inng\u00e5r. Statsforvalter har ikke kommentert innsparingskravet knyttet til oppgavegjennomgangen i sitt budsjettbrev til kommunen. Det bemerkes ogs\u00e5 at SV, som har fremsatt kravet om lovlighetskontroll, i forrige bystyreperiode inngikk forlik om budsjetter som ogs\u00e5 har inneholdt tilsvarende uspesifiserte innsparingskrav, den gang knyttet til Program for digital fornyelse/Kanalstrategien (30 mill. i 2020, \u00f8kende til 80 mill. i 2023 i H\u00d8P 2023-2026). Med hilsen Christine B. Meyer \u2013 byr\u00e5dsleder Jacob M\u00e6hle \u2013 finansbyr\u00e5d "
}