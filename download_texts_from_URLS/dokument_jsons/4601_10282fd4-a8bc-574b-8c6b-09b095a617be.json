{
  "dokument_id": "10282fd4-a8bc-574b-8c6b-09b095a617be",
  "doc_type": "case_attachment",
  "kommune": 4601,
  "tittel": "Valgbarhet til kontrollutvalget - Line Berggreen Jacobsen - brev fra kommuneadvokaten 20.12.23",
  "url": "https://bergen.kommune.no/politikere-utvalg/api/fil/bk360/9664145/Valgbarhet-til-kontrollutvalget-Line-Berggreen-Jacobsen-brev-fra-kommuneadvokaten-20-12-23",
  "tekst": " KOMMUNEADVOKATEN Til Intern korrespondanse Kontrollutvalget (Arbeidssted) V\u00e5r referanse: 2023/281924-2 Saksbehandler: Roald Hopsnes Fra 20. desember 2023 Dato: Kommuneadvokaten Unntatt offentlighet: Offl \u00a713, Fvl \u00a7 13.1 Valgbarhet til kontrollutvalget \u2013 Line Berggreen Jacobsen 1. Innledning Det vises til henvendelse fra Sekretariat for kontrollutvalget, datert 1. desember 2023. Kommuneadvokaten er bedt om \u00e5 gi en tolkningsuttalelse om den s\u00e6rlige valgbarhetsregelen for kontrollutvalget i kommuneloven \u00a7 23-1 tredje ledd. Sp\u00f8rsm\u00e5let gjelder medlem av kontrollutvalget, Line Berggreen Jacobsen. Berggreen Jacobsen skal begynne i ny jobb som \u00abLeder samfunnskontakt og kommunikasjon\u00bb i Eviny AS, med oppstart 1. februar 2024. Eviny AS er delvis eid av Bergen kommune, og selskapskontroll med dette selskapet vil dermed inng\u00e5 som en del av kontrollutvalgets oppgaver. Det f\u00f8lger av kommuneloven \u00a7 23-1 tredje ledd bokstav g at personer som ansatt i en \u00abledende stilling\u00bb i selskaper som kommunen eier, ikke er valgbar til kontrollutvalget. Sp\u00f8rsm\u00e5let er alts\u00e5 om stillingen Line Berggreen Jacobsen skal tiltre, er en \u00abledende stilling\u00bb i kommuneloven \u00a7 23-1 sin forstand. 2. Konklusjon \u00d8verste ledelse, daglig leder og administrerende direkt\u00f8r, vil alltid regnes som ledende stillinger. Utgangspunktet vil ogs\u00e5 v\u00e6re at ledere som inng\u00e5r i ledergrupper, har ledende stillinger. Leder for samfunnskontakt og kommunikasjon i Eviny vil ikke sitte i konsernledelsen, men ligger i niv\u00e5et under. For slike stillinger vil det m\u00e5tte bero p\u00e5 en konkret vurdering om stillingen er en \u00abledende stilling\u00bb. I vurderingen vil det blant annet m\u00e5tte legges vekt p\u00e5 stillingstittel, hvor i organisasjonen stillingen er plassert, hvem det rapporteres til, om og hvor mange vedkommende har styringsrett overfor og om stillingen er gitt fullmakter og egne midler. Dette er en stilling som er gitt betegnelsen leder, og den er organisatorisk direkte underlagt en som sitter i konsernledelsen. Det er riktignok bare \u00e5tte ansatte i avdelingen, men leder har egne budsjett og beslutningskompetanse innenfor sitt omr\u00e5de. Samlet trekker dette svakt i retning av at stillingen er en ledende stilling. Postadresse: Telefon: Postboks 7700, 5020 Bergen 55 56 61 03 Kontoradresse: E-post: Allehelgens gate 2 post.kab@bergen.kommune.no Det er ogs\u00e5 sentralt \u00e5 se hen til hensynene bak reglene. Form\u00e5let er \u00e5 sikre at kontrollutvalget driver sin kontroll basert p\u00e5 kommunens interesser, og det uten hensyn til selskapets interesser. Lederrollen Berggreen Jacobsen skal ha i Eviny er en stilling som krever sterk lojalitet til og identifikasjon med selskapet. Det vil dermed kunne oppst\u00e5 rollekonflikter. Utad vil leder for samfunnskontakt og kommunikasjon ogs\u00e5 bli identifisert med selskapet. En slik rollekombinasjon vil derfor lett kunne svekke tilliten til kontrollutvalgets selskapskontroll med Eviny. Det foreligger f\u00e5 rettskilder som er tydelig p\u00e5 hvor grensen skal trekkes, og det vil derfor hefte en viss usikkerhet ved konklusjonen i denne saken. Etter v\u00e5rt syn tilsier rettskildene likevel samlet sett at leder for samfunnskontakt og kommunikasjon er en \u00abledende stilling\u00bb i Eviny. Dersom Berggreen Jacobsen trer inn i stillingen, vil hun da automatisk tre ut som medlem av kontrollutvalget, jf. kommuneloven \u00a7 7-9 f\u00f8rste ledd f\u00f8rste punktum. En slik uttreden vil v\u00e6re varig, og det m\u00e5 gjennomf\u00f8res nyvalg etter kommuneloven \u00a7 7-10 tredje ledd. 3. Sakens bakgrunn Line Berggreen Jacobsen ble etter kommunevalget 2023 valgt inn som medlem i kontrollutvalget i Bergen kommune for perioden 2023-2027. I ettertid har hun f\u00e5tt ny jobb i Eviny AS (heretter Eviny). Stillingstittelen er \u00abLeder samfunnskontakt og kommunikasjon\u00bb. Eviny er et av Norges st\u00f8rste energi- og teknologikonsern. P\u00e5 hjemmesiden fremg\u00e5r det at Eviny jobber \u00abmed fremtidens l\u00f8sninger for produksjon og distribusjon av gr\u00f8nn og klimavennlig energi, og for at det skal bli mulig \u00e5 ta den rene, fornybare kraften i bruk overalt.\u00bb Selskapet har 1500 medarbeidere. Eviny AS er morselskapet i Evinykonsernet. Blant datterselskapene finner vi blant annet nettselskapet BKK AS, Eviny Breiband AS, Eviny Digital AS, Eviny Elektrisifsering og Eviny Fornybar AS. Konsernledelsen best\u00e5r av 7 personer: Ragnhild Janbu Fresvik (konsernsjef), \u00d8ystein Fossen Thorud (konserndirekt\u00f8r \u00f8konomi & finans), Ingrid von Streng Velken (konserndirekt\u00f8r Elektrifisering og Teknologi), Olav Osvoll (konserndirekt\u00f8r Fornybar), Arne Andreas Riisnes (konserndirekt\u00f8r Ny energi og Industrielle partnerskap), Johannes Namstad Dobson (konserndirekt\u00f8r Stab) og Kristin Aadland (konserndirekt\u00f8r Nett / Adm.dir BKK). Avdelingen som Berggreen Jacobsen skal lede er underlagt konserndirekt\u00f8r Stab, Johannes Namstad Dobson. Avdelingen har 8 ansatte, og eget budsjett. P\u00e5 sp\u00f8rsm\u00e5l om i hvor stor grad Berggreen Jacobsen har ansvar og myndighet til \u00e5 treffe selvstendige avgj\u00f8relser p\u00e5 vegne av Eviny, svarer Jacobsen at hun vil f\u00e5: \u00abresultatansvar for eget omr\u00e5de og beslutningsmyndighet for tiltak og gjennomf\u00f8ring innen eget omr\u00e5de. Stillingen har f\u00f8lgende hovedinnhold: \u2022 Ansvarlig for at konsernet har en kommunikasjonsstrategi som st\u00f8tter oppunder konsernstrategien og de posisjonene konsernet skal ta fremover. Identifisere n\u00f8dvendige strategiske grep og gjennomf\u00f8re tiltak for \u00e5 lykkes med kommunikasjonsstrategien \u2022 Proaktivt identifisere mulige risikoer for konsernets omd\u00f8mme, overv\u00e5ke utviklingen og \u00abmitigere\u00bb vesentlige risikoer gjennom relevante strategiske grep og aktiviteter Side 2 av 7 V\u00e5r ref.: 2023/281924-2 \u2022 Ha et aktivt forhold til konsernets mest sentrale interessenter og strategiske tema av stor betydning for konsernet fremover. Gjennomf\u00f8re relevante strategiske grep og aktiviteter for \u00e5 posisjonere konsernet i disse sakene/mot disse interessentene \u2022 V\u00e6re oppdatert p\u00e5 saker og debatter i media, identifisere risikoer og muligheter, vurdere og initiere aksjoner p\u00e5 de sakene hvor det er sentralt for Eviny \u00e5 ha en stemme og prege ordskifte \u2022 Aktivt bist\u00e5 konsernsjef og \u00f8vrig konsernledelse aktivt i valg av strategi i saker, utforming av budskap, innsalg og posisjonering av saker eksternt i media og opp mot sentrale interessenter \u2022 Etablere prinsipper for medieh\u00e5ndtering med ansvar, og roller og v\u00e6re konsernets \u00abgatekeeper\u00bb p\u00e5 eksterne mediehenvendelser av konsernfelles betydning og involvere konsernsjef, \u00f8vrig konsernledelse og virksomhetene ved behov \u2022 Ansvarlig for at konsernets nettside og at denne st\u00f8tter opp under \u00f8nsket posisjon og profil \u2022 Ansvarlig for redakt\u00f8rstyring av konsernnyheter p\u00e5 Intranett og retningslinjer for bruk av konsernfelles kommunikasjonsverkt\u00f8y \u2022 Ansvarlig for planverk og prosedyrer for krisekommunikasjon i beredskapssituasjoner i tr\u00e5d med konsernets beredskapsplan \u2022 Ansvarlig for konsernfelles prinsipper for ekstern kommunikasjon \u2022 Ansvarlig for konsernets sosiale mediekanaler, definere krav og vedlikeholde innhold p\u00e5 konsernniv\u00e5\u00bb 4. Kommuneadvokatens rettslige vurderinger Kommuneloven \u00a7 23-1 f\u00f8rste ledd bestemmer at kommunestyret selv velger et kontrollutvalg til \u00e5 f\u00f8re l\u00f8pende kontroll p\u00e5 dets (bystyrets) vegne. Bestemmelsens tredje ledd er en valgbarhetsbestemmelse som utelukker enkelte personer fra \u00e5 bli valgt av hensyn til kontrollorganets uavhengighet. Bokstav g lyder: \u00abUtlukket fra valg er g. personer som har en ledende stilling, eller som er medlem eller varamedlem av styret eller bedriftsforsamlingen, i et selskap som kommunen eller fylkeskommunen har eierinteresser i\u00bb Bergen kommune eier 37,75 % av Eviny,1 og det er ikke tvil om at Bergen kommune har eierinteresse i selskapet. Personer som har en \u00abledende stilling\u00bb i Eviny er derfor ikke valgbar til kontrollutvalget i Bergen kommune. Sp\u00f8rsm\u00e5let er om stillingen som leder for samfunnskontakt og kommunikasjon er \u00e5 regne som \u00abledende stilling\u00bb i lovens forstand. Kommuneloven \u00a7 23-1 tredje ledd bokstav g var ny i kommuneloven 2018, og det finnes f\u00e5 rettskilder som kaster lys over grensene. Vi finner derfor innledningsvis grunn til \u00e5 sette denne bestemmelsen inn i en litt st\u00f8rre kontekst. Kommuneloven \u00a7 7-2 og \u00a7 7-3 oppstiller noen generelle krav for at noen skal kunne v\u00e6re valgbare til folkevalgte organ. Av \u00a7 7-3 f\u00f8rste ledd f\u00f8lger det blant annet at personer i stillinger med et s\u00e6rlig ansvar for \u00e5 f\u00f8re kontroll med kommunen, ikke er valgbare. Det gjelder f.eks. statsforvalteren, kommunedirekt\u00f8ren, den som har ansvaret for 1 Se Bergen kommunes eierskapsmelding Eierskapsmelding 2022 (bergen.kommune.no). Side 3 av 7 V\u00e5r ref.: 2023/281924-2 regnskapsfunksjonen i kommunen og de som foretar revisjon av kommunen.2 Begrunnelsen for disse begrensningene, er at personer som innehar kontrolloppgaver, ikke skal komme i en situasjon der de m\u00e5 kontrollere seg selv. Kommuneloven oppstiller imidlertid ikke noe forbud mot at vanlige ansatte velges som folkevalgt i kommunen. I utgangspunktet er det heller ikke noe i veien for at en folkevalgt kan sitte i mer enn ett folkevalgt organ. Tvert imot er det noks\u00e5 vanlig at folkevalgte sitter i flere kommunale organer. P\u00e5 dette punkt stiller kommuneloven strengere valgbarhetskriterier for \u00e5 v\u00e6re medlem av kontrollutvalget. Kontrollutvalgets lovfastsatte oppgaver er \u00e5 f\u00f8re l\u00f8pende kontroll p\u00e5 bystyrets vegne, jf. kommuneloven \u00a7 23-2 f\u00f8rste ledd. Basert p\u00e5 tanken om at ingen skal kontrollere seg selv, er det et forbud mot \u00e5 velge noen som er ansatt i kommunen som medlem i kontrollutvalget. Som medlem i kontrollutvalget kan man heller ikke velge medlemmer av andre folkevalgte organ som kontrollutvalget skal kontrollere (og som er gitt beslutningsmyndighet). Kontrollutvalget skal ogs\u00e5 kontrollere selskaper som kommunen har eierinteresser i. Riktignok vil kontrollutvalget ikke ha noen oppgaver knyttet til regnskapskontroll i slike selskaper, men de har en plikt til \u00e5 gjennomf\u00f8re forvaltningsrevisjon, jf. kommuneloven \u00a7 23-2 f\u00f8rste ledd bokstav c. P\u00e5 tross av kontrollutvalgets ansvar for \u00e5 gjennomf\u00f8re forvaltningsrevisjoner i slike selskaper, var det i kommuneloven 1992 ikke noe forbud mot at styremedlemmer og ansatte i slike selskaper ogs\u00e5 kunne sitte i kontrollutvalget. I en rapport utarbeidet av en arbeidsgruppe p\u00e5 vegne av Kommunal- og regionaldepartementet3 ble det anbefalt \u00e5 innf\u00f8re begrensninger p\u00e5 valgbarheten for personer med en \u00abledende stilling\u00bb i slike selskaper. Dette ble ogs\u00e5 fulgt opp av Kommunelovutvalget, og vedtatt i kommuneloven 2018 \u00a7 23-1 tredje ledd bokstav g. Denne regelen ble begrunnet i at en effektiv og uhildet kontroll forutsetter at medlemmer av kontrollutvalget ikke ender opp med \u00e5 kontrollere seg selv. Jo f\u00e6rre koblinger det er mellom kontrollutvalget (som kontroll\u00f8rer) og selskapet (som den kontrollerte), jo st\u00f8rre tillit vil innbyggerne ha til kontrollutvalget.4 Kommunelovutvalget bygger derfor p\u00e5 et utgangspunkt om at ingen b\u00f8r komme i en situasjon der man kontrollerer en virksomhet man er leder eller medansvarlig for.5 Det ble ikke oppstilt noe generelt forbud mot \u00e5 velge vanlige ansatte i selskaper som kommunen har eierinteresser i. En s\u00e5 vid begrensning ble antatt \u00e5 kunne gj\u00f8re det vanskelig \u00e5 finne kvalifiserte og motiverte medlemmer til kontrollutvalget. I forarbeidene til kommuneloven ble det dr\u00f8ftet om det var behov for denne valgbarhetsregelen ved siden av inhabilitetsreglene.6 En slik dobbeltrolle, b\u00e5de medlem av kontrollutvalget og leder i et kommunalt eid selskap, m\u00e5tte v\u00e6rt vurdert opp mot inhabilitetsreglene, og s\u00e6rlig forvaltningsloven \u00a7 6 f\u00f8rste ledd bokstav e. Bestemmelsen 2 Kommuneloven \u00a7 7-3 f\u00f8rste ledd. 3 Se Kommunal- og regionaldepartementets \u00ab85 tilr\u00e5dingar for styrkt eigenkontroll i kommunane\u00bb H-2245 fra 2009. 4 Se NOU 2016: 4 s. 315, sml. Prop. 46 L (2017-2018) s. 285-286. 5 Se NOU 2016: 4 s. 316. 6 Se NOU 2016: 4 s. 316-317. Side 4 av 7 V\u00e5r ref.: 2023/281924-2 fastsetter at en offentlig tjenestemann er inhabil dersom vedkommende er leder eller har \u00abledende stilling i\u00bb et selskap som er part i saken. Fra denne bestemmelsen er det imidlertid et viktig unntak. Ansatte i selskaper som bare har offentlig eiere, vil ikke v\u00e6re automatisk inhabil etter denne bestemmelsen n\u00e5r selskapet er part i saken, se forvaltningsloven \u00a7 6 f\u00f8rste ledd bokstav e nr. 2 andre punktum. Et medlem av kontrollutvalget ville da bare v\u00e6rt inhabil til \u00e5 behandle saker der selskapet den er ansatt som leder i, dersom dette fulgte av den mer skj\u00f8nnsmessige bestemmelsen i forvaltningsloven \u00a7 6 andre ledd. Gjeldende inhabilitetsregler ville derfor gitt en usikkerhet knyttet til n\u00e5r slike dobbeltroller utl\u00f8ste en plikt til \u00e5 fratre som inhabil. Det er ogs\u00e5 en viktig forskjell mellom valgbarhetsregler og inhabilitetsregler at mens inhabilitet bare f\u00f8rer til at en inhabile m\u00e5 vike sete i den konkrete saken, forhindrer valgbarhetsregler at vedkommende kan bli valgt inn i organet. I tilfeller der slike dobbeltroller vil oppst\u00e5 regelmessig, vil valgbarhetsregler v\u00e6re enklere \u00e5 praktisere. Av disse grunner foreslo Kommunelovutvalget en valgbarhetsregel. Det er ikke adgang til \u00e5 velge personer som har en ledende stilling i selskaper der kommunen har eierinteresser som medlem i kontrollutvalget. Hvordan grensen mellom en ledende stilling og andre ansatte skal trekkes, er ikke n\u00e6rmere regulert i kommuneloven. Av forarbeidene til loven fremg\u00e5r det at \u00abledende stilling\u00bb vil omfatte mer enn \u00f8verste leder.7 Dette er ogs\u00e5 lagt til grunn av Kommunaldepartementet i flere uttalelser. I Det kongelige kommunal- og moderniseringsdepartement sitt brev til \u00d8stfold kontrollutvalgssekretariat, datert 9. november 2020, sak 20/5446-3 fremg\u00e5r det:8 \u00abAndre overordnete stillinger i selskapets ledelse, som inneb\u00e6rer et st\u00f8rre ansvar og myndighet til \u00e5 i s\u00e6rlig grad treffe selvstendige avgj\u00f8relser p\u00e5 vegne av selskapet, vil ogs\u00e5 kunne regnes som \"ledende stilling\". Uten \u00e5 konkret vurdere sp\u00f8rsm\u00e5let i denne saken, vil departementet anta at avdelingsleder og andre stillingsbetegnelser som inng\u00e5r i selskapets ledergruppe vanligvis m\u00e5 forst\u00e5s som \"ledende stilling\".\u00bb [V\u00e5re uthevinger og kursiveringer.] Med andre ord er en avdelingsleder som inng\u00e5r i ledergrupper normalt en \u00abledende stilling\u00bb. Leder for samfunnskontakt og kommunikasjon i Eviny sitter ikke i konsernledelsen. Stillingen er en avdelingslederstilling i niv\u00e5 under ledergruppen. Departementets uttalelse kan ikke tolkes slik at andre lederstillinger aldri vil v\u00e6re \u00abledende stilling\u00bb. Tvert imot m\u00e5 den tolkes slik at lederstillinger med st\u00f8rre ansvar og myndighet, kan v\u00e6re en \u00abledende stilling\u00bb, men da etter en konkret vurdering. I en annen uttalelse fra Kommunaldepartementet har det v\u00e6rt trukket inn en rekke momenter i denne vurderingen.9 Det ble blant annet trukket inn stillingstittel, om stillingen inneb\u00e6rer en klar lederfunksjon og stillingens plassering i organisasjonen. Form\u00e5let med kommuneloven \u00a7 23-1 tredje ledd bokstav g er \u00e5 sikre at medlemmer i kontrollutvalget opptrer som representant for kommunen og ikke for selskapet. Den skal sikret at medlemmer av kontrollutvalget opptrer upartisk. Det m\u00e5 derfor ogs\u00e5 vektlegges om 7 Se tilsvarende Bent Devik, Kommuneloven. Lovkommentar, \u00a7 23-1. Kontrollutvalget, Juridika (kopiert 13. desember 2023) https://juridika.no/lov/2018-06-22-83/%C2%A723-1/kommentar/ 8 Se ogs\u00e5 TUDEP-2019-5265-2. 9 TUDEP-2019-5265-2. Side 5 av 7 V\u00e5r ref.: 2023/281924-2 stillingen etter sin karakter gir en sterk identifikasjon med selskapet. Bestemmelsen skal ogs\u00e5 sikre at allmenheten kan ha tillit til at kontrollen med kommunens selskaper er upartisk. Det m\u00e5 derfor v\u00e6re relevant \u00e5 trekke inn hvordan den aktuelle rollekombinasjonen oppleves utenifra. Stillingen som Berggreen Jacobsen skal tre inn i, er alts\u00e5 angitt som en lederstilling. Hun skal lede avdelingen for samfunnskontakt og kommunikasjon. Organisatorisk er stillingen plassert direkte under konserndirekt\u00f8r Stab, Johannes Namstad Dobson. Den ligger alts\u00e5 i niv\u00e5 under konsernledelsen, noe som generelt m\u00e5 antas \u00e5 ligge i nedre grense for det som kan regnes som en \u00abledende stilling\u00bb. Slik stillingen er beskrevet, vil den gi Berggreen Jacobsen en betydelig grad av valgfrihet og ansvar. Hun skal blant annet ha ansvar for: \u2022 etablering av prinsipper for medieh\u00e5ndtering \u2022 redakt\u00f8rstyring av konsernnyheter p\u00e5 Intranett og retningslinjer for bruk av konsernfelles kommunikasjonsverkt\u00f8y \u2022 planverk og prosedyrer for krisekommunikasjon i beredskapssituasjoner i tr\u00e5d med konsernets beredskapsplan \u2022 konsernfelles prinsipper for ekstern kommunikasjon \u2022 konsernets sosiale mediekanaler, definere krav og vedlikeholde innhold p\u00e5 konsernniv\u00e5 Samtidig har hun kun et lederansvar for en noks\u00e5 liten avdeling. Det er opplyst at avdelingen best\u00e5r av 8 personer. Dette kan tilsi at stillingen har en noe mindre sentral betydning i organisasjonen. Stillingen vil imidlertid ikke bare v\u00e6re knyttet til \u00e9n del av virksomheten. Tvert imot skal hun ha generelle og tversg\u00e5ende oppgaver p\u00e5 konsernniv\u00e5. Berggreen Jacobsen har ogs\u00e5 opplyst at hun vil f\u00e5 selvstendig beslutningskompetanse p\u00e5 eget omr\u00e5de. Dette er ogs\u00e5 en stilling som krever sterk lojalitet til selskapet. Det er oppgitt at hun som del av stillingen skal \u00abidentifisere risikoer for konsernets omd\u00f8mme, og jobbe for \u00e5 bygge og forhindre tap av omd\u00f8mme\u00bb. Hun skal ogs\u00e5 holde seg oppdatert p\u00e5 saker og debatter i media, identifisere risikoer og muligheter, vurdere og initiere aksjoner p\u00e5 de sakene hvor det er sentralt for Eviny \u00e5 ha en stemme og prege ordskifte. Det er vanskelig \u00e5 unng\u00e5 at en person i en slik stilling vil identifisere seg sterkt med selskapet. Hvis hun blir sittende som medlem av kontrollutvalget skal hun samtidig v\u00e6re med p\u00e5 \u00e5 fremme forslag til om Eviny skal underlegges forvaltningsrevisjon, og eventuelt hva som skal kontrolleres, jf. kommuneloven \u00a7 23-3 andre ledd. Det ligger i dette at kontrollutvalget blant annet skal initiere og s\u00f8rge for at det gjennomf\u00f8res kontroller for \u00e5 avdekke svikt i Eviny. Det er vanskelig \u00e5 komme fra at det kan oppst\u00e5 interessekonflikt mellom lederstillingen i Eviny og rollen som kontrollutvalgsmedlem. Det fremg\u00e5r ogs\u00e5 av det vi har f\u00e5tt opplyst, at Berggreen Jacobsen skal v\u00e6re \u00abkonsernets \u00abgatekeeper\u00bb p\u00e5 eksterne mediehenvendelser av konsernfelles betydning\u00bb. Det m\u00e5 antas \u00e5 ligge i dette at hun skal v\u00e6re en talskvinne for Eviny utad. Det gjelder ikke minst i den grad det oppst\u00e5r kriser eller andre hendelser som kan skade Evinys omd\u00f8mme. Det er derfor ikke til \u00e5 komme fra at Berggreen Jacobsen lett vil bli identifisert med selskapet. Sett utenifra vil det kunne reises sp\u00f8rsm\u00e5l om hun som medlem i kontrollutvalget vil kunne klare opptre uavhengig av selskapsinteressene. Side 6 av 7 V\u00e5r ref.: 2023/281924-2 Det er f\u00e5 rettskilder som dr\u00f8fter grensene for hva som er \u00e5 regne som en \u00abledende stilling\u00bb. Ettersom leder for samfunnskontakt og kommunikasjon i Eviny ikke sitter i konsernledelsen, men i niv\u00e5et under, oppfatter vi dette som et grensesp\u00f8rsm\u00e5l. Basert p\u00e5 de momenter som departementet har vektlagt i sine uttalelser, og ikke minst hensynene bak reglene, mener vi likevel at leder for samfunnskontakt og kommunikasjon i Eviny er en \u00abledende stilling\u00bb i kommuneloven \u00a7 23-1 tredje ledd sin forstand. Det er p\u00e5 det rene at Berggreen Jacobsen ikke var i denne stillingen da hun ble valgt som medlem i kontrollutvalget. Hun var s\u00e5ledes valgbar. Det f\u00f8lger imidlertid av kommuneloven \u00a7 7-9 f\u00f8rste ledd f\u00f8rste punktum at en folkevalgt som \u00abikke lenger er valgbar til et folkevalgt organ, trer endelig ut av organet\u00bb. Planen er at Berggreen Jacobsen skal tiltre stillingen som leder for samfunnskontakt og kommunikasjon i Eviny den 1. februar 2024. Dersom hun tiltrer denne stilling, er det v\u00e5r vurdering at hun m\u00e5 tre ut av kontrollutvalget. I tilfelle m\u00e5t det foretas valg av nytt medlem. Det nye medlemmet skal velges fra den samme gruppen som det uttredende medlemmet tilh\u00f8rte, se n\u00e6rmere kommuneloven \u00a7 7-10 tredje ledd. Som vi har redegjort for foran har vi v\u00e6rt noe i tvil om konklusjonen. Med hilsen Kommuneadvokaten Helge Strand \u2013 kommuneadvokat Roald Hopsnes \u2013 advokat Dokumentet er godkjent elektronisk. Side 7 av 7 V\u00e5r ref.: 2023/281924-2 "
}