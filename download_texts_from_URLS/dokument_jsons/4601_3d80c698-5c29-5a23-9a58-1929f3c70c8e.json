{
  "dokument_id": "3d80c698-5c29-5a23-9a58-1929f3c70c8e",
  "doc_type": "case_presentation",
  "kommune": 4601,
  "tittel": "Statusmelding for barnevernet 2024",
  "url": "https://bergen.kommune.no/politikere-utvalg/api/fil/bk360/12559425/Framstilling-Statusmelding-for-barnevernet-2024",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/160114-1 Statusmelding for barnevernet 2024 Kva saka gjeld: Byr\u00e5det legg med dette fram den \u00e5rlege statusmeldinga for barnevernet, jf. Lov om barneverntenester \u00a7 15-3, femte ledd. F\u00f8rem\u00e5let med meldinga er \u00e5 gje bystyret kunnskap og innsikt i tilstand, utvikling og aktuelle problemstillingar i barnevernet. Statusmeldinga er ein del av kommunen sin internkontroll med barnevernet, og den skal sikre at kommunen si politiske leiing er orientert om situasjonen i tenesta. \u00c5rets statusmelding er skriven etter Bufdir sin tilr\u00e5dde mal for tilstandsrapportering for barneverntenesta. I tidlegare \u00e5r har malen vore tilpassa Bergen kommune s\u00e6rskilt, dette er ikkje gjort for denne rapporten med unntak av eit punkt om ASSS-samarbeidet. Statusmeldinga inneheld ogs\u00e5 tilleggsinformasjon som Bergen bystyre har ynskt \u00e5 ha i statusmeldinga for barnevernet. Det er gjort ei revidering av kva tabellar som presenterast i statusmeldinga der fleire tabellar er tatt ut. Det er lagt meir vekt p\u00e5 tekstleg omtale, analyse og vurdering. Statusmeldinga presenterer ei overordna oppsummering og vurdering av status f\u00f8r det vert g\u00e5tt detaljert inn i dei ulike tema som Bufdir meiner er viktige for \u00e5 kunne gje eit godt bilete av tilstanden i barnevernet. Statusmeldinga er utarbeidd i samarbeid med Etat for barn og familie. Hovudtrekka i \u00e5ret som har g\u00e5tt: \u2022 Det kjem litt fleire meldingar til barnevernet, og det er ei auke i tal meldingar der det er p\u00e5g\u00e5ande unders\u00f8kingssak. \u2022 Det er ei auke i akutte plasseringar og unders\u00f8kingssaker som vert konkludert med begj\u00e6ring om tiltak i Barneverns- og helsenemnda. \u2022 Etatsdirekt\u00f8rar fr\u00e5 9 etatar har etablert samarbeid p\u00e5 tvers om oppvekstfeltet. \u2022 Det er etablert felles prosjekt mellom Etat for barn og familie, Etat for skole og Etat for barnehage og Etat for spesialpedagogiske tjenester for \u00e5 f\u00f8lge opp tiltak fr\u00e5 kommunen sin handlingsplan for oppvekst \u00abSe meg, h\u00f8r oss!\u00bb Statusmeldinga for 2024 syner at barnevernet framleis er i ein situasjon der det er utfordringar p\u00e5 fleire omr\u00e5de: \u2022 Budsjettbehov er framleis store. \u2022 Fr\u00e5v\u00e6r i stillingar er h\u00f8gt. \u2022 Dokumentasjon i saker er til dels mangelfulle. \u2022 Det er framleis forbetringsbehov i kvalitet p\u00e5 sakshandsaming og oppf\u00f8lging av bekymringsmeldingar \u2022 Det er ventetid p\u00e5 tiltak fr\u00e5 statleg barnevern og framleis brot i bistandsplikta fr\u00e5 Bufetat. 1 \u2022 Rekruttering av fosterheimar er vanskeleg for b\u00e5de kommune og Bufetat. \u2022 Mange barn har lang opphaldstid i beredskapsheim. Samtidig har kommunen gjort ei rekke grep i barneverntenesta som skal bidra til positiv endring, og fleire tiltak er under planlegging: \u2022 Fagsystemet Modulus Barn vart implementert i 2024. \u2022 Tiltaket \u00abDialogprosess\u00bb fr\u00e5 Handlingsplan for barnevernet er iverksett og har gode resultat. \u2022 Det er iverksett testing av spesialiserte avdelingar i barnevernet. Dette er ogs\u00e5 i samsvar med tiltak fr\u00e5 Handlingsplan for barnevernet. \u2022 Ei barnevernteneste har engasjert ein rettleiar i full stilling for \u00e5 styrke arbeidsmilj\u00f8et. \u2022 Ei ny Trainee-ordning er testa ut med gode resultat. \u2022 Barnevernet i Fana og Ytrebygda er pilot for N\u00e6rv\u00e6rsprosjektet. \u2022 Det er planlagt eit nytt prosjekt \u00abRekruttere og beholde\u00bb som mellom anna skal identifisere \u00e5rsaker til turnover og fr\u00e5v\u00e6r. \u2022 Det er igangsett ein prosess for \u00e5 styrke avdelingsleiarane i barnevernet. Iverksette tiltak og planlagde tiltak vil kunne bidra til positiv utvikling p\u00e5 identifiserte utfordringsomr\u00e5de. Ut over konkrete utviklingsomr\u00e5de, er framtidsutsiktene til barnevernet i stor grad avhengig av utviklinga b\u00e5de internt i kommunen og i statlege tenester. For \u00e5 klare \u00e5 gje tenester av h\u00f8g kvalitet i barnevernet m\u00e5 kapasiteten betrast ved at andre tenester klarar \u00e5 f\u00f8rebygge og f\u00f8lgje opp byrjande problemutvikling. Tidleg innsats vil kunne f\u00f8rebygge negativ utvikling og eskalering av vanskar barn og familiar har. Dette krev b\u00e5de samarbeid og felles prioriteringar p\u00e5 tvers. Byr\u00e5det si vurdering og tilr\u00e5ding/konklusjon: Barnevernet er ei teneste som det er s\u00e6rleg viktig at fungerer slik den skal. Tenesta m\u00f8ter barn og familiar i s\u00e5rbare situasjonar og det er difor avgjerande at innbyggarar og tilsette i byen har tillit til tenesta. Byr\u00e5det ynskjer at ansvarlege politikarar har god innsikt i tilstanden i barnevernet, og legg med dette fram ei statusmelding som inneheld sentrale tema som Bufdir anbefalar at politisk leiing f\u00e5r god kjennskap til. Ein krevjande \u00f8konomisk situasjon i kommunane vanskeleggjer delar av barnevernreforma sin intensjon om meir f\u00f8rebygging og betre kapasitet i barnevernet. Samtidig med f\u00f8ringar om at meir av hjelpa til barn og familiar skal skje utanfor barnevernet, ser vi ei auke i psykisk uhelse og ungdomskriminalitet. Barnevernet m\u00f8ter i st\u00f8rre grad barn og unge som har komplekse og samansette vanskar, og mange treng tett oppf\u00f8lging og kostnadskrevjande tiltak. Byr\u00e5det vil jobbe for at kommunen skal b\u00e5de f\u00f8rebygge meir, men samtidig klare \u00e5 gje riktige tiltak til dei som treng det mest. Dette betyr at tenesta m\u00e5 halde fram med sitt utoverretta arbeid for \u00e5 tilpasse andre tenester mot kva som skal vere terskelen for barneverntiltak, samt sj\u00f8lv s\u00f8rge for at tiltak er gitt p\u00e5 rett grunnlag og med rett niv\u00e5. Barnevernarbeid kan til tider vere belastande for dei tilsette, og det er viktig at vi som arbeidsgjevar sikrar ei teneste som tar vare p\u00e5 dei som utf\u00f8rer det daglege barnevernfaglege arbeidet. Etat for barn og familie har st\u00e5tt i ein krevjande bemanningssituasjon, og erfaringar gjort det siste \u00e5ret med tiltak for \u00e5 redusere konsekvensane av dette vil bli tatt med inn i eit nytt prosjekt som handlar om \u00e5 rekruttere og halde p\u00e5 tilsette. Dette er eit arbeid som vil kunne ha stor effekt p\u00e5 framtida til Bergen kommune sitt barnevern, og byr\u00e5det vil st\u00f8tte tiltak som sikrar rekruttering av tilsette og som gjer at tilsette vil bli v\u00e6rande i arbeidet. Byr\u00e5det ser med uro p\u00e5 at det framleis er behov for langt betre dokumentasjon, sakshandsaming og oppf\u00f8lging av enkeltsaker i barnevernet, og forventar at det framover vil verte ei betring i dette. Implementering av nytt fagsystem er omfattande og s\u00e5rbart, men p\u00e5 2 sikt b\u00f8r effektane av eit betre fagsystem og fagst\u00f8tte verte synleg i kommunen si innfriing av lovkrav. Samarbeid mellom kommunen og statlege tenester syner seg \u00e5 framleis vere viktig for \u00e5 sikre gode nok tiltak til barn og familiar med behov for spesialiserte tiltak. Byr\u00e5det forventar at statlege myndigheiter s\u00f8rger for eit riktig dimensjonert tilbod som bidrar til at barn og unge f\u00e5r den hjelpa dei har rett p\u00e5. Rekruttering av fosterheimar er eit innsatsomr\u00e5de ogs\u00e5 for kommunen, og byr\u00e5det merkar seg at det er ei auke i rettleiingstilbod gitt b\u00e5de individuelt og i gruppe til fosterfamiliar i Bergen. God og tett oppf\u00f8lging av fosterheimane v\u00e5re legg til rette for at fleire st\u00e5r i oppdraget lenger, og bidrar til auka rekruttering. Byr\u00e5det vil st\u00f8tte samarbeidsprosjekt og tiltak som aukar moglegheitene for \u00e5 sikre tilstrekkeleg tilbod av fosterheimar. Grunngjeving for \u00e5 legge saka fram for bystyret: Statusmelding for barnevernet 2024 vert lagt fram med heimel Lov om barneverntjenester \u00a7 15-3, femte ledd og med heimel i Reglement for byr\u00e5det, vedtatt av Bergen bystyre i sak 463/24, 27.11.2024 pkt. 4.1.a: Byr\u00e5det skal jevnlig informere bystyrets organer om sitt arbeid innenfor de omr\u00e5der hvor byr\u00e5det er delegert beslutningsmyndighet. Byr\u00e5det innstiller til bystyret \u00e5 fatte f\u00f8lgjande vedtak: Bystyret tar Statusmelding for barnevernet 2024 til orientering. Dato: 20. mai 2025 Christine B. Meyer Charlotte Spurkeland Byr\u00e5dsleiar Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Statusmelding for barnevernet 2024 Bergen kommune 3 "
}