{
  "dokument_id": "07fec8c9-725b-5814-a117-a8521530427f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Ingrid Nergaard Fjeldstad (V) om Storavatnet - Utvalg for milj\u00f8 og byutvikling - Innsendt- 10.4.2025",
  "url": "https://bergen.kommune.no/politikere-utvalg/api/fil/bk360/12576059/Svar-pa-skriftlig-sporsmal-fra-Ingrid-Nergaard-Fjeldstad-V-om-Storavatnet-Utvalg-for-miljo-og-byutvikling-Innsendt-10-4-2025",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/152943-3 Saksbehandler: Malene Nesse Gr\u00f8nningen Fra Dato: 23. april 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l fra Ingrid Nergaard Fjeldstad (V) om Storavatnet - Utvalg for milj\u00f8 og byutvikling - Innsendt: 10.4.2025 1. Sotrasambandet \u00e5pnes i 2027, og da kommer ogs\u00e5 muligheten til \u00e5 f\u00e5 til friomr\u00e5det rundt Storavatnet. 2. Hvordan skal Storavatnet planlegges? 3. Hvor mye midler ser byr\u00e5den for seg at det trengs for \u00e5 utvikle dette areal? 4. Er det aktuelt \u00e5 vurdere planlegging p\u00e5 annen m\u00e5te enn i kommunal regi? Svar fra byr\u00e5den: 1. Deler av Sotrasambandet, herunder den nye broen ferdigstilles og \u00e5pnes 2027, mens andre deler av vegprosjektet f\u00f8rst ferdigstilles i 2028. If\u00f8lge Statens Vegvesen (SVV) planlegges en overlevering av utfyllingen fra SVV til Bergen kommune sommeren 2028. SVV sin fremdrift gj\u00f8r at opparbeidelsesfristen for fyllingen, slik den er satt i gjeldende reguleringsplan, dessverre ikke lar seg overholde. Bymilj\u00f8etaten har dog som m\u00e5l \u00e5 st\u00e5 klare med et byggemodent prosjekt 2028, slik at realiseringen av park- og friomr\u00e5det kan starte opp s\u00e5 raskt som mulig. 2. Prosjektutviklingen tar utgangspunkt i gjeldende reguleringsplan fra 2019. Arealet er regulert til hhv. gr\u00f8nnstruktur, samt bruk og vern av sj\u00f8 og vassdrag med tilh\u00f8rende strandsone. Det er behov for \u00e5 revurdere deler av forprosjektet fra planprosessen i lys av ny kunnskap og nye, vedtatte strategier, herunder klima og naturhensyn, samt \u00f8konomi. Som del av prosjektutviklingen planlegges det for brukermedvirkning i alle prosjektets faser. Dialog og involvering av barn, unge og eldre vil bli vektlagt, sammen med interesseorganisasjoner og frivillige. Gr\u00f8ntanlegget vil ha et stor brukerpotensial, b\u00e5de lokalt og regionalt, og innsikt i reelle behov vil derfor v\u00e6re f\u00f8rende for b\u00e5de programmeringen og utformingen. 3. Det er avsatt kr 94 mill. i H\u00d8P25-28. Etter avtale med Bergen kommune skal en stor del av omr\u00e5det finansieres av SVV. Budsjettet tilsier en n\u00f8ktern opparbeidelse. Prosjektutviklingen vil ta utgangspunkt i avsatt budsjett, og samtidig utfordre tilgjengelige tilskuddsordninger (eks. omr\u00e5desatsmidler, spillemidler for n\u00e6rmilj\u00f8anlegg mm.). 4. Omr\u00e5det er regulert og Bergen kommune har inng\u00e5tt en forpliktende avtale med SVV om opparbeidelse av gr\u00f8ntanlegget. Det er ikke tatt stilling til hvordan prosjektutviklingen skal organiseres. Normalt utvikles prosjekter av eksterne konsulenter p\u00e5 oppdrag fra og oppf\u00f8lging av Bymilj\u00f8etaten. Det vil ogs\u00e5 vurderes ulike entrepriseformer som kan inneholde prosjektutvikling, f.eks. gjennom en totalentreprise. Eivind N\u00e6vdal-Bolstad - Byr\u00e5d for byutvikling Dokumentet er godkjent elektronisk. "
}