{
  "dokument_id": "8808e236-7793-50c5-95b3-4854f101d46f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 71 fra Linn Kristin Rasmussen Eng\u00f8 (A) om pensjonsalder og seniortiltak i barnehage - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11301216/Svar-pa-skriftlig-sporsmal-nr-71-fra-Linn-Kristin-Rasmussen-Engo-A-om-pensjonsalder-og-seniortiltak-i-barnehage-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/154002-3 Saksbehandler: \u00d8yvind Andr\u00e9 Teigen Slemdal Fra Dato: 21. oktober 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 71 fra Linn Kristin Rasmussen Eng\u00f8 (A) om pensjonsalder og seniortiltak i barnehage - Utvalg for barnehage, skole og idrett Representanten Linn Kristin Rasmussen Eng\u00f8 (A) har 07.10.2024 sendt inn f\u00f8lgende skriftlige sp\u00f8rsm\u00e5l: En unders\u00f8kelse fra 2015 (Krever slitertillegg for barnehageansatte (utdanningsnytt.no) viste at \u00e9n av tre barnehageansatte er under 63 \u00e5r n\u00e5r de forlater arbeidsstyrken. \u00c5 arbeide i barnehage er forbundet med h\u00f8y emosjonell og fysisk belastning og mange st\u00e5r ikke i arbeid til de n\u00e5r pensjonsalderen i folketrygden. Sp\u00f8rsm\u00e5l til byr\u00e5den: - Hva er gjennomsnittlig pensjonsalder for ansatte i kommunale barnehager? - Hvor mange ansatte over 58 \u00e5r arbeider i kommunale barnehager? - Hvilke seniortiltak finnes for \u00e5 bidra til \u00e5 beholde barnehageansatte i Bergen kommune? Svar fra byr\u00e5den: Hva er gjennomsnittlig pensjonsalder for ansatte i kommunale barnehager? Det er vanskelig \u00e5 gi et eksakt svar p\u00e5 hva gjennomsnittlig pensjonsalder for ansatte i kommunale barnehager er. Kommunen har oversikt over antall ansatte som har sluttet, men det er ikke mulig \u00e5 skille mellom ansatte som har blitt pensjonister og ansatte som har sluttet av andre \u00e5rsaker. Byr\u00e5dsavdelingen har f\u00e5tt tall p\u00e5 dette fra Bergen kommunale pensjonskasse (BKP). Siden 1. januar 2021 er det 2315 tidligere ansatte med stillingskodene \u00abf\u00f8rskolel\u00e6rer\u00bb, \u00abpedagogisk leder\u00bb, \u00abassistent\u00bb, \u00abfagarbeider\u00bb og \u00abstyrer\u00bb som har begynt \u00e5 ta ut pensjon. Blant disse er gjennomsnittlig alder for pensjonsuttak er 49,3 \u00e5r. Jeg vil samtidig presisere at disse tallene inneholder ansatte fra andre byr\u00e5dsavdelinger som bruker de samme stillingskodene som Etat for barnehage. For eksempel brukes stillingskoden \u00abstyrer\u00bb ogs\u00e5 i Etat for sykehjem, mens assistent og fagarbeider er gjennomg\u00e5ende stillingskoder i Bergen kommune som blant annet brukes i barnehager, skoler, SFO og helsesektoren. For \u00e5 f\u00e5 vite alderen p\u00e5 ansatte i kommunale barnehager som har begynt \u00e5 ta ut pensjonen gjennom Bergen kommunes pensjonskasse, m\u00e5 BKP motta liste med f\u00f8dselsnummer over alle relevante ansatte som de kan sjekke mot sine systemer. Hvor mange ansatte over 58 \u00e5r arbeider i kommunale barnehager? Det er ikke mulig \u00e5 hente ut n\u00f8yaktig det tallet som ettersp\u00f8rres, fordi dette ikke korresponderer med aldersspennene i statistikken som er mulig \u00e5 hente ut. Kommunale barnehager har f\u00f8lgende alderssammensetning for ansatte over 50 \u00e5r: Alder Antall ansatte 50-59 \u00e5r 447 60-66 \u00e5r 144 67 \u00e5r eller eldre 5 Hvilke seniortiltak finnes for \u00e5 bidra til \u00e5 beholde barnehageansatte i Bergen kommune? Sp\u00f8rsm\u00e5let er tidligere besvart i forbindelse med representantforslag fra representantene N\u00e6vdal-Bolstad, Hove og Hermansen om seniorpolitikk for ansatte i barnehager. Da bystyret vedtok HR-strategi for Bergen kommune i 2010 ble betydningen av god seniorpolitikk omtalt som eget satsingsomr\u00e5de, og i Rullering av HR-strategien for Bergen kommune (B-sak 103/12) ble det utarbeidet felles konsernpolitikk p\u00e5 omr\u00e5dene senior, rekruttering og kompetanseutvikling. Som god seniorpolitikk ble nevnt tilpasning og mer fleksibilitet i forhold til arbeidsoppgaver og arbeidstid, tilbud om kompetanseutvikling samt hvordan den enkelte enhet kan bruke handlingsrommet i permisjonsbestemmelsene i personal- og arbeidsreglementet for Bergen kommune som viktige tiltak rettet mot seniorene. I 2019 vedtok Bergen kommune for f\u00f8rste gang en egen temaplan rettet mot seniorer; Et eldrevennlig Bergen \u2013 Seniorplan for Bergen kommune 2019-2024 (B-sak 195/19). Planen omhandler hvordan Bergen kommune skal bidra til et samfunn som legger til rette for en aktiv aldring for alle. Et kapittel i planen er viet arbeids- og n\u00e6ringsliv, og Bergen kommune sin m\u00e5lsetning er at alle innbyggere skal ha mulighet til \u00e5 delta i samfunnet og bidra med egne ressurser. Bergen kommune skal samarbeide godt med n\u00e6ringslivet og tilrettelegge for at flere kan v\u00e6re en del av arbeidslivet lengre. I planen legges det videre opp til \u00e5 videreutvikle kommunens seniorpolitikk til en livsfasepolitikk for ansatte i Bergen kommune i samarbeid med de ansattes organisasjoner. Utover dette har ikke Byr\u00e5dsavdeling for barnehage og skole eller Etat for barnehage egne seniortiltak for ansatte i kommunale barnehager. Tematikken arbeides med i n\u00e6rv\u00e6rsprosjektet som byr\u00e5det har satt ned og konklusjonen fra arbeidet vil innarbeidet i etatens videre arbeid med \u00e5 ivareta og tilrettelegge for alle ansatte. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}