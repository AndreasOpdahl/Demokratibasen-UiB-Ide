{
  "dokument_id": "7f059810-548e-5519-88b2-a3aa4e803bda",
  "doc_type": "case_attachment",
  "kommune": 4601,
  "tittel": "DELTA_Vedlegg 3. Vedr\u00f8rende Fana og Ytrebygda kulturkontor_",
  "url": "https://bergen.kommune.no/politikere-utvalg/api/fil/bk360/11651001/DELTA-Vedlegg-3-Vedrorende-Fana-og-Ytrebygda-kulturkontor-",
  "tekst": " Nesttun 20.november 2024 Vedlegg 3. Vedr\u00f8rende Fana og Ytrebygda kulturkontor. I forbindelse med eventuell omstilling, kutt og mulig nedleggelse av Kulturetaten har DELTA hatt omfattende dialog med medlemmer og mottatt en rekke henvendelser og bekymringer p\u00e5 vegne av kulturetatens driftstilbud til ulike m\u00e5lgrupper. Dette vedlegget refererer spesielt til innmeldte bekymringer fra Fana og Ytrebygda kulturkontor, p\u00e5 bakgrunn av byr\u00e5dens uttalelser i Fanaposten, men uro blant medlemmer i kulturetaten tilsier at beskrevne bekymringer ogs\u00e5 gjelder flere kulturkontor og kulturetatens drift for ulike m\u00e5lgrupper generelt. Ansatte ved Fana og Ytrebygda kulturkontor har en rekke bekymringer knyttet til prosessen som er satt i gang for \u00e5 effektivisere og flytte oppgaver som i dag blir utf\u00f8rt ved kulturkontoret. Omorganisering 2017/2018 FY kulturkontor opplevde \u00e5 sitte igjen med et absolutt minimum av personalressurser etter denne omorganiseringen. Vi opplevde ikke \u00e5 bli h\u00f8rt p\u00e5 utfordringen vi hadde knyttet til at vi b\u00e5de skulle v\u00e6re et kulturkontor, samtidig som vi skulle drifte Fana kulturhus. I tillegg hadde vi ogs\u00e5 ansvar for Ytrebygda kultursenter og Ytrebygda Frivilligsentral. Til \u00e5 utf\u00f8re alle kulturkontor-oppgavene, samt drift/bemanning av Fana kulturhus var det 1 avdelingsleder, 2 r\u00e5dgivere og 2 tilsynsvakter. Resultatet av dette ble at kulturhusdrift m\u00e5tte prioriteres over andre kulturkontoroppgaver, og bl.a. ble Ytrebygda bydel og kultursenter nedprioritert. Vi hadde heller ikke kapasitet til \u00e5 drive opps\u00f8kende virksomhet overfor lokalt kulturliv, men var avhengig av at de kom til oss. Dette minimumet av personalressurser f\u00f8rte til stor grad av stress og h\u00f8y arbeidsbelastning for de ansatte. Vi er derfor sv\u00e6rt bekymret for at dette skal gjenta seg nok en gang, og ber om at man i denne prosessen tar innover seg at drift av kulturhus krever sv\u00e6rt mye, og at dette blir tatt hensyn til n\u00e5r personalressurser skal fordeles i ny organisasjon. Fagomr\u00e5der FY kulturkontor har ansvar for pr i dag PU \u2013 personer med utviklingshemming Vi opplever/ er redd for at denne gruppen blir glemt ettersom disse tilbudene ikke har blitt nevnt, kun at barn og unge skal skjermes. Det er sagt at s\u00e5rbare grupper skal sk\u00e5nes, men usikker p\u00e5 hva som ligger i dette. Barn og unge \u2013 inkludert tilrettelagte tilbud Bekymret for at dette arbeidet p\u00e5 sikt kan bli nedprioritert n\u00e5r oppgaven blir overf\u00f8rt til bibliotek, ettersom bibliotek kanskje har andre lovp\u00e5lagte oppgaver som blir prioritert. Bekymret for at oppgavene igjen vil bli sentralisert. Erfaring fra omorganisering i 2017/2018 viste at dette ikke fungerte etter intensjonen. Noen omr\u00e5der ble prioritert over andre (for eksempel levek\u00e5rsomr\u00e5der), mens Fana og Ytrebygda ble nedprioritert. Ansatt p\u00e5 feltet opplever at arbeidet n\u00e5 er mye mer overkommelig, kontra n\u00e5r man skulle ha ansvar for 4 bydeler. Oppf\u00f8lging av tilbud og ansatte fungerer sv\u00e6rt bra n\u00e5r man sitter lokalt der tilbudene er. Dette gj\u00f8r ogs\u00e5 at man i st\u00f8rre grad kan opprette og pleie lokale nettverk, for eksempel blant frivillig kulturliv og andre kommunale eller ideelle organisasjoner. Bekymret for at noen av tilbudene v\u00e5re vil bli lagt ned p\u00e5 grunn av uvitenhet. Kanskje tenker man at noe kan overf\u00f8res til kulturskolen eller skal avsluttes fordi tilbudet p\u00e5 papiret kan ligne. I realiteten er tilbudene vi driver vesentlig forskjellig fra kulturskolens, vi driver med barn og unges fritid, tilbudene v\u00e5re kan godt ha eks musikk eller film som fokus, men vi har ikke m\u00e5lkrav og legger stor vekt p\u00e5 kus p\u00e5 medvirkning og relasjonsbygging. det jobbes i tillegg mye med det sosiale og flere av deltagerne som s\u00f8ker seg til v\u00e5re tilbud har ulike utfordringer/diagnoser som det m\u00e5 tas hensyn til. Milj\u00f8arbeid er alts\u00e5 en viktig faktor i v\u00e5re tilbud. Bekymret for at fleksibiliteten vi har pr i dag vil forsvinne, kulturskolen har ikke den samme muligheten til \u00e5 hive seg rundt alt ettersom hva ungdommen \u00f8nsker \u00e5 bruke fritiden sin p\u00e5. Vi kan fange opp subkulturer og f\u00f8lge opp unge arrang\u00f8rer m.m. Vi er ogs\u00e5 bekymret for at bibliotekets sentralstyrte organisering vil f\u00f8re til mindre autonomi lokalt. Bekymret for at kulturkontoret og fagpersonell her ikke skal f\u00e5 v\u00e6re med \u00e5 avgj\u00f8re hvilke tilbud som skal videref\u00f8res eller ikke. Lokalt kulturarbeid St\u00f8rste bekymring er at dette fagomr\u00e5det ikke har blitt nevnt s\u00e5 langt i prosessen, det snakkes om barn og unge samt kulturlokaler, men dette fagomr\u00e5det forbig\u00e5s i stillhet. Bekymret for at lokalt nettverk og lokale samarbeidsprosjekter skal forvitre/forsvinne om ikke dette fagfeltet blir videref\u00f8rt. Pr i dag er vi bl.a. involvert i f\u00f8lgende: - Sammen for et varmere Nesttun (MO- senteret, Sesam, Birkeland menighet) - Arboretets dag - Liv og Lyst Hjellestad - Moby stiftelsen - Spillfestivalen - Historielagene - Lions - lokale profesjonelle ut\u00f8vere - Biblioteket Utover de som er nevnt her, samarbeider vi til enhver tid med enkeltpersoner/lag og organisasjoner n\u00e5r de m\u00e5tte ha behov for det, eller om de \u00f8nsker oss som samarbeidspart i ulike prosjekter. Kulturkontoret er det lokale kulturlivets fremste samarbeidspart og vi bist\u00e5r p\u00e5 en rekke omr\u00e5der: - koordinering av lokale kulturdager/m\u00f8nstringer - gir arrang\u00f8rkompetanse/utf\u00f8rer produksjonsm\u00f8ter ved behov - markedsf\u00f8ring og synliggj\u00f8ring av lokalt kulturarbeid og arrangement - utleie av kulturlokaler - s\u00f8ke tilskudd V\u00e5r bekymring er at lokalt kulturliv skal miste kulturkontorets service, tilrettelegging og bistand. Samtidig vil en nedleggelse av dette fagomr\u00e5det f\u00f8re til tap av lokal kunnskap, viktige nettverk og potensielt et svakere kulturliv lokalt i Bergen. Kulturhusdrift Bekymret for manglende kunnskap om kulturhusdrift blant beslutningstagerne (slik vi opplevde i 2017/2018 nevnt innledningsvis), vil f\u00f8re til alt for lav bemanning i forhold til de faktiske behov. Her er en oversikt over noen av oppgavene og kompetansen som m\u00e5 utf\u00f8res/innehas n\u00e5r man skal drifte et kulturhus: - Kompetanse innen arrangementsavvikling/risikovurderinger - Kompetanse sceneteknisk utstyr/bist\u00e5 innleide teknikere. Ha inng\u00e5ende kunnskap som gj\u00f8r at man kan kj\u00f8re/bist\u00e5 med store kompliserte og profesjonelle produksjoner med flere ulike grupperinger, som f.eks. kor/korps, band, dans, vokal, m.m. i en og samme forestilling. Rigge trygg scene for ut\u00f8vere, s\u00f8rge for at lysriggen er tilpasset de ulike sjangre av konserter/forestillinger. Bare for \u00e5 nevne noe, poenget er at man m\u00e5 ha inng\u00e5ende kunnskap for \u00e5 drifte en profesjonell scene tilknyttet kulturhus. - Kompetanse knyttet til vedlikehold/enkle reparasjoner av utstyr og instrumenter - Kompetanse knyttet til lydstudio - Brannvern/HMS - Liftsertifikat/riggekurs/person-l\u00f8fte kurs - Behandle leies\u00f8knader og bist\u00e5 leietakere b\u00e5de f\u00f8r, under og etter arrangement - Programmering av kulturhus, s\u00f8rge for at kulturhusets innhold oppleves relevant for publikum - Markedsf\u00f8ring av kulturhusets innhold (produsere tekster, pressedekning, foto- og film innhold til SoMe, brosjyrer, plakater, m.m.) - Daglig bistand til publikum og leietakere som kommer innom - Billett- og barsalg (Bikaboo og ticketco) - Utstillinger, behandle innkomne s\u00f8knader og bist\u00e5 utstiller. Disse oppgavene er pr n\u00e5 fordelt p\u00e5 flere ulike personer, ettersom det vil v\u00e6re for mye for 1 person \u00e5 h\u00e5ndtere. Ytrebygda Frivilligsentral Frivilligsentralene har ikke v\u00e6rt nevnt s\u00e5 langt i prosessen, men har registrert at byr\u00e5den \u00f8nsker at vi skal ha gode tilbud til seniorer, dette bidrar frivilligsentralen i h\u00f8y grad til. Der er det tilbud hver eneste ukedag, viktig at dette arbeidet blir videref\u00f8rt ellers er det mange som mister sitt nettverk og sine aktiviteter. Utleie og drift av lokaler Bekymret for at beslutningstagerne ikke forst\u00e5r hva dette inneb\u00e6rer. Det handler overhodet ikke kun om \u00e5 godkjenne/avsl\u00e5 s\u00f8knader i Aktiv kommune. Det vil selvsagt v\u00e6re ulikt hvor mye arbeid som kreves basert p\u00e5 de ulike lokalene, men alle leietakere m\u00e5 f\u00f8lges opp og lokaler m\u00e5 klargj\u00f8res for den aktiviteten som skal gjennomf\u00f8res. "
}