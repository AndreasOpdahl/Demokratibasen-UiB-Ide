{
  "dokument_id": "245bd53b-2b86-5191-91f4-43d9f56e9b37",
  "doc_type": "case_minutes",
  "kommune": 4601,
  "tittel": "Saksprotokoll UHSO, 05062024, Sak 69/24, \u00c5rsrapport luftkvalitet i Bergen 2023",
  "url": "https://bergen.kommune.no/politikere-utvalg/api/fil/bk360/10596892/Innstilling-vedtak-Arsrapport-luftkvalitet-i-Bergen-2023",
  "tekst": "\u00c5rsrapport luftkvalitet i Bergen 2023 Utvalg for helse og sosial behandlet saken i m\u00f8tet 05.06.2024 sak 69/24 og avga f\u00f8lgende innstilling: Bystyret tar \u00c5rsrapport for luftkvalitet i Bergen 2023 til orientering. Utvalg for helse og sosials behandling F\u00f8lgende representanter tok ordet: Eivind N\u00e6vdal-Bolstad (H), Per J\u00f8rgensen (FrP), Eva Synn\u00f8ve Hagewick Steigen (A), Diane A. Berbain (SV) Merknader fremsatt i utvalget: Diane A. Berbain (SV) fremsatte p\u00e5 vegne av SV f\u00f8lgende merknad: Bystyret mener at m\u00e5let om en samfunnsutvikling med minst mulig forurensing er uforenlig med byr\u00e5dets intensjon om \u00e5 skrote nullvekstm\u00e5let i trafikken og \u00e5 skaffe flere parkeringsplasser i og rundt bysentrum. \u00c5rsrapporten er tydelig p\u00e5 at trafikkmengde og kj\u00f8ret\u00f8yparkens sammensetting har avgj\u00f8rende betydning for utslipp fra trafikken. Som forurensningsmyndighet for lokal luftkvalitet har Bergen kommune b\u00e5de ansvar og tiltaksplikt for \u00e5 beskytte befolkningen mot helseskadelig luftforurensing. Flere biler, om de er elektriske eller diesel, betyr \u00f8kt utslipp. Elektrifisering av bilparken l\u00f8ser ikke problemet med svevest\u00f8vforurensing. B\u00e5de korttids og langtidseksponering av svevest\u00f8v \u00f8ker risikoen for d\u00f8delighet og sykelighet av hjertekar- og luftveislidelser, sies det i \u00e5rsrapporten. Bystyret er enig i at, for \u00e5 komme til m\u00e5let, det m\u00e5 bli enklere og rimeligere \u00e5 reise kollektivt. Kollektivdekningen m\u00e5 ogs\u00e5 v\u00e6re s\u00e5 god at buss eller bane kan bli et naturlig f\u00f8rstevalg for flere bergensere. Samtidig setter byr\u00e5det videre utbygging av bybanen til \u00c5sane p\u00e5 vent, og gj\u00f8r det mer attraktivt for bilister med flere parkeringsplasser. Bystyret mener at dette harmonerer ikke med m\u00e5let om \u00e5 bedre luftkvaliteten i byen. Votering: Innstillingen ble tiltr\u00e5dt enstemmig. Merknad fra SV, fremsatt av Diane A. Berbain (SV) fikk 7 stemmer (A, SV, MDG, R). Byr\u00e5det behandlet saken i m\u00f8tet 16.05.2024 sak 142/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5det og utvalgets innstilling er likelydende. "
}