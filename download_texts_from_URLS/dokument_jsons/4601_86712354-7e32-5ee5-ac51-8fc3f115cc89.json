{
  "dokument_id": "86712354-7e32-5ee5-ac51-8fc3f115cc89",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mailiss Solheim-\u00c5kerblom (R\u00f8dt) om pr\u00f8veprosjekt med gratis kollektivtransport i Bergen kommune",
  "url": "https://bergen.kommune.no/politikere-utvalg/api/fil/bk360/10125507/Svar-pa-representantforslag-fra-Mailiss-Solheim-Akerblom-Rodt-om-proveprosjekt-med-gratis-kollektivtransport-i-Bergen-kommune",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/16469-8 Saksbehandler: Amalie Hilde Fra Dato: 8. mai 2024 Byr\u00e5d for byutvikling Svar p\u00e5 representantforslag fra Mailiss Solheim-\u00c5kerblom (R\u00f8dt) om pr\u00f8veprosjekt med gratis kollektivtransport i Bergen kommune Forretningsutvalget har i m\u00f8te 6. februar 2024 i sak 47/24 fattet f\u00f8lgende vedtak: 1. Representantforslag fra Mailiss Solheim-\u00c5kerblom (R\u00f8dt) om pr\u00f8veprosjekt med gratis kollektivtransport i Bergen kommune, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.24 3. Utvalg for milj\u00f8 og byutvikling avgir innstilling i saken Representanten Mailiss Solheim-\u00c5kerblom (R\u00f8dt) har fremmet f\u00f8lgende representantforslag: I 2023 gjennomf\u00f8rte Stavanger kommune en periode med gratis kollektivtransport for kommunens innbyggere. I kommunestyrets vedtak st\u00e5r det: \u201cDette skal gj\u00f8res ved at kommunen som fellesskap \u2013 og ikke den enkelte innbygger/reisende selv, dekker inn budsjetterte billettinntekter fra innbyggere i Stavanger i vedtatt budsjett for Kolumbus.\u201d Ved \u00e5 gi innbyggerne gratis kollektivtrafikk, bidro kommunestyret i Stavanger til \u00e5 kutte i regningsbunken til folk flest. I en tid med priskrise er dette et godt og omfordelende tiltak. I rapporten \u201cLikestilling i transport\u201d fra Transport\u00f8konomisk institutt (T\u00d8I), kan vi lese at mangel p\u00e5 tilbud og mulighet til \u00e5 reise kollektivt, kan f\u00f8re til sosial eksklusjon eller isolering. I en tid der stadig flere sliter med \u00e5 f\u00e5 endene til \u00e5 m\u00f8tes, vil utgifter som ikke er strengt n\u00f8dvendige m\u00e5tte droppes, og kollektivbilletter kan i en del tilfeller falle inn under denne kategorien. B\u00e5de barn og voksne kan derfor st\u00e5 i fare for \u00e5 falle utenfor i samfunnet, fordi man selv eller foreldrene ikke har r\u00e5d til bussbilletten. Et godt og tilgjengelig kollektivsystem er helt avgj\u00f8rende for \u00e5 f\u00e5 ned utslippene og milj\u00f8avtrykkene fra transportsektoren. \u00c5 gi flere bergensere mulighet til \u00e5 velge buss, tog og bane, vil derfor v\u00e6re viktig for \u00e5 f\u00e5 til n\u00f8dvendige klimakutt. Samtidig vil gratis kollektiv f\u00f8rst og fremst v\u00e6re et sosialt utjevnende og omfordelende tiltak. Ordningen med gratis kollektiv i Stavanger ble gjennomf\u00f8rt ved at innbyggerne i kommunen som \u00f8nsket \u00e5 benytte seg av tilbudet, registrerte seg i et kollektiv-register, bestilte billetter gjennom kommunens nettsted og fikk billettene automatisk inn i kollektivselskapets eksisterende billett-app. Det var ogs\u00e5 mulig \u00e5 f\u00e5 billettene p\u00e5 reisekort for innbyggere som ikke brukte digital billett. Etter at prosjektet ble avsluttet, viste det seg at over 95 % brukte den digitale l\u00f8sningen. For \u00e5 f\u00e5 en kost-nytte-oversikt p\u00e5 gratis kollektiv i Bergen, vil det v\u00e6re hensiktsmessig \u00e5 gjennomf\u00f8re et pr\u00f8veprosjekt i Bergen kommune i en begrenset tidsperiode. I tillegg er den tidligere \u201cSentrumsbussen\u201d, bedre kjent som \u201cgratisbussen\u201d et kjent fenomen i Bergen kommune og man har klare kostnadsestimater for drift av en slik linje. Dette kan v\u00e6re et godt supplement under pr\u00f8veprosjektperioden. Det kan ogs\u00e5 v\u00e6re fornuftig \u00e5 etablere en slik linje p\u00e5 permanent basis, uavhengig av resultatene fra pr\u00f8veprosjektet med gratis kollektiv i hele kommunen. Forslag til vedtak: 1) Bystyret ber byr\u00e5det g\u00e5 i dialog med Vestland fylkeskommune om \u00e5 etablere en gratis busslinje i Bergen sentrum, etter modell fra \u201cSentrumsbussen\u201d som gikk fra 2003- 2010. M\u00e5let er \u00e5 starte drift av denne linjen innen utgangen av 2024. 2) Bystyret ber byr\u00e5det gjennomf\u00f8re tiltak for gratis kollektivtransport for alle innbyggere i Bergen kommune i fellesferien sommeren 2024, etter modell fra tiltaket Stavanger kommune gjennomf\u00f8rte i 2023. 3) Bystyret ber byr\u00e5det bruke erfaringene fra fellesferien 2024 til \u00e5 planlegge et pr\u00f8veprosjekt som strekker seg over minimum 6 m\u00e5neder og maks 2 \u00e5r, for gratis kollektivtransport i Bergen kommune. Forarbeidene skal inneholde oversikt over forventede utgifter, samt vurdere om det vil v\u00e6re hensiktsmessig \u00e5 ta kollektivtrafikken direkte inn under offentlig regi, i stedet for gjennom anbud. Bystyret understreker at utredningen ogs\u00e5 m\u00e5 inneholde oversikt over tiltakets resultat som sosialt utjevnende og hvor tilgjengelig tilbudet oppleves av brukerne. 4) Bystyret forutsetter at tillitsvalgte og aktuelle fagforeninger blir konsultert i disse arbeidene. Byr\u00e5dets vurdering av representantforslaget: Byr\u00e5det arbeider for \u00e5 f\u00e5 et velfungerende kollektivsystem for Bergen som i st\u00f8rst mulig grad bidrar til at arbeidsreiser i st\u00f8rst mulig grad betjenes av gange, sykkel og kollektiv. Sammen med samarbeidspartene i Milj\u00f8l\u00f8ftet settes det \u00e5rlig av ca: 58 millioner til reduserte billettpriser i tillegg til de rundt 300 ekstra millioner kroner til drift av kollektiv for \u00e5 styrke kollektivtilbudet. Representanten viser til at gratis kollektivtransport kan v\u00e6re et tiltak for sosial utjevning, bedre milj\u00f8, og reduserte klimagassutslipp. Byr\u00e5det vurderer imidlertid at s\u00e5 lenge det ikke kommer \u00f8kte bevillinger fra staten, b\u00f8r man v\u00e6re varsom med \u00e5 omfordele de begrensede midlene staten bidrar til kollektivtrafikken i Bergen. Gratis buss et sted vil kunne p\u00e5virke rutetilbudet et annet sted og overf\u00f8re arbeidsreisende p\u00e5 de lengre rutene fra kollektiv til personbil. Transport\u00f8konomisk institutt har forsket p\u00e5 effektene av gratis kollektivtransport. Oppsummert viser forskningslitteraturen og erfaringer fra andre byer i Europa og at gratis kollektivtransport i liten grad reduserer bilbruk og at det er lite treffsikkert som tiltak for omfordeling. Erfaringer fra fors\u00f8ksordninger i Europa viser at gratis kollektivtransport gir en stor ettersp\u00f8rselsvekst. Dette skjedde ogs\u00e5 under pilotperioden i Stavanger. P\u00e5 oppdrag fra Kolombus gjorde Transport\u00f8konomisk institutt en evaluering av gratis kollektivtransport i Stavanger. Rapporten viser at bruken av kollektivtrafikk har \u00f8kt som f\u00f8lge av ordningen, med 10,8% flere p\u00e5stigninger per d\u00f8gn. Veksten i kollektivreisene bidrar i de fleste eksemplene lite til redusert biltrafikk. Bilister er som regel lite f\u00f8lsomme for kollektivprisene, siden kollektivtransport allerede er sv\u00e6rt konkurransedyktig sammenliknet med bil n\u00e5r det gjelder pris. I Stavanger ble det funnet noe nedgang i bruk av bil og sykkel i pr\u00f8veperioden, men effekten er usikker. Kollektivtilbudet i Bergen er allerede kraftig subsidiert, og s\u00e6rlig m\u00e5nedskort er billig sammenliknet med kostnadene med \u00e5 drive tilbudet. Sammenliknet med andre byer i Norge er kollektivprisene i Bergensomr\u00e5det hverken h\u00f8ye eller lave, men ligger ca midt p\u00e5 gjennomsnittet. Takst er kun ett av mange tiltak for \u00e5 \u00f8ke bruken av kollektivtilbudet. Unders\u00f8kelser viser at de viktigste grunnene til at mange velger bort bussen til fordel for bil handler om tilbudet. Reisetid, frekvens og punktlighet er viktigere enn billigere billetter for \u00e5 f\u00e5 flere til \u00e5 velge kollektivtransport i stedet for bil. Kollektivsatsingen i Bergen har v\u00e6rt en stor suksess med en \u00f8kning i antall p\u00e5stigninger p\u00e5 over 140% siden 2010. \u00d8kningen skyldes i stor grad at tilbudet har blitt bedre, med kapasitetssterke linjer med hyppige avganger. S\u00e6rlig Bybanen har gitt mange flere kollektivpassasjerer. Et godt og forutsigbart kollektivtilbud med hyppige avganger er viktig for at personer med svakere \u00f8konomi kan delta i arbeidsliv, skole og fritidsaktiviteter, uten \u00e5 v\u00e6re avhengig av bil. Byr\u00e5det vil derfor heller prioritere \u00e5 jobbe for et bedre tilbud med hyppigere avganger, enn at tilbudet skal v\u00e6re gratis \u00e5 bruke. Pris har likevel stor betydning for lommeboka til mange som bruker kollektivtransport i hverdagen, og byr\u00e5det er opptatt av at prisniv\u00e5et ikke skal hindre folk fra \u00e5 komme seg rundt og delta i samfunnet. I dag har vi rabatter for studenter og eldre, og gratis reise for barn i f\u00f8lge med voksne, som gj\u00f8r kollektivtilbudet tilgjengelig for grupper som har et s\u00e6rlig behov for det. Byr\u00e5det mener imidlertid at gratis kollektivtransport til alle som et generelt tiltak er lite treffsikkert med tanke p\u00e5 \u00e5 bekjempe utenforskap. Sentrumsbussen ble avsluttet i 2011 p\u00e5 grunn av h\u00f8ye kostnader for kommunen, og at den i stor grad erstattet reiser til fots. Mye av form\u00e5let til sentrumsbussen var \u00e5 frakte folk fra parkeringshus inn til sentrum. Byr\u00e5det mener det ordin\u00e6re rutetilbudet til Skyss ivaretar dette behovet i tilstrekkelig grad og gir en tilfredsstillende tilgjengelighet i sentrum. Blant annet dekkes koblingen mellom bygarasjen og sentrum av Bybanen linje 1 og 2. Siden 2011 har ogs\u00e5 bysykkelordningen og el-l\u00f8perhjul tilf\u00f8rt nye og fleksible alternativer p\u00e5 korte reiser. Behovene til de reisende er forskjellige, og byr\u00e5det \u00f8nsker mer integrerte, tilpassede og fleksible takstordninger. Innf\u00f8ring av fleksibel rabatt p\u00e5 enkeltbilletter er et eksempel p\u00e5 et tiltak som er mer tilpasset de som reiser kollektivt av og til. Byr\u00e5det \u00f8nsker ogs\u00e5 velkommen pilotprosjekter som kan teste ut ny teknologi og digitale verkt\u00f8y, for eksempel fleksibel bestillingstransport, integrert mikromobilitet/bysykkel i kollektivbilletten, eller autonome kj\u00f8ret\u00f8y. Byr\u00e5det \u00f8nsker ogs\u00e5 mer fleksible takstordninger for de som reiser over kortere avstander. I dag koster billetten like mye om du skal fra Byparken til Danmarksplass, som hvis du reiser fra Knarvik til Os\u00f8yro. Byr\u00e5det har derfor tatt til orde for en gjennomgang av takstsystemet og soneinndelingen overfor Vestland fylkeskommune med tanke p\u00e5 \u00e5 utrede en egen \u00abBergenstakst\u00bb. \u00c5 innf\u00f8re gratis kollektivtransport p\u00e5 samme m\u00e5te som Stavanger kommune gjorde, vil v\u00e6re sv\u00e6rt kostbart for kommunen. Stavanger kommune betalte n\u00e6r 131 millioner kroner for innbyggernes billetter p\u00e5 buss, tog og b\u00e5t i 6 mnd. Siden det er betydelig forskjell p\u00e5 kollektivsystemene i Bergen og Stavanger, ville summen sannsynligvis bli h\u00f8yere i Bergen for en tilsvarende pilotperiode. I 2023 hadde Skyss billettinntekter p\u00e5 i overkant av 1 milliard, hvorav st\u00f8rstedelen kommer fra buss og bybane i Bergensomr\u00e5det. \u00d8kt ettersp\u00f8rsel og flere reisende som en f\u00f8lge av et gratis tilbud kan ogs\u00e5 bidra til \u00f8kt trengsel, som vil kreve flere avganger og gi \u00f8kte utgifter til drift. \u00c5 skulle dekke inntektstapet til Skyss i en kortere eller lengre periode vil f\u00e5 betydelige konsekvenser for kommunens \u00f8konomi. Byr\u00e5det mener at en slik pengebruk ikke kan forsvares ut fra nytten av tiltaket. Oppsummering Erfaringer fra andre byer viser at gratis kollektivtransport har begrenset effekt n\u00e5r det gjelder biltrafikk, klimagassutslipp og omfordeling. Et pilotprosjekt etter modell fra Stavanger ville ogs\u00e5 blitt sv\u00e6rt dyrt for kommunen. Byr\u00e5det mener andre tiltak vil v\u00e6re mer m\u00e5lrettet for \u00e5 \u00f8ke bruken av kollektiv i Bergen, og vil fortsette \u00e5 jobbe for fleksible takstordninger, flere avganger, og et bedre kollektivtilbud opp mot fylkeskommunen. Christine Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}