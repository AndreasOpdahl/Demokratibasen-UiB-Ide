{
  "dokument_id": "3e5ac533-6047-5a83-9381-cf7b4414dabf",
  "doc_type": "case_attachment",
  "kommune": 4601,
  "tittel": "Ytrebygda gnr 37 bnr 257 Nordre Vardhaugen 115, Klage over avslag p\u00e5 s\u00f8knad om tilbygg terrasse.pdf",
  "url": "https://bergen.kommune.no/politikere-utvalg/api/fil/bk360/10095249/Ytrebygda-gnr-37-bnr-257-Nordre-Vardhaugen-115-Klage-over-avslag-pa-soknad-om-tilbygg-terrasse-pdf",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/01533-6 Ytrebygda gnr 37 bnr 257 Nordre Vardhaugen 115, Klage over avslag p\u00e5 s\u00f8knad om tilbygg terrasse/altan Hva saken gjelder: Saken gjelder klage over avslag p\u00e5 s\u00f8knad om tilbygg til bolig i form av altan p\u00e5 17 m2. Tiltaket utvider uteomr\u00e5det til oms\u00f8kt bolig i 2. etasje, og bolig i 1. etasje f\u00e5r et overbygget areal ved sitt inngangsparti hvor barnevogner, sykler etc. kan lagres t\u00f8rt. Terrassebygget/ altanen blir festet til eksisterende fasade p\u00e5 bolig, og spenne over til natursteinmur som holder eksisterende terrasse. Det ble gitt avslag i vedtak datert 13.12.2023 med hjemmel i pbl. \u00a7 29-2 Visuelle kvaliteter, jf. KPA 2018 \u00a7 8 om arkitektur og byform. Vedtaket ble p\u00e5klaget av Folles\u00f8 Byggkonsult p\u00e5 vegne av tiltakshaver Elisabeth S\u00e6trevik i brev datert 28.12.2023. I samme s\u00f8knad ble det s\u00f8kt om oppf\u00f8ring av frittliggende bod 4,6 m2 BRA og 6,0 m2 BYA. I vedtak datert 13.12.2023 er det gitt tillatelse til boden. Tiltaket omfattes av reguleringsplan YTREBYGDA GNR 37 BNR 257, S\u00d8REIDE/ S\u00d8VIK/ STEINSVIK, BO3 12 OG 13, PLAN FOR UTBYGGING, plan nr. 8770061, vedtatt 09.06.1999 arealform\u00e5l: Privat uteareal. KPA 2018 viser eiendommen som Ytre fortettingssone. Tiltaket er avhengig av dispensasjon fra reguleringsplankartet \u00abplan for utbygging\u00bb. Det er s\u00f8kt om dispensasjon, men dette ble ikke realitetsbehandlet i vedtaket. Ansvarlig s\u00f8ker opplyser at tiltaket er nabovarslet to ganger i samsvar med pbl \u00a7 21-3, en gang i forbindelse med bygges\u00f8knaden og s\u00e5 s\u00f8knad om dispensasjon. Det er mottatt merknad fra gnr 37 bnr 257 Erik Talhaug, seksjonsnr 16. Merknaden g\u00e5r i hovedsak p\u00e5 at eventuell m\u00e5ling og retting av gjerdet m\u00e5 gj\u00f8res i samarbeid med seksjonsnr 16. Boden skal plasseres midt mellom boligene og vinkelrett. S\u00f8ker har kommentert at: I utgangspunktet er det \u00f8nskelig med bod mot nr. 117, men dette vil \u00f8delegge deres uteareal grunnet at de er innerst i rekken. Boden er derfor plassert mot nabo i nr. 113. Dette anses ivaretatt p\u00e5 tegningene. Klagers anf\u00f8rsler: Klager gj\u00f8r gjeldende at byggefeltet ikke har noe s\u00e6rpreg, og en er ikke enig i at tiltaket gir en ubalansert volumfordeling. Det er fult mulig for nabo p\u00e5 senere tidspunkt \u00e5 bygge tilsvarende altan som kobles sammen med oms\u00f8kt tiltak. P\u00e5 bakgrunn av at dette er et avslag basert p\u00e5 estetikk, er det ingen nye moment fra s\u00f8ker og tiltakshavers side. Klager skriver i e-post datert 16.01.2023; \u00abDet er ikke mulig \u00e5 komme til enighet i sameiet med skissert l\u00f8sning med felles utbygging. Vi bekrefter at vi g\u00e5 videre med klagen som tidligere ble oversendt til byggesak.\u00bb. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. 1 Som det f\u00f8lger av klagen, er det ikke anf\u00f8rt mye momenter. Klager er uenig i vurderingen og \u00f8nsker at saken skal vurderes p\u00e5 nytt. Fagetaten viser til at det er skj\u00f8nnsut\u00f8velsen i avslaget klager er uenig i. At klager ikke f\u00e5r til felles l\u00f8sning i sameiet kan ikke medf\u00f8rer at man kan se bort fra krav til visuelle kvaliteter. Fagetaten viser til at begrunnelse som gjelder visuelle kvaliteter er grundig. Det er ogs\u00e5 gitt veiledning i forhold til utforming (De ble foresl\u00e5tt \u00e5 redusere/trekke tilbake slik at terrassebygget/altan g\u00e5r parallelt med husveggen). Etter dette kan ikke fagetaten se at det skj\u00f8nn som er lagt til grunn i vurderingen av tiltakets visuelle kvaliteter b\u00e5de i seg selv og i forhold til dets bygde og naturlige omgivelser er uriktig. Videre er fagetaten negative til \u00e5 innvilge dispensasjon fra reguleringsplankartet \u00abplan for utbygging\u00bb. Det vises imidlertid i avslaget til at det kan vurderes \u00e5 innvilge dispensasjon dersom tiltakshaver enten im\u00f8tekommer anbefalt reduksjon eller g\u00e5r sammen med tilgrensende seksjonseier for \u00e5 utforme et mellombygg. Det vises eller til Plan- og bygningsetatens notat datert 13.02.2024 i sin helhet. Byr\u00e5dens vurdering og konklusjon: Byr\u00e5den har vurdert saken og er kommet til at klagen kan tas til f\u00f8lge. Etter byr\u00e5dens vurdering er det grunnlag for \u00e5 dispensere fra reguleringsplankartet \u00abplan for utbygging\u00bb, jf. pbl. \u00a7 19-2. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynene bak planen for utbygging er \u00e5 sikre en enhetlig utbygging av omr\u00e5det. Byr\u00e5den ser at hovedformen av husene i hovedsak er ivaretatt slik at de er like. Planen er fra 1999, og siden den gang har det skjedd endringer som medf\u00f8rer at de ikke lenger er helt identiske. S\u00f8ker har vist til eksempler p\u00e5 endringer som er gjort. Det oms\u00f8kte tiltak knytter seg til hensiktsmessig utforming av uteoppholdsareal, og vil underordne seg bygningens hovedform. Byr\u00e5den mener derfor at hensynet som nevnt ikke vil bli \u00abvesentlig tilsidesatt\u00bb ved at det dispenseres. Fordelene med \u00e5 dispensere er at tiltakshaver f\u00e5r et hensiktsmessig og praktisk utformet uteoppholdsareal, samtidig som det lages et rom p\u00e5 undersiden som kommer boligen i f\u00f8rste etasje til gode i form av ly for eksempelvis barnevogn. Da det er tale om en mindre endring, mener byr\u00e5den at det er f\u00e5 ulemper med \u00e5 dispensere. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Byr\u00e5den mener at tiltaket innehar tilfredsstillende visuelle kvaliteter, jf. pbl. \u00a7 29-2, jf. KPA 2018 \u00a7 8 om arkitektur og byform. Det er utformet i tr\u00e5d med sin hensikt som terrasse, og skiller seg ikke negativt ut i omr\u00e5det. Videre underordnet terrassen seg bygningens hovedform. Byr\u00e5den tar klagen til f\u00f8lge. 2 Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre ledd oppheves Plan- og bygningsetatens vedtak datert 13.12.2023. 2. Med hjemmel i plan- og bygningsloven \u00a7 19-2 innvilges dispensasjon fra reguleringsplankartet \u00abplan for utbygging i reguleringsplannr. 8770061. 3. I medhold av plan- og bygningsloven \u00a7\u00a7 20-1 og 21-4 gis det tillatelse til oms\u00f8kte tiltak. 4. Det overlates Plan- og bygningsetaten \u00e5 utferdige den endelige tillatelsen, med en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 12. mars 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 13.02.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage over avslag 5. Avslag p\u00e5 s\u00f8knad om terrassebygg, altan 6. Anmodning om redusert tiltak og tilsvar 7. S\u00f8knad 8. Tegninger 9. Nabomerknader 10. Vedtak endring av bygg \u2013 utvendig - tilbygg 3 "
}