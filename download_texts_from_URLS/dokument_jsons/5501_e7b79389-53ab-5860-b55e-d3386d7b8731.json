{
  "dokument_id": "e7b79389-53ab-5860-b55e-d3386d7b8731",
  "doc_type": "case_attachment",
  "kommune": 5501,
  "tittel": "Bedriftsforsamlingen i Troms Kraft - utredning styringsform 290425",
  "url": "https://innsyn.tromso.kommune.no/application/getMoteDokument?dokid=2002067195",
  "tekst": "UTREDNING \u2013 FREMTIDIG STYRINGSFORM I TROMS KRAFT AS 1. Innledning Eierne i Troms Kraft AS org.nr. 979 468 792, Troms Holding AS (60 %-eierandel) og Troms\u00f8 kommune (40 % - eierandel), har v\u00e5ren 2024 vedtatt ny eierstrategi for selskapet. Fylkestinget i Troms ba i sak 60/24 om at styret i Troms Holding AS vedtok den p\u00e5 sin generalforsamling i 2024. I tr\u00e5d med aksjon\u00e6ravtalen for Troms Holding AS skal eierskapet i Troms Kraft forvaltes som om Troms fylkeskommune var direkte aksjon\u00e6r i Troms Kraft. Eierne har et langsiktig perspektiv og sammenfallende m\u00e5l med sitt eierskap i selskapet. Troms Kraft har en viktig samfunnsrolle hvor fortsatt offentlig eierskap av kritisk infrastruktur og det \u00e5 sikre stabil og tilstrekkelig tilgang av fornybar energi i regionen vektlegges. Begge eierne har et forretningsmessig m\u00e5l med eierskapet i Troms Kraft, som inneb\u00e6rer tydelige krav til avkastning p\u00e5 investert kapital som reflekterer risikoen for denne type virksomhet. Troms Kraft skal i henhold til ny eierstrategi ta hensyn til omgivelsene og samarbeide konstruktivt med ber\u00f8rte parter der de har og planlegger sin produksjon og kraftnett. N\u00e5r det gjelder styringsform og utarbeidelse av styringsdokumenter ble f\u00f8lgende sammenfallende vedtak gjort av Troms fylkeskommune og Troms\u00f8 kommune: 4. Eierne vil innen generalforsamlingen 2025 vurdere \u00e5 endre styringsmodell i selskapet ved \u00e5 avskaffe bedriftsforsamlingen som en del av styringsstrukturen i selskapet. Det gjennomf\u00f8res i forkant en utredning som ser p\u00e5 ivaretakelse av bedriftsforsamlingens funksjoner og de ansattes rettigheter, og med s\u00e6rlig fokus p\u00e5 selskapet som et offentlig eid selskap. En eventuell avvikling skal gj\u00f8res i tett dialog mellom eierne, selskapet og de ansatte, og i tr\u00e5d med aksjelovens \u00a76-35. 5. Eierne vil innen generalforsamlingen 2026 utarbeide og vedta en aksjon\u00e6ravtale i Troms Kraft. I denne utredningen redegj\u00f8res det for bedriftsforsamling som styringsform, dagens erfaringer og trender knyttet til bruk av bedriftsforsamlinger i norske selskaper, samt bedriftsforsamlingens rolle i Troms Kraft AS. Til slutt vurderes kostnader og effektivisering, politisk styring og kontroll, samt ansattes innflytelse og deltakelse som sentrale momenter. 2. Generell beskrivelse av bedriftsforsamling som styringsform Bedriftsforsamling er en s\u00e6rnorsk ordning som kan etableres i st\u00f8rre aksjeselskaper. Ordningen har sin bakgrunn i behovet for et utvidet og balansert styringsorgan som skal sikre b\u00e5de eiernes, de ansattes og samfunnets interesser. Utredning \u2013 Fremtidig styringsform i Troms Kraft AS 310325 1 2.1 Lovmessig grunnlag og form\u00e5l Reglene om bedriftsforsamling finnes hovedsakelig i aksjeloven (asal.) (\u00a76-35) og allmennaksjeloven (\u00a7 6-35 til \u00a7 6-40). Plikten til \u00e5 opprette bedriftsforsamling dersom selskapet har mer enn 200 ansatte, ble tatt inn i aksjelovene i 1972. Samtidig fikk de ansatte i selskap med mer enn 50 ansatte rett til \u00e5 kreve representasjon i selskapets styre. I begge organ ble representasjonen fra de ansatte satt til en tredjedel av medlemmene. Bedriftsforsamling utl\u00f8ser imidlertid ogs\u00e5 styrerepresentasjon slik at de ansatte skal v\u00e6re representert i begge organ. I 1988 ble loven endret slik at det \u00e5pnes for \u00e5 legge ned bedriftsforsamlingen etter avtale med de ansatte eller fagforening som dekker to tredjedeler av de ansatte. I slike tilfeller skal de ansatte kompenseres med et ekstra styremedlem eller to observat\u00f8rer. Bedriftsforsamlingen er tiltenkt en kontroll- og tilsynsfunksjon, samt \u00e5 fungere som et overordnet organ mellom generalforsamling og styre. Bedriftsforsamlingens kompetanse er beskrevet i allmennaksjeloven. I hovedtrekk har forsamlingen fire oppgaver: I. Styrevalg: Kompetansen til \u00e5 velge selskapets styre er alts\u00e5 tillagt bedriftsforsamlingen og ikke generalforsamlingen. II. F\u00f8re tilsyn med styrets og daglig leders forvaltning av selskapet III. Gi uttalelse til generalforsamling om styrets forslag til bruk av overskudd (eller dekning av tap) IV. Etter forslag fra styret skal bedriftsforsamlingen treffe avgj\u00f8relse i st\u00f8rre saker som gjelder investeringer eller reorganisering eller omlegging av driften. \u00abSt\u00f8rre\u00bb tolkes vanligvis som saker som ang\u00e5r 10 prosent av de ansatte eller av kapitalen. 2.2 Sammensetning Bedriftsforsamlingen skal best\u00e5 av representanter valgt av aksjon\u00e6rene i generalforsamlingen og representanter valgt av og blant de ansatte. Etter allmennaksjeloven skal minst en tredel av bedriftsforsamlingens medlemmer v\u00e6re ansattvalgte. Sammensetningen skal gjenspeile selskapets eierstruktur og antall ansatte. Vanligvis velges bedriftsforsamlingen for to \u00e5r av gangen. 3. Erfaringer fra andre selskaper og trender 3.1 Utbredelse og utvikling Etter at aksjeloven i 1988 \u00e5pnet for at en kunne erstatte bedriftsforsamling med avtalefestet ekstra styrepresentasjon for de ansatte har v\u00e6rt en gradvis reduksjon i antall selskaper som Utredning \u2013 Fremtidig styringsform i Troms Kraft AS 310325 2 velger \u00e5 opprette eller opprettholde bedriftsforsamling. Dette gjelder b\u00e5de blant privateide og offentlige eide selskaper. Det foreligger liten dokumentasjon og forskning som beskriver utviklingen i bedrifts- forsamling som styreform. Samtidig blir ikke bedriftsforsamlinger / bedriftsforsamlings- medlemmer registrert i Br\u00f8nn\u00f8ysund. Det er derfor ikke lett \u00e5 finne oversikter over hvor mange selskaper som benytter seg av bedriftsforsamling som styreform. I en masteroppgave fra universitetet i Oslo fra 2010 ble det opplistet 20 selskaper med bedriftsforsamling, mens i en FAFO rapport fra 2014 ble ansl\u00e5tt at 17 selskaper hadde bedriftsforsamling som styreform. Flere av selskapene fra hhv. 2010 og 2014 har valgt \u00e5 avvikle bedriftsforsamling de senere \u00e5r. Det gjelder blant annet Norsk Hydro ASA i 2022 og Nord-Tr\u00f8ndelag Elektrisitetsverk AS (NTE) i 2024. Innenfor kraftbransjen var det i 2010 seks selskaper som hadde bedriftsforsamling. Ved konsolideringer, sammensl\u00e5inger og av ulike andre \u00e5rsaker har Agder Energi, Eidsiva Energi, Tr\u00f8nderEnergi og NTE avviklet bedriftsamlingene sine. Det er bare Lyse Energi i tillegg til Troms Kraft som fortsatt har virksomme bedriftsforsamlinger. Samlet sett er det i underkant av 10 selskaper i Norge som fortsatt har bedriftsforsamlinger som styringsform. 4. Bedriftsforsamlingens rolle i Troms Kraft AS 4.1 Om Troms Kraft AS Troms Kraft er et vertikalt integrert energikonsern, med hovedkontor i Troms\u00f8. Konsernets forretningsomr\u00e5der inkluderer fornybar kraftproduksjon, nettvirksomhet og salg av kraft. Morselskapet Troms Kraft AS eies av Troms Holding AS (60 %) og Troms\u00f8 kommune (40 %). Troms Holding AS ble stiftet i 2019, og eies av Troms fylkeskommune (65 %) og kommunene i Troms (21), hver med 1,67 %. Konsernet best\u00e5r av f\u00f8lgende selskap: \u2022 Troms Kraft AS (morselskap) \u2022 Troms Kraft Produksjon AS (100 %) \u2022 Troms Kraft Vind AS (100 %) \u2022 Arva AS (60 %) \u2022 Ishavskraft AS (100 %) \u2022 Fjuel Troms\u00f8 AS (51 %) Konsernet har kraftproduksjon i 7 kommuner i Troms, nettvirksomhet i 12 kommuner i Troms og i 7 kommuner i Nordland, samt salg av str\u00f8m til sluttbrukere i hele Norge. \u00c5rlig fornybar kraftproduksjon utgj\u00f8r om lag 1100 GWh. Antall kilometer kraftlinjer utgj\u00f8r om lag 16.000 Utredning \u2013 Fremtidig styringsform i Troms Kraft AS 310325 3 Konsernet hadde i 2024 om lag 350 ansatte. 4.2 Sammensetning og mandat Bedriftsforsamlingen i Troms Kraft best\u00e5r av 15 medlemmer hvorav 6 utnevnes fra Troms Holding (Troms fylkeskommune), 4 utnevnes fra Troms\u00f8 kommune, og 5 er valgt av og blant de ansatte. Funksjonstiden f\u00f8lger den kommunale / fylkeskommunale valgperioden p\u00e5 4 \u00e5r. Bedriftsforsamlingen konstituerer seg selv, og velger bedriftsforsamlingens leder og nestleder. Bedriftsforsamlingens oppgaver f\u00f8lger av aksjeloven og vedtektene til Troms Kraft. Bedriftsforsamlingens oppgaver: \u2022 Velge styre og styreleder/nestleder \u2022 F\u00f8re tilsyn med styrets og administrerende direkt\u00f8rs forvaltning av selskapet \u2022 Det kan opprettes et arbeidsutvalg og fastsettes instruks for dette \u2022 Gi uttalelse til generalforsamlingen om \u00e5rsoppgj\u00f8ret \u2022 P\u00e5 grunnlag av styrets forslag gj\u00f8re vedtak om investeringer av betydelig omfang i forhold til selskapets ressurser \u2022 P\u00e5 grunnlag av styrets forslag gj\u00f8re vedtak om rasjonalisering eller omlegging av driften som medf\u00f8rer st\u00f8rre endring eller omdisponering av arbeidsstyrken Bedriftsforsamlingen m\u00f8tes minimum en gang i \u00e5ret. Valgkomiteen utg\u00e5r fra bedriftsforsamlingen og best\u00e5r av leder, to medlemmer og to varamedlemmer. Valgkomiteens oppgaver er \u00e5 innstille ovenfor bedriftsforsamlingen p\u00e5 eiervalgte konsernstyremedlemmer og varamedlemmer, konsernstyrets leder og nestleder, samt honorar til medlemmer av konsernstyret. Valgkomiteen gjennomf\u00f8rer det antall m\u00f8ter som valgkomiteen finner n\u00f8dvendig. 5. Vurderingsmomenter \u2013 bedriftsforsamlingens rolle fremover 5.1 Ansattes innflytelse og deltagelse Bedriftsforsamlingen ble etablert i 1972 som en del av en st\u00f8rre bedriftsdemokratisk reform i Norge. Gjennom valg av representanter til styre og bedriftsforsamling skulle de ansatte ta del i styringen av selskapene. Medbestemmelse, medvirkning og deltakelse er viktige normer i norsk arbeidsliv. Det skilles normalt mellom fire ulike former for ansattes innflytelse: i) Retten til \u00e5 f\u00f8re tarifforhandlinger og inng\u00e5 avtaler ii) Medansvar gjennom representasjon i selskapets styrende eller besluttende organ iii) Representasjon i samarbeidsorgan med r\u00e5dgivende eller orienterende funksjon Utredning \u2013 Fremtidig styringsform i Troms Kraft AS 310325 4 iv) Direkte medvirkning fra den enkelte Det har generelt v\u00e6rt gjort lite forskning p\u00e5 bedriftsforsamlingens rolle som styringsform og hvorvidt den er et nyttig redskap for ansattes muligheter til \u00e5 p\u00e5virke selskapenes disposisjoner. FAFO har i 2014-15 konkludert med at bedriftsforsamlingen har liten verdi for ansattes muligheter til \u00e5 p\u00e5virke de beslutninger som fattes. Dette skyldes for det f\u00f8rste at det er sv\u00e6rt f\u00e5 selskap som har benyttet seg av ordningen med bedriftsforsamling, og for det andre at de viktige beslutningene fattes i styret. Dersom de ansatte vil p\u00e5virke eiernes disposisjoner er styreplass en langt viktigere arena enn bedriftsforsamlingene. Dette er en p\u00e5stand som st\u00f8ttes av alle akt\u00f8rene FAFO i sin utredning har v\u00e6rt i kontakt med. I 1988 ble det mulig \u00e5 inng\u00e5 en avtale med de ansatte om \u00e5 legge ned bedriftsforsamlingen. Nedleggelsene kan inneb\u00e6re \u00f8kt ansatterepresentasjon i styret \u2013 (ett medlem eller to observat\u00f8rer). I utgangspunktet kan de ansatte kreve 1/3 av styrets medlemmer, uten bedriftsforsamling \u00f8kes dette til 1/3 pluss 1. Det finnes ingen oversikt over slike avtaler, men FAFO har konkludert med at om lag 60 % av selskapene har en styresammensetning i tr\u00e5d med kravet om ekstra representasjon. De ansatte har i dag to styrerepresentanter i konsernstyret i Troms Kraft. De ansatte / tillitsvalgte har ved flere anledninger st\u00f8ttet at bedriftsforsamling avvikles under den forutsetning at de ansatte f\u00e5r et ekstra styremedlem i konsernstyret, samt at datterselskaper med over 15 ansatte beholder ansattvalgt styrerepresentant. Det at bedriftsforsamlingen m\u00f8tes kun 1-2 ganger hvert \u00e5r gj\u00f8r at organet reelt sett ikke har mulighet til \u00e5 f\u00f8re tilsyn med selskapet. 5.2 Eierstyring og kontroll Aksjon\u00e6renes rettigheter og selskapsorganenes oppbygning og kompetanse er gitt i aksjeloven. Bedriftsforsamlingens er et ekstra organ mellom styret og generalforsamlingen. Eierens viktigste funksjon er \u00e5 velge styret og ha oppsyn og kontroll med styret. Med bedriftsforsamling blir eierstyringen mer indirekte gjennom en bedriftsforsamling som formelt sett velger styret og f\u00f8rer tilsyn med virksomheten. FAFO har i sin rapport \u00abBedriftsforsamlingen- pleie eller plikt\u00bb fra 2014 belyst ulike aspekter rundt bedriftsforsamlingens rolle for \u00e5 sikre god eierstyring og selskapsledelse. Rapporten er bygd opp p\u00e5 en kvalitativ tiln\u00e6rming hvor ulike akt\u00f8rer med tilknytning til bedriftsforsamling; eiere, adm. direkt\u00f8rer, medlemmer og ledere av bedriftsforsamling og selskapsjurister, er intervjuet. Styret er som nevnt selskapenes viktigste organ. Hvorvidt bedriftsforsamlingen gj\u00f8r det mer komplisert \u00e5 sette et kompetent og effektivt styre med den rette eierrepresentasjonen er et sentralt sp\u00f8rsm\u00e5l i vurdering av bedriftsforsamlingens funksjon og rolle. I rapporten fra FAFO vises til at bedriftsforsamlingen skaper en viss treghet i systemet. Generalforsamlingen kan lettere kaste et styre som ikke fungerer. Med bedriftsforsamling vil et aksjon\u00e6roppr\u00f8r ta lengre tid, men en stor eier vil uansett f\u00e5 det som han vil i forhold til styresammensetning. Utredning \u2013 Fremtidig styringsform i Troms Kraft AS 310325 5 N\u00e5r det gjelder bedriftsforsamlingens ansvar som kontrollorgan ble det p\u00e5pekt at bedriftsforsamlingen stort sett blir sett p\u00e5 \u00e5 ha en ren proformafunksjon. I henhold til loven er det mulighet for bedriftsforsamlingen \u00e5 ettersp\u00f8rre informasjon eller iverksette egne unders\u00f8kelser. I praksis gjennomf\u00f8res dette ikke selv om FAFO viser til at det fra bedriftsforsamlingens medlemmer stilles kritiske sp\u00f8rsm\u00e5l til administrasjonen eller styreleder. \u00abAdministrasjonens redegj\u00f8relse tas til f\u00f8lge\u00bb er en formulering som ofte fremkommer i referatene fra m\u00f8ter i bedriftsforsamlingen. Det at bedriftsforsamlingen sees p\u00e5 \u00e5 ha en ren proformafunksjon i forhold til kontrolloppgaver samsvarer med det syn tillitsvalgte i Troms Kraft har hatt. Generelt foreg\u00e5r eierdialogen i selskaper p\u00e5 to m\u00e5ter; den formelle gjennom generalforsamling og den uformelle gjennom eierm\u00f8ter eller \u00f8vrige selskapskontakt. Store aksjon\u00e6rer g\u00e5r ikke til bedriftsforsamlingen, men direkte til selskapsledelse / administrasjon ved informasjonsbehov eller avklaring rundt strategiske veivalg. Direkte selskapskontakt anses som viktig n\u00e5r raske beslutninger skal tas og \u00f8nsket om konfidensialitet er til stede. I ny eierstrategi for Troms Kraft AS har ikke bedriftsforsamlingen noen rolle i eierdialogen mellom eierne; Troms Holding AS og Troms\u00f8 kommune, og selskapet. Form\u00e5let med m\u00f8tene er todelt; 1. Koordinere og avklare eiermessige problemstillinger eierne imellom 2. Etablere en l\u00f8pende styringsdialog med selskapet (representert ved styret/konsernsjef), hvor ogs\u00e5 viktige og prinsipielle saker kan diskuteres. Beslutninger som krever eiergodkjenning, kan kun fattes gjennom vedtak p\u00e5 generalforsamling. Bedriftsforsamlingen har alts\u00e5 ingen rolle i verken den formelle eller uformelle eierdialogen i Troms Kraft AS. 5.3 Kostnader og ressursbruk Det er ikke fastsatt hvor hyppig en bedriftsforsamling skal samles, men normalt m\u00f8tes organet 1-4 ganger i \u00e5ret. I Troms Kraft m\u00f8tes bedriftsforsamlingen minimum en gang i \u00e5ret. Honorarene til bedriftsforsamlingens medlemmer er som f\u00f8lger: - Leder: kr. 40.000 pr \u00e5r. - Medlemmer: kr 4.000 pr m\u00f8te - Varamedlemmer: kr 4.000 pr. m\u00f8te Hvis bedriftsforsamlingen i Troms Kraft m\u00f8tes en gang i \u00e5ret vil kostnader til honorarer l\u00f8pe seg til kr 96.000, mens to m\u00f8ter i \u00e5ret medf\u00f8rer kostnader p\u00e5 kr 152.000. I tillegg vil det p\u00e5l\u00f8pe noen kostnader for administrasjonen og styret til forberedelse og gjennomf\u00f8ring av m\u00f8ter. Samlet sett er det dog lite utgifter knyttet til hvordan bedriftsforsamlingen praktiseres i Troms Kraft. En eventuell avvikling i bedriftsforsamlingen medf\u00f8rer samtidig at styregodtgj\u00f8relsen vil \u00f8ke noe som f\u00f8lge av kravet til \u00f8kt styrepresentasjon for de ansatte. I en vurdering av hvorvidt bedriftsforsamlingen skal avvikles som styreform i Troms Kraft er det derfor lite relevant \u00e5 vektlegge l\u00f8pende kostnader. Utredning \u2013 Fremtidig styringsform i Troms Kraft AS 310325 6 Hvis en i fremtiden vurderer at bedriftsforsamlingen skal ha en mer sentral rolle som kontrollorgan og i eierstyringen av Troms Kraft er det dog n\u00f8dvendig at ressursbruken og m\u00f8tefrekvensen \u00f8kes betydelig. Det vil selvsagt ogs\u00e5 medf\u00f8re at kostnadene knyttet til bedriftsforsamlingen \u00f8kes tilsvarende. 5.4 \u00d8vrige forhold FAFO tar opp en del \u00f8vrige faktorer som kan spille inn n\u00e5r en skal vurdere bedrifts- forsamlingens rolle som styringsform. (i) Ambassad\u00f8r / omd\u00f8mme Det anf\u00f8res at de virksomheter som har bedriftsforsamling har et nettverk av medlemmer som kan v\u00e6re gode ambassad\u00f8rer for selskapet. Sammensetning av bedriftsforsamlingen er her avgj\u00f8rende, hvor en god og balansert fordeling blant aksjon\u00e6rer og ansatte er viktig. Det at flere f\u00e5r eierskap til selskapet og kan fremsnakke selskapets m\u00e5l, utvikling og verdigrunnlag er av betydning. Bedriftsforsamlingen i Troms Kraft best\u00e5r at 15 medlemmer hvorav 10 er fordelt blant eierne etter eierandel. Eierrepresentantene som utnevnes av henholdsvis Troms Holding og Troms\u00f8 kommune er politikere med ulik st\u00e5sted og geografisk tilh\u00f8righet. Samtidig fremkommer det i ny eierstrategi at Troms Kraft har en viktig samfunnsrolle hvor det \u00e5 sikre stabil og tilstrekkelig tilgang av fornybar energi i regionen. Det fremkommer videre betydningen av \u00e5 ha stedbunden kapital i landsdelen for \u00e5 sikre offentlig eierskap til energiproduksjon og - distribusjon og regional utvikling. For Troms Kraft som offentlig eid energikonsern, med en sentral samfunnsrolle i regionen s\u00e5 kan bedriftsforsamlingens medlemmer spille en rolle som ambassad\u00f8rer for selskapet. Det fordrer dog at bedriftsforsamlingen tillegges st\u00f8rre anseelse og at det investeres langt mer ressurser i m\u00f8teaktivitet og deltagelse fra medlemmenes side. (ii) Forsikringsordning i krisetider Bedriftsforsamling inneb\u00e6rer at selskapet har et ekstra organ som kan ta ansvar dersom selskapet kommer i krise eller st\u00e5r i ferd med \u00e5 bli \u00f8delagt av interne konflikter eller uenigheter mellom eierne. Respondentene i FAFO-rapporten fra 2014 mener dog at bedriftsforsamlingen er et lite egnet organ for \u00e5 h\u00e5ndtere slike konflikter. For det f\u00f8rste vil selskapene ha sterke insentiv for \u00e5 holde slike saker unna offentligheten, det gj\u00f8r at bedriftsforsamlingen er lite egnet arena. Bedriftsforsamlingen vil videre ikke inneha tilstrekkelig med informasjon til \u00e5 gripe inn p\u00e5 en kraftfull og adekvat m\u00e5te. For at bedriftssamlingen skal ha en slik forsikringsordning er det n\u00f8dvendig \u00e5 bygge opp kunnskap og informasjon blant bedriftsforsamlingens medlemmer. Det krever igjen at det investeres ressurser i \u00f8kt m\u00f8teaktivitet og deltagelse fra medlemmenes side. Utredning \u2013 Fremtidig styringsform i Troms Kraft AS 310325 7 6. Oppsummering og anbefalinger Bedriftsforsamlingen ble etablert i 1972 som en del av en st\u00f8rre bedriftsdemokratisk reform i Norge. Gjennom valg av representanter til styre og bedriftsforsamling skulle de ansatte ta del i styringen av selskapene. Etter at aksjeloven i 1988 \u00e5pnet for at en kunne erstatte bedriftsforsamling med avtalefestet ekstra styrepresentasjon for de ansatte, har det v\u00e6rt en gradvis reduksjon i antall selskaper som velger \u00e5 opprettholde bedriftsforsamling. Samlet sett er det i underkant av 10 selskaper i Norge som fortsatt har bedriftsforsamling som styringsform. Av kraftselselskaper er det kun Lyse Energi i tillegg til Troms Kraft som fortsatt har bedriftsforsamling. Nord-Tr\u00f8ndelag Elektrisitetsverk AS (NTE) avviklet bedriftsforsamlingen i 2024. Bedriftsforsamlingen i Troms Kraft best\u00e5r av 15 medlemmer hvorav 6 utnevnes fra Troms Holding (Troms fylkeskommune), 4 utnevnes fra Troms\u00f8 kommune, og 5 er valgt av og blant de ansatte. Bedriftsforsamlingen m\u00f8tes minimum en gang i \u00e5ret, og deres hovedoppgaver er valg av styre og f\u00f8re tilsyn med styrets og administrerende direkt\u00f8rs forvaltning av selskapet. Hovedargumentet for \u00e5 opprette bedriftsforsamling i Troms Kraft var \u00e5 styrke de ansattes innflytelse og medbestemmelse i styringen av konsernet. Det er i s\u00e5 m\u00e5te av stor betydning hvilket syn de ansatte / tillitsvalgte har rundt bedriftssamlingens rolle. Ved flere anledninger har de ansatte / tillitsvalgte st\u00f8ttet at bedriftsforsamling avvikles under den forutsetning at de ansatte f\u00e5r et ekstra styremedlem i konsernstyret, samt at datterselskaper med over 15 ansatte beholder ansattvalgt styrerepresentant. Bedriftsforsamlingen anses ikke som et organ som fatter viktige beslutninger. Det at bedriftsforsamlingen m\u00f8tes kun 1-2 ganger hvert \u00e5r gj\u00f8r at organet reelt sett ikke har mulighet til \u00e5 f\u00f8re tilsyn med selskapet. I ny eierstrategi for Troms Kraft er bedriftssamlingen ikke tillagt noen rolle i eierstyringen av konsernet. Den uformelle eierdialogen skjer gjennom \u00e5rlige eierm\u00f8ter og \u00f8vrige selskapskontakt mellom styret / adm.direkt\u00f8r og henholdsvis fylkesordf\u00f8rer og ordf\u00f8rer som eierrepresentanter. Beslutninger som krever eiergodkjenning, kan kun fattes gjennom vedtak p\u00e5 generalforsamling. For at bedriftssamlingen skal ha en fremtidig relevant rolle som kontrollorgan og styrke dens funksjon som ambassad\u00f8r for et offentlig eid energikonsern krever det at bedriftsforsamlingen tillegges st\u00f8rre anseelse og at det investeres langt mer ressurser i \u00f8kt m\u00f8teaktivitet og deltagelse fra medlemmenes side. Samlet sett anbefales det dog ikke \u00e5 videref\u00f8re bedriftsforsamlingen som styringsform i Troms Kraft, men at den avvikles i samsvar med aksjelovens \u00a7 6-35. Utredning av ny styringsform i Troms Kraft og avvikling av bedriftsforsamlingen m\u00e5 behandles av Troms fylkesting i juni 2025, og av Troms\u00f8 kommunestyre i mai / juni 2025. Ved eventuell avvikling av bedriftsforsamlingen vil en m\u00e5tte endre vedtektene for konsernet i forhold til styresammensetning og hvordan styre velges. Valgkomit\u00e9en, som utg\u00e5r fra bedriftsforsamlingen, m\u00e5 endres slik den for fremtiden utg\u00e5r fra generalforsamlingen. Det Utredning \u2013 Fremtidig styringsform i Troms Kraft AS 310325 8 m\u00e5 utarbeides en ny instruks for valgkomit\u00e9en som tar hensyn til ny styringsform i Troms Kraft. For \u00e5 sikre at ny valgkomit\u00e9 er operativ i god tid f\u00f8r neste \u00e5rs generalforsamling m\u00e5 det gjennomf\u00f8res ekstraordin\u00e6r generalforsamling i Troms Kraft AS som godkjenner nye vedtekter, og valg av medlemmer og ny instruks for valgkomit\u00e9en. Det b\u00f8r skje innen medio oktober 2025. N\u00e5r en f\u00f8rst endrer p\u00e5 vedtektene knyttet styresammensetning og valg anbefales det en fullstendig revisjon av vedtektene i Troms Kraft. Dagens vedtekter er fra 2004 og det kan v\u00e6re hensiktsmessig \u00e5 gj\u00f8re \u00f8vrige endringer i takt med ny eierstrategi, selskapets utvikling og endringer i energibransjen. I samsvar med vedtakspunkt 5 fra v\u00e5ren 2024; Eierne vil innen generalforsamlingen 2026 utarbeide og vedta en aksjon\u00e6ravtale i Troms Kraft, m\u00e5 det i l\u00f8pet av h\u00f8sten 2025 igangsettes arbeid med \u00e5 etablere aksjon\u00e6ravtale i Troms Kraft. Aksjon\u00e6ravtale m\u00e5 godkjennes av henholdsvis Troms fylkesting og Troms\u00f8 kommunestyre f\u00f8r generalforsamling i 2026. Utredning \u2013 Fremtidig styringsform i Troms Kraft AS 310325 9 "
}