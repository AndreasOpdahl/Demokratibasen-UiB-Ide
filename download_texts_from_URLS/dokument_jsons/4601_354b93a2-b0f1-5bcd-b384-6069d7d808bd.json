{
  "dokument_id": "354b93a2-b0f1-5bcd-b384-6069d7d808bd",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 7 fra Chris J\u00f8rgen K. R\u00f8dland (H) til byr\u00e5d Christine Kahrs (H) vedr. vegvedlikehold og overf\u00f8rin",
  "url": "https://bergen.kommune.no/politikere-utvalg/api/fil/bk360/12044245/Svar-pa-skriftlig-sporsmal-nr-7-fra-Chris-Jorgen-K-Rodland-H-til-byrad-Christine-Kahrs-H-vedr-vegvedlikehold-og-overforin",
  "tekst": " cc_Virksomhet Til Intern korrespondanse Bystyrets kontor V\u00e5r referanse: 2025/41618-3 Saksbehandler: Malene Nesse Gr\u00f8nningen Fra Dato: 3. februar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 7 fra Chris J\u00f8rgen K. R\u00f8dland (H) til byr\u00e5d Christine Kahrs (H) vedr. vegvedlikehold og overf\u00f8ring av veg mellom Sundts veg og Tors veg - Utvalg for milj\u00f8 og byutvikling Sp\u00f8rrer viser til problemstilling og dialog med nabolaget p\u00e5 Skjold vedr. vinter (og sommer) - vedlikeholdet p\u00e5 veien mellom Sundts veg og Skjoldvegen og Tors veg hvor det if\u00f8lge nabolaget flere ganger br\u00f8yting har manglet. Nabolaget peker p\u00e5 at det i 2017 var tenkt at man skilte ut vegen p\u00e5 eget g\u00e5rds/bruksnr for at Bergen kommune kunne overta veien fra grunneier. Gangveien ut til Tors veg ble laget av kommunen med snorklipping av Tryti i mai 2018 som f\u00f8rste del av \"Milj\u00f8l\u00f8ftet\" og snarveier tilknyttet Bybanen. Fordi om veien ikke enn\u00e5 har blitt overf\u00f8rt til kommunen, har kommunen en tinglyst rett til \u00e5 kunne vedlikeholde vegen. Sp\u00f8rsm\u00e5l til byr\u00e5den: Hva er status med \u00e5 overf\u00f8re vegen til kommunen og hvorfor f\u00f8lger ikke kommunen opp sitt vedlikeholdsansvar her?\u00bb Svar fra byr\u00e5den: Veien mellom Sundts veg og Skjoldvegen Veien det vises til er regulert som offentlig gang- og sykkelvei (F15) i reguleringsplanen. I bestemmelsene st\u00e5r det at veien (\u00abeksisterende g\u00e5rdsvei\u00bb) skal opprettholde sin n\u00e5v\u00e6rende bredde og dekke, som er i grus. Kommunen har godkjent de tekniske planene som ble levert inn fra utbygger (Skanska), men Skanska har ikke bygget veien i samsvar med de godkjente planene. Det er ogs\u00e5 bygget i strid med reguleringsplanen, blant annet ved at det er satt opp et byggverk p\u00e5 arealet som er regulert til offentlig gang- og sykkelvei. Kommunen har derfor signalisert f\u00f8lgende vilk\u00e5r for \u00e5 overta veien: - Det m\u00e5 godkjennes en reguleringsendring eller en dispensasjon fra reguleringsplanen - Grensen m\u00e5 justeres i tr\u00e5d med endringene som f\u00f8lger av punkt 1, slik at korrekt parsell overf\u00f8res til Bergen kommune som vegeier (eiendommen ligger i dag p\u00e5 to private eiendommer). Dette er helt i tr\u00e5d med vanlig praksis. Kommunen \u00f8nsker ikke \u00e5 sitte med en eiendom som inneholder private byggverk eller andre deler av eiendommen enn det som knytter seg til vei, og det er ikke \u00f8nskelig \u00e5 sitte med en vei som bryter med reguleringsplanen. Ellers er det ogs\u00e5 en fremtidig utfordring at det er grusdekke p\u00e5 veien. Maskinell br\u00f8yting av grusveier flytter grusen, og en manuell br\u00f8yting vil kreve mye og dyre ressurser. Kommunen har ikke vinterdrift av grusveier i dag, og i alle andre tilfeller er det et krav at kommunale, offentlige veier skal asfalteres, steinsettes eller p\u00e5 annen m\u00e5te ha et hardt dekke (bl.a. med bakgrunn i drift og vedlikehold). Med bakgrunn i dette vil trolig Bymilj\u00f8etatens holdning v\u00e6re at man ikke skal br\u00f8yte denne veien, de f\u00e5 dagene det sn\u00f8r i \u00e5ret. \u00abGangveien\u00bb til Tors veg \u00abGangveien\u00bb er en snarvei mellom en privat vei (Tors veg) og bybanestoppet. Snarveien ble bygget av Bymilj\u00f8etaten, som en del av snarveiprosjektet deres. Den er ogs\u00e5 regulert som en snarvei i reguleringsplanen, og er derfor ikke en del av det offentlige, kommunale vegnettet. Den inng\u00e5r i Bymilj\u00f8etatens anleggsregister, p\u00e5 samme m\u00e5te som etatens parker, tr\u00e6r, blomsterfelt, lekeplasser, byrom og snarveier, men etaten har ikke vinterdrift p\u00e5 slike snarveier og stier. Christine Kahrs \u2013 Byr\u00e5d for byutvikling Dokumentet er godkjent elektronisk. "
}