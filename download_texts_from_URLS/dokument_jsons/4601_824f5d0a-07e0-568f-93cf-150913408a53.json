{
  "dokument_id": "824f5d0a-07e0-568f-93cf-150913408a53",
  "doc_type": "case_presentation",
  "kommune": 4601,
  "tittel": "H\u00f8ringssaker i forretningsutvalget 19.03.2024",
  "url": "https://bergen.kommune.no/politikere-utvalg/api/fil/bk360/10067112/Framstilling-Horingssaker-i-forretningsutvalget-19-03-2024",
  "tekst": " Forretningsutvalget Saksframstilling V\u00e5r referanse: 2023/257837-60 Saksbehandler: Anette Hatlemark Drabl\u00f8s H\u00f8ringssaker i forretningsutvalget 19.03.2024 Hva saken gjelder: Bystyrets kontor har mottatt f\u00f8lgende h\u00f8ringssaker: 1. H\u00f8ring \u2013 Felles innsats mot ekstremisme: Bedre vilk\u00e5r for det forebyggende arbeidet 2. H\u00f8ring - Forskrift om endringer i forskrift om nasjonalt vaksinasjonsprogram m.m. 3. H\u00f8ring - Varig rekvireringsrett for farmas\u00f8yter og sykepleiere 4. H\u00f8ring - endring i forskrift om tilskudd til energitiltak i kommunale eideutleieboliger, omsorgsboliger og sykehjem Etter \u00a7 6 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering.\u00bb I reglement for bystyret og utvalgene kap. 7.3.1 st\u00e5r det at: \u00abForretningsutvalget fordeler innkomne saker til bystyrets organer. Forretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret\u00bb. (Vedtatt av bystyret 18.10.2023, sak 368/23). 1. H\u00f8ring \u2013 Felles innsats mot ekstremisme: Bedre vilk\u00e5r for det forebyggende arbeidet Arbeids- og inkluderingsdepartementet sendte 07.03.24 p\u00e5 h\u00f8ring \u00abNOU 2024:3 Felles innsats mot ekstremisme: Bedre vilk\u00e5r for det forebyggende arbeidet\u00bb. Ekstremismekommisjonen ble oppnevnt ved kongelig resolusjon den 10. juni 2022. Kommisjonen skulle belyse ulike forhold som har gitt grobunn for fremvekst av radikalisering og ekstremisme i Norge i nyere tid. Mandatet til kommisjonen var \u00e5 frembringe kunnskap og anbefalinger som kan bidra til \u00e5 styrke samfunnets evne til \u00e5 forebygge radikalisering og ekstremisme, samtidig 1 som sentrale verdier som \u00e5penhet, demokrati, menneskerettigheter, rettssikkerhet og ytringsfrihet ivaretas. For bedre \u00e5 forst\u00e5 hvordan ekstremisme kan oppst\u00e5, har kommisjonen blant annet gjennomg\u00e5tt og vurdert alvorlige saker som omhandler ekstremisme. Ekstremismekommisjonen la fram sin utredning den 1. mars 2024. Den er tilgjengelig p\u00e5 regjeringens nettside: NOU 2024: 3 - regjeringen.no Kommisjonen har lagt frem anbefalinger innenfor f\u00f8lgende omr\u00e5der: \u2022 Bedre organisering og mer forpliktende samarbeid \u2022 Kunnskaps- og kompetansel\u00f8ft i det forebyggende arbeidet \u2022 Bedre ivaretakelse av og medvirkningsmulighet for utsatte grupper \u2022 Styrket oppslutning om demokrati og menneskerettigheter Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. Det anbefales at bystyret avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 7. juni 2024. 2. H\u00f8ring - Forskrift om endringer i forskrift om nasjonalt vaksinasjonsprogram m.m. Helse- og omsorgsdepartementet sendte 12. mars 2024 forslag til endringer i forskrift om nasjonalt vaksinasjonsprogram, forskrift om rekvirering og utlevering av legemidler m.m. og forskrift om kommunens helsefremmende og forebyggende arbeid i helsestasjons- og skolehelsetjenesten p\u00e5 h\u00f8ring. Departementet viser til at regjeringen i statsbudsjettet for 2024 bevilget 17 millioner kroner for \u00e5 tilby gravide kikhoste. Tilbudet skal forebygge alvorlig kikhostesykdom hos spedbarn og vil v\u00e6re en del av barnevaksinasjonsprogrammet. De foresl\u00e5tte endringene i de nevnte forskrifter er n\u00f8dvendige for iverksettelse av programmet. Departementet anbefaler at vaksinasjonsprogrammet starter i mai, slik at nyf\u00f8dte har effekt av vaksinasjonen f\u00f8r et eventuelt utbrudd av kikhoste til h\u00f8sten. For at forskriftsendringene kan tre i kraft i starten av mai 2024, er det n\u00f8dvendig med en forkortet h\u00f8ring. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 3. april 2024. 3. H\u00f8ring - Varig rekvireringsrett for farmas\u00f8yter og sykepleiere Helse- og omsorgsdepartementet sendte 7. mars 2024 forslag om endringer i forskrift 2. juni 2022 nr. 977 om rekvirering og utlevering av legemidler m.m p\u00e5 h\u00f8ring. Det foresl\u00e5s at sykepleiernes og farmas\u00f8ytenes midlertidige rett til \u00e5 rekvirere vaksiner i henhold til vaksinasjonsprogram blir permanent fra 1. juli 2024. Gjeldende midlertidige rekvireringsrett utl\u00f8per 1. juli 2024. 2 Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 3.mai 2024 4. H\u00f8ring - endring i forskrift om tilskudd til energitiltak i kommunalt eide utleieboliger, omsorgsboliger og sykehjem Kommunal- og distriktsdepartementet (KDD) sendte 8. mars 2024 forslag til endring i forskrift om tilskudd til energitiltak i kommunalt eide utleieboliger, omsorgsboliger og sykehjem (FOR[1]2022-12-28-2525) p\u00e5 h\u00f8ring. Departementet foresl\u00e5r i forskriftsendringen at Husbankens utbetaling av tilskudd til energitiltak i kommunalt eide utleieboliger, omsorgsboliger og sykehjem skal begrenses til en \u00f8vre ramme p\u00e5 50 prosent av faktiske kostnader. Dette medf\u00f8rer en endring fra tidligere praksis, hvor utbetalt tilskudd tok utgangspunkt i en st\u00f8tteutm\u00e5ling basert p\u00e5 normerte verdier. Departementet er kjent med at det har v\u00e6rt tilfeller med en st\u00f8ttegrad p\u00e5 helt opp til 100 prosent av faktiske kostnader. Dette er h\u00f8yere enn hva intensjonen bak ordningen var, og det er derfor behov for \u00e5 endre forskriften slik at den er i samsvar med intensjonen og for at flere kommuner skal kunne f\u00e5 tilskudd til energitiltak. M\u00e5let er at endringene til forskriften skal tre i kraft 15. mai 2024. Departementet vurderer at det er i kommunenes interesse \u00e5 f\u00e5 p\u00e5 plass disse forskriftsendringene snarest mulig slik at Husbanken kan \u00e5pne for s\u00f8knader, og sender forslaget om endringer i forskrift p\u00e5 h\u00f8ring med en frist p\u00e5 seks uker. Bystyredirekt\u00f8ren vurderer at forslaget kan ha elementer av prinsipiell karakter og inneb\u00e6re politiske avveininger. P\u00e5 grunn av knapp h\u00f8ringsfrist anbefales det like fullt at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 24. april 2024. Forslag til vedtak: 1. Utvalg for finans, kultur og n\u00e6ring innstiller til bystyret som avgir h\u00f8ringssvar til \u00abH\u00f8ring \u2013 Felles innsats mot ekstremisme: Bedre vilk\u00e5r for det forebyggende arbeidet\u00bb p\u00e5 vegne av Bergen kommune. 2. Byr\u00e5det avgir eventuelt h\u00f8ringssvar til \u00abH\u00f8ring - Forskrift om endringer i forskrift om nasjonalt vaksinasjonsprogram m.m.\u00bb p\u00e5 vegne av Bergen kommune. 3. Byr\u00e5det avgir eventuelt h\u00f8ringssvar til \u00abH\u00f8ring - Varig rekvireringsrett for farmas\u00f8yter og sykepleiere\u00bb p\u00e5 vegne av Bergen kommune. 4. Byr\u00e5det avgir eventuelt h\u00f8ringssvar til \u00abH\u00f8ring - endring i forskrift om tilskudd til energitiltak i kommunalt eide utleieboliger, omsorgsboliger og sykehjem p\u00e5 vegne av Bergen kommune. Dato: 12. mars 2024 3 \u00d8ivind Hauge St\u00f8le - Fagleder Anette H. Drabl\u00f8s - F\u00f8rstekonsulent Dokumentet er godkjent elektronisk. Vedlegg: H\u00f8ringsbrev 4 "
}