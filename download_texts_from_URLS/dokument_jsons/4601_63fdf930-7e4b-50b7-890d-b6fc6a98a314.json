{
  "dokument_id": "63fdf930-7e4b-50b7-890d-b6fc6a98a314",
  "doc_type": "case_presentation",
  "kommune": 4601,
  "tittel": "Ytrebygda gnr 115 bnr 3 Skagevegen 93. Klage over avslag p\u00e5 s\u00f8knad om dispensasjon fra LNF-form\u00e5let for enebolig",
  "url": "https://bergen.kommune.no/politikere-utvalg/api/fil/bk360/11103920/Framstilling-Ytrebygda-gnr-115-bnr-3-Skagevegen-93-Klage-over-avslag-pa-soknad-om-dispensasjon-fra-LNF-formalet-for-enebolig",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/106047-6 Ytrebygda gnr 115 bnr 3 Skagevegen 93. Klage over avslag p\u00e5 s\u00f8knad om dispensasjon fra LNF-form\u00e5let for enebolig Hva saken gjelder: Saken gjelder klage over avslag p\u00e5 s\u00f8knad om dispensasjon fra KDP BL\u00c5E \u00a7 29 LNF-form\u00e5l for fremtidig bygge- og fradelingss\u00f8knad for etablering av nybygg enebolig m/ sekund\u00e6rleilighet p\u00e5 gbnr. 115/3. Avslaget ble gitt den 21.05.2024 da en kom til at det ikke forel\u00e5 rettslig grunnlag for \u00e5 dispensere fra bestemmelsen, jf. pbl. \u00a7 19-2. Vedtaket er p\u00e5klaget av Harris Advokatfirma v/ Hanne Bentzen p\u00e5 vegne av tiltakshaver Hilde Helene Skage. Eiendommen er ikke regulert. Kommunedelplan Birkeland, Liland, \u00c5dland og Espeland (\u00abKDP BL\u00c5E\u00bb) fra 2017 viser eiendommen innenfor LNF-form\u00e5l. Denne sak gjelder kun oms\u00f8kte dispensasjon fra gjeldende arealform\u00e5l i KDP BL\u00c5E, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Vestland fylkeskommune v/ Avd. for infrastruktur og veg motsetter seg ikke dispensasjon i uttalelse datert 16.04.2024. Fylkeskommunen viser til trygg skolevei og n\u00e6rhet til kollektivtilbud. Det er for \u00f8vrig utstedt avkj\u00f8rselstillatelse til oms\u00f8kte tiltak. Byr\u00e5dsavdeling for n\u00e6ring, kultur og idrett v/ Seksjon for n\u00e6ring og landbruk frar\u00e5der ut fra landbruksfaglige vurderinger at det gis dispensasjon i uttalelse datert 17.04.2024. Det vises til at det ikke er dokumentert at det skulle v\u00e6re n\u00f8dvendig med et tredje bolighus p\u00e5 eiendommen for g\u00e5rdens drift. Videre vises det til at en b\u00f8r opprettholde en buffersone mellom boligfelt og landbrukseiendommer for \u00e5 lette driften og begrense risikoen for konflikt mellom boligform\u00e5let og landbruksdriften. Bymilj\u00f8etaten v/ Natur- og milj\u00f8forvaltningsseksjonen mener i uttalelse datert 29.04.2024 at det er uheldig \u00e5 tillatelse til et tiltak av oms\u00f8kte st\u00f8rrelse i et LNF-omr\u00e5de, ogs\u00e5 fordi det utvider bebygd areal inn mot naturomr\u00e5det. Nedbygging av skogen har betydning for naturen og det biologiske mangfoldet knyttet til skogen, og inneb\u00e6rer bit for bit nedbygging samt u\u00f8nskede presedensvirkninger. Samlet sett frar\u00e5der Bymilj\u00f8etaten at det gis dispensasjon for det oms\u00f8kte tiltaket. Bymilj\u00f8etaten v/ Vegforvaltningsseksjonen gj\u00f8r i uttalelse datert 29.04.2024 oppmerksom p\u00e5 at nybygg vil v\u00e6re avhengig av tillatelse for utvidet bruk av avkj\u00f8rsel til kommunal vei, og at dette m\u00e5 s\u00f8kes om separat. Det vises likevel til at veien er smal og ikke har fortau. 1 Byantikvaren motsetter seg ikke i uttalelse datert 26.04.2024 at det oppf\u00f8res ny enebolig dersom det historiske veifaret ikke blir vesentlig p\u00e5virket. Det m\u00e5 v\u00e6re en forutsetning for senere rammes\u00f8knad at veifaret holdes \u00e5pent og lesbart som et historiefortellende element. Klage: Klager p\u00e5peker i fristavbrytende klage at bygningsmyndigheten ikke har behandlet samtidig dispensasjonss\u00f8knad for fremtidig fradelings- og bygges\u00f8knad i forbindelse med at det skal etableres enebolig p\u00e5 egen tomt i LNF-omr\u00e5det. Videre anf\u00f8res det at vilk\u00e5rene i pbl. \u00a7 19-2 er oppfylt for \u00e5 gi dispensasjon fra LNF-form\u00e5let i KDP BL\u00c5E. Klager mener at tiltaket verken ber\u00f8rer landbruks-, natur- eller friluftslivsinteresser. Det vises i det vesentligste til at arealet som \u00f8nskes fradelt og bebygget er relativt lite og best\u00e5r av berg, grantr\u00e6r og busker/ugress. Det er heller ikke et egnet sted for ferdsel eller landbruksdrift. Etter fradeling vil det ogs\u00e5 gjenst\u00e5 omtrent 200 dekar produktiv skog p\u00e5 landbrukseiendommen. N\u00e5r det gjelder vurderingen om fordeler og ulemper, anser klager ulempene som minimale ettersom \u00f8nsket fradelt parsell ikke medf\u00f8rer noen s\u00e6rlige negative konsekvenser for naturmangfold, friluftsliv eller landbruksdriften for \u00f8vrig. Fordelene oppgis \u00e5 v\u00e6re knyttet til at oms\u00f8kt areal passer bedre inn i det bebygde omr\u00e5det enn i landbrukseiendommen. Bruk av fradelt areal til boligform\u00e5l vil derfor gi mest mulig nytte og verdi for samfunnet. I tillegg vises det til at en sikrer en ny familiebolig i et omr\u00e5de hvor det allerede er etablert vei, vann og avl\u00f8p, og med n\u00e6rhet til kollektiv-, barnehage- og skoletilbud. Klager viser for \u00f8vrig til subjektive fordeler for tiltakshaver knyttet til gjennomf\u00f8ring av arveoppgj\u00f8r og det personlige \u00f8nsket om \u00e5 bosette seg i omr\u00e5det uten videre innvirkning p\u00e5 landbruksdriften. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder p\u00e5 sin side vurderingen om at vilk\u00e5rene i pbl. \u00a7 19-2 ikke er oppfylt for \u00e5 dispensere fra LNF-form\u00e5let. Det vises i denne sammenheng og i hovedsak til de negative uttalelsene som er gitt av relevante fagmyndigheter for natur- og landbruksforvaltning. Fagetaten kan med andre ord ikke finne grunnlag for \u00e5 dispensere fra bestemmelsen av hensyn til at utbyggingen medf\u00f8rer bit for bit nedbygging av naturen. Tomten er videre kartlagt og vurdert \u00e5 ha h\u00f8y bonitet, og vil p\u00e5virke driftsgrunnlaget uavhengig av om eneboligen fradeles fra landbrukseiendommen. Det p\u00e5pekes for \u00f8vrig at klagers momenter knyttet til tiltakets innvirkning p\u00e5 det historiske veifaret og friluftslivsinteresser ikke har s\u00e6rlig betydning all den tid disse forhold ikke har v\u00e6rt av videre betydning for avslagsgrunnlaget. Det vises til fagetatens notat datert 29.08.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har stor forst\u00e5else for tiltakshavers \u00f8nske om \u00e5 fradele areal fra familiens landbrukseiendom med form\u00e5l om \u00e5 etablere enebolig. Byr\u00e5det har videre forst\u00e5else for at dette er en gunstig m\u00e5te \u00e5 komme seg inn p\u00e5 boligmarkedet i dette omr\u00e5det, se vedlagte kommentarer fra tiltakshaver. Eventuell dispensasjon i denne sak er imidlertid ikke personlig og reiser ulike prinsipielle sp\u00f8rsm\u00e5l av betydning for kommunens areal- og ressursdisponering i LNF-omr\u00e5der. Det vises i denne sammenheng til at Bergen kommune har et sterkt press p\u00e5 landbruksarealer i forbindelse med tilsvarende \u00f8nsker om fradeling og utbygging av andre st\u00f8rre landbrukseiendommer, og at stadige dispensasjoner medf\u00f8rer stykkevis og delt fragmentering av landbruksomr\u00e5der og gr\u00f8ntstruktur i kommunen. Ovennevnte forhold er i kjernen av hva bestemmelsen er ment \u00e5 ivareta; bevare landskapsomr\u00e5der og jordbrukshensyn (L), bevare landskapshensyn og gr\u00f8ntstruktur (N) og sikre allmenne ferdsels- og friluftsinteresser (F). Selv om det kan v\u00e6re momenter som taler for dispensasjon i dette tilfellet, mener byr\u00e5det at en ikke skal \u00e5pne opp for uregulert 2 utbygging i LNF-omr\u00e5der. Det belyses her at utbygging fortrinnsvis b\u00f8r skje gjennom plan, der en i st\u00f8rre grad kan foreta bedre og mer helhetlige vurderinger om t\u00e5legrensen for nedbygging av natur og p\u00e5virkningen p\u00e5 driftsgrunnlaget. I motsatt tilfelle vil en erfaringsmessig m\u00f8te problemstillinger knyttet til at utbygging som f\u00f8lge av dispensasjon flytter presset til neste tilgrensende ubebygde areal. Det vil si at man p\u00e5 senere tidspunkt m\u00f8ter lik argumentasjon, at \u00f8nsket bebygd areal grenser til et bebygd boligomr\u00e5det. Dette er essensen i bit-for-bit-nedbygging av gr\u00f8nnstruktur, landbruksareal og annet som LNF- form\u00e5let er ment \u00e5 ivareta. N\u00e5r det gjelder den konkrete dispensasjonsvurderingen i denne sak, er byr\u00e5det for \u00f8vrig av den oppfatning at det er naturlig \u00e5 henvise til relevante fagmyndigheters uttalelser om tiltakets betydning for natur og landbruksdrift. Tiltaket har innvirkning p\u00e5 buffersonen mellom eksisterende boligfelt og landbruksdriften, og vil \u00e5penbart gj\u00f8re inngrep i skogarealene slik at nedbyggingspresset forflyttes til andre arealer. Byr\u00e5det tiltrer med dette fagetatens dispensasjonsvurderinger og konklusjon, og anbefaler at klagen ikke tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 21.05.2024 opprettholdes. Klagen tas ikke til f\u00f8lge. Dato: 3. desember 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 29.08.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Fristavbrytende klage og utfyllende begrunnelse 5. Utsetting av klagefrist 6. Kommentar fra tiltakshaver 7. Avslag p\u00e5 s\u00f8knad 8. Svar fra Bymilj\u00f8etaten 9. Uttalelse fra n\u00e6ring og landbruk 10. Uttalelse fra Vestland Fylkeskommune 11. Byantikvarens uttalelse 12. Tilleggsopplysninger 13. S\u00f8knad 14. Snitt-Fasade-3Dbilder 3 "
}