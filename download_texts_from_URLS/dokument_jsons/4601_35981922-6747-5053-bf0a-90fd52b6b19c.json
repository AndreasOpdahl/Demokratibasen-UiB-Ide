{
  "dokument_id": "35981922-6747-5053-bf0a-90fd52b6b19c",
  "doc_type": "case_attachment",
  "kommune": 4601,
  "tittel": "Ny tilbakemelding - oppf\u00f8lging av forvaltningsrevisjon av \nkapasitet og dekning i fastlegeordningen",
  "url": "https://bergen.kommune.no/politikere-utvalg/api/fil/bk360/9789253/Ny-tilbakemelding-oppfolging-av-forvaltningsrevisjon-av-kapasitet-og-dekning-i-fastlegeordningen",
  "tekst": " BEHO - Kommunaldirekt\u00f8rens stab Til Intern korrespondanse Sekretariat for kontrollutvalget (Arbeidssted) V\u00e5r referanse: 2021/104362-25 v/Eli Merete Velle Saksbehandler: Trond Egil Hansen Dato: 31. januar 2024 Fra Byr\u00e5d for eldre, helse og omsorg Ny tilbakemelding - oppf\u00f8lging av forvaltningsrevisjon av kapasitet og dekning i fastlegeordningen Kontrollutvalget bestilte forvaltningsrevisjon av kapasitet og dekning i fastlegeordningen fra kommunens forvaltningsrevisor Deloitte AS i m\u00f8tet 8. desember 2021 sak 108/21. Oppdraget ble gjennomf\u00f8rt i perioden januar 2022 til oktober 2022. Bergen bystyre behandlet saken i m\u00f8tet 25.01.2023 sak 6/23 og fattet f\u00f8lgende vedtak: 1. Bystyret tar Deloittes forvaltningsrevisjonsrapport om kapasitet og dekning i fastlegeordningen til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonsrapporten. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av mai 2023. Merknad 1 Byr\u00e5det m\u00e5 ha en mer proaktiv innstilling til fastlegeproblemet fremfor \u00e5 henvise til at kapasitet og dekning er et nasjonalt problem. Merknad 2 Bystyret mener det er viktig \u00e5 opprettholde prinsippet om likeverdige helsetjenester, og dette forutsetter at staten styrker finansieringen av den offentlige delen av fastlegeordningen. Bystyrets vedtak ble ikke oversendt Byr\u00e5dsleders avdeling f\u00f8r juni 2023, fristen for rapportering til kontrollutvalget om hvordan revisors anbefalinger er fulgt opp ble derfor utsatt til august 2023. Kontrollutvalget behandlet saken i m\u00f8tet 06.09.2023 sak 83/23 og fattet f\u00f8lgende vedtak: 1. Kontrollutvalget tar rapporteringen fra byr\u00e5d for helse og omsorg, om oppf\u00f8lging av rapport etter forvaltningsrevisjon av kapasitet og dekning i fastlegeordningen, til forel\u00f8pig orientering. 2. Kontrollutvalget ber om en ny tilbakerapportering innen utgangen av januar 2024. 3. Kontrollutvalget avventer \u00e5 sende saken til bystyret til ny tilbakerapportering er mottatt. Byr\u00e5d for eldre, helse og omsorg finner grunn til \u00e5 gjenta at revisjonens anbefalinger i liten grad tok utgangspunkt i de nasjonale utfordringene med fastlegeordningen. Manglende kapasitet i fastlegeordningen er et nasjonalt problem og kan ikke l\u00f8ses lokalt uten at lokale tiltak er tilpasset nasjonale reguleringer av fastlegeordningen. Etter at forvaltningsrapporten forel\u00e5, kom et ekspertutvalg med en rekke forslag til nasjonale tiltak. Deres anbefalinger har v\u00e6rt ute p\u00e5 h\u00f8ring, men det er fortsatt uklart i hvilken grad ekspertutvalgets anbefalinger om nasjonale tiltak vil bli fulgt opp. Det ble ikke tilfredsstillende ivaretatt i forvaltningsrapporten at lokale tiltak m\u00e5 tilpasses de nasjonale. N\u00e5r det gjelder konkrete tilbakemeldinger p\u00e5 forvaltningsrapportens anbefalinger, vises det til tilbakerapporteringen fra august 2023. Utkast til strategi for fastlegeordningen er n\u00e5 ute p\u00e5 ekstern h\u00f8ring. N\u00e5r utkastet er bearbeidet etter h\u00f8ringsrunden, vil den bli lagt frem til behandling i utvalg for helse og sosial og deretter bystyret. Strategien er tilpasset gjeldende nasjonale reguleringer, noe som betyr at strategien senere m\u00e5 tilpasses eventuelle endringer i de nasjonale reguleringene av fastlegeordningen. Fastleger som sier opp fastlegeavtalen eller sin stilling som fastlege, blir kontaktet for \u00e5 kartlegge hva som er \u00e5rsaken til oppsigelsen. De fleste som slutter, \u00f8nsker \u00e5 pensjonere seg fordi de n\u00e6rmer seg, eller allerede har passert 70 \u00e5r. P\u00e5 den annen side, har det v\u00e6rt mulig \u00e5 rekruttere noen nylig pensjonerte fastleger som vikarer. For \u00e5 \u00f8ke kompetansen i kommunens oppf\u00f8lging av fastlegeordningen, har enhet for allmennmedisin nylig ansatt en overlege, som er spesialist i allmennmedisin, i full stilling. Byr\u00e5d for eldre, helse og omsorg vil s\u00e5 kommentere merknadene i bystyret. Merknad 1 etterlyste en mer proaktiv innstilling til fastlegeproblemet fremfor \u00e5 henvise til at kapasitet og dekning er et nasjonalt problem. Byr\u00e5den antar at merknaden etterlyser flere lokale aktiviteter som er tilpasset nasjonale reguleringer i form av lov, forskrift og nasjonale avtaler. Bergen kommune m\u00e5 forholde seg til disse selv om de etter byr\u00e5dens vurdering ikke har v\u00e6rt utviklet i samsvar med behovene. Det har v\u00e6rt arbeidet videre med en ny strategi for fastlegeordningen, og denne er n\u00e5 som nevnt ute p\u00e5 ekstern h\u00f8ring. Strategien er tilpasset gjeldende nasjonale reguleringer. Enhet for allmennmedisin har ogs\u00e5 arbeidet med \u00e5 f\u00e5 best mulig effekt av den vedtatte tiltakspakken, og det har v\u00e6rt gjort vurderinger av om tiltakspakken b\u00f8r justeres. Byr\u00e5dens vurdering er at tiltakspakken har hatt god effekt, slik at rekrutteringen har bedret seg noe. Det kan nevnes at det for tiden er 257 ledige listeplasser i Bergen, mens for eksempel Troms\u00f8 fortsatt har null ledige listeplasser. Kompetansen i kommunens oppf\u00f8lging av fastlegeordningen er bedret ved at enhet for allmennmedisin har ansatt en overlege, som er spesialist i allmennmedisin, i full stilling. Bergen kommune har dermed arbeidet aktivt med \u00e5 bedre rekruttering og stabilisering av fastlegeordningen, ikke v\u00e6rt passiv i p\u00e5vente av utvikling av de nasjonale reguleringene. Merknad 2 p\u00e5peker at det er viktig \u00e5 opprettholde prinsippet om likeverdige helsetjenester, og dette forutsetter at staten styrker finansieringen av den offentlige delen av fastlegeordningen. Byr\u00e5d for eldre, helse og omsorg er enig i denne p\u00e5pekningen. Dette kan imidlertid ikke besluttes lokalt, men krever nasjonale beslutninger. Byr\u00e5den benytter anledningen til \u00e5 nevne at innf\u00f8ringen av s\u00e5kalt pasienttilpasset basistilskudd har v\u00e6rt lite treffsikker dersom hensikten var \u00e5 bedre rekrutteringen. Pasienttilpasset basistilskudd har f\u00f8rst og fremst gitt inntekts\u00f8kning til etablerte fastleger som klarer \u00e5 h\u00e5ndtere et st\u00f8rre antall listepasienter enn unge fastleger i en etableringsfase. En statlig styrking av finansieringen av den offentlige delen av fastlegeordningen b\u00f8r bli mer treffsikker enn det som vi har sett hittil. Med hilsen Marte Joan Monstad \u2013 Byr\u00e5d for eldre, helse og omsorg Dokumentet er godkjent elektronisk. Kopi: BHO - Kommunaldirekt\u00f8rens stab (Arbeidssted) "
}