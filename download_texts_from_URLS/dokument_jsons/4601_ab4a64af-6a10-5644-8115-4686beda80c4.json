{
  "dokument_id": "ab4a64af-6a10-5644-8115-4686beda80c4",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Kuberan Thurairajah (SV) om Endringene knyttet til morsm\u00e5lsundervisning - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/12514233/Svar-pa-skriftlig-sporsmal-fra-Kuberan-Thurairajah-SV-om-Endringene-knyttet-til-morsmalsundervisning-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2025/151211-3 Saksbehandler: Laila Revheim Samset Fra Dato: 28. april 2025 Byr\u00e5d for barnehage og skole Svar p\u00e5 skriftlig sp\u00f8rsm\u00e5l fra Kuberan Thurairajah (SV) om Endringene knyttet til morsm\u00e5lsundervisning - Utvalg for barnehage, skole og idrett Sp\u00f8rsm\u00e5l til byr\u00e5den: Hva er de nye endringene knyttet til morsm\u00e5lsundervisning og morsm\u00e5lsl\u00e6rerne i Bergen kommune? Hva er de nye kravene for \u00e5 f\u00e5 morsm\u00e5lsundervisning og hvor mange barn vil miste dette tilbudet pga. nye endringer? Og hvordan ser endringen i antall morsm\u00e5lsl\u00e6rere ut og hvor de skal omplasseres? Svar fra byr\u00e5den (sp\u00f8rsm\u00e5lene besvares samlet): Morsm\u00e5lsundervisning er et viktig virkemiddel for en vellykket integrering. Oppl\u00e6ringsloven \u00a7 3-6 hjemler at elever med et annet morsm\u00e5l enn norsk og samisk har rett til s\u00e6rskilt spr\u00e5koppl\u00e6ring frem til de har tilstrekkelig kompetanse i norsk til \u00e5 f\u00f8lge den ordin\u00e6re oppl\u00e6ringen i skolen. Loven sier videre at kommunen jevnlig skal vurdere kompetanseniv\u00e5et i norsk hos elever med vedtak om s\u00e6rskilt spr\u00e5koppl\u00e6ring. Jeg vil presisere at morsm\u00e5lsoppl\u00e6ring og tospr\u00e5klig fagoppl\u00e6ring ikke er et m\u00e5l i seg selv. Vilk\u00e5ret er at eleven trenger det for \u00e5 l\u00e6re seg norsk godt nok til \u00e5 kunne f\u00f8lge den vanlige oppl\u00e6ringen, og vil derfor i hovedsak v\u00e6re et tilbud for at nyankomne elever som ikke har norsk som morsm\u00e5l skal kunne f\u00e5 et oppl\u00e6ringstilbud. Retten til morsm\u00e5lsoppl\u00e6ring og tospr\u00e5klig fagoppl\u00e6ring opph\u00f8rer n\u00e5r eleven har tilstrekkelige norskferdigheter til \u00e5 f\u00f8lge den ordin\u00e6re oppl\u00e6ringen i skolen med et godt faglig utbytte. Bergen kommune bruker \u00e5rlig 90 mill. kroner p\u00e5 morsm\u00e5lsundervisning. En kartlegging i 2024 viste at 750 elever i bergensskolen, det vil si om lag halvparten av den totale elevmassen som har vedtak om morsm\u00e5lsundervisning, hadde vedtak om morsm\u00e5lsundervisning utover to \u00e5r. I bergensskolen er det elever som har hatt morsm\u00e5lsundervisning lenger enn fem \u00e5r, noe som er lengre enn i en del andre store kommuner. I forbindelse med behandlingen av handlings- og \u00f8konomiplan for 2025 vedtok bystyret at morsm\u00e5l/tospr\u00e5klig oppl\u00e6ring som en hovedregel kan gis i inntil to \u00e5r; med individuelle vurderinger i hvert tilfelle. Det siste inneb\u00e6rer at dersom eleven fortsatt ikke kan f\u00f8lge ordin\u00e6r oppl\u00e6ring, s\u00e5 vurderes det om det er behov for ytterligere morsm\u00e5lsundervisning, eller om eleven har bedre nytte av andre tiltak. Justeringen ansl\u00e5s \u00e5 gi en \u00e5rlig budsjettbesparelse p\u00e5 11 mill. i 2025; dette etter budsjettmerknaden om \u00e5 tilf\u00f8re omr\u00e5det 2,5 mill. Samtidig forutsetter vedtaket at eleven f\u00e5r styrket oppl\u00e6ringen i forsterket norsk, noe som betyr at oppl\u00e6ringen vris fra morsm\u00e5l/tospr\u00e5klig oppl\u00e6ring i fag til forsterket oppl\u00e6ring i norsk. Byr\u00e5dsavdeling for barnehage og skole er i gang med \u00e5 iverksette bystyrets vedtak, og konsekvensene av bystyrevedtaket om morsm\u00e5lsoppl\u00e6ring i inntil to \u00e5r vil v\u00e6re at f\u00e6rre elever vil f\u00e5 dette tilbudet. Skolene er informert om bystyrevedtaket og at morsm\u00e5l/tospr\u00e5klig oppl\u00e6ring i fag fra skole\u00e5ret 2025/26 normalt og som en hovedregel gis de to f\u00f8rste \u00e5rene eleven er kommet til Norge. S\u00f8knadsskjema og s\u00f8knadsprosedyren til skolene er det samme som tidligere. Skolene s\u00f8ker til Etat for skole innen 1. mars om ressurser for elever som er kartlagt og som de har vurdert trenger morsm\u00e5l/tospr\u00e5klig oppl\u00e6ring. Om det s\u00f8kes morsm\u00e5l/tospr\u00e5klig oppl\u00e6ring i fag ut over to \u00e5r skal skolen sende eget s\u00f8knadsskjema. S\u00f8knader for kommende skole\u00e5r behandles fortl\u00f8pende, og det er enn\u00e5 for tidlig \u00e5 si noe om antall elever dette vil gjelde. F\u00f8rst i l\u00f8pet av mai vil det v\u00e6re mulig \u00e5 se hvordan skolers s\u00f8knader til morsm\u00e5l/tospr\u00e5klig oppl\u00e6ring har endret seg. Endringen i innretningen av morsm\u00e5lsundervisning kan medf\u00f8re reduksjon i antall morsm\u00e5lsl\u00e6rerne skole\u00e5ret 2025/26 i forhold til omfanget i skole\u00e5ret 2024/25. Som byr\u00e5d anerkjenner jeg at endring og omstilling er krevende for dem det gjelder. Omstillingsprosessen er i gang, men p\u00e5g\u00e5r fortsatt, og jeg kan derfor ikke p\u00e5 det n\u00e5v\u00e6rende tidspunkt si mer konkret om hvor overtallige l\u00e6rere eventuelt omplasseres. Noen skoler har st\u00f8rre andel fremmedspr\u00e5klige elever enn andre, og det vil v\u00e6re naturlig at det ved disse skolene blir f\u00e6rre elever som f\u00e5r tilbud om morsm\u00e5l/tospr\u00e5klig oppl\u00e6ring. Jeg vil samtidig p\u00e5peke at budsjettvedtaket forutsetter styrket norskoppl\u00e6ring, og jeg er trygg p\u00e5 at den enkelte skole fortsatt arbeider med \u00e5 sikre tilpasset oppl\u00e6ring og et forsvarlig l\u00e6ringsmilj\u00f8 tilpasset mangfoldet i elevgruppen. Christian Haugen - Byr\u00e5d for barnehage og skole Dokumentet er godkjent elektronisk. "
}