{
  "dokument_id": "a6c41cfc-d4c7-5abf-8711-acc943706546",
  "doc_type": "case_attachment",
  "kommune": 4601,
  "tittel": "Klage datert 14.12.2023",
  "url": "https://bergen.kommune.no/politikere-utvalg/api/fil/bk360/9936752/Klage-datert-14-12-2023",
  "tekst": "Bergen kommune R\u00e5dhusgaten 10 5020 Bergen postmottak@bergen.kommune.no Drammen 14.12.2023 GNR/BNR 34/579 \u2013 VASKEHALL \u2013 KLAGE P\u00c5 VEDTAK OM AVSLAG 1. INNLEDNING/BAKGRUNN Vi viser til innsendt byggesak p\u00e5 eiendommen Gnr/Bnr 34/579, som gjelder oppf\u00f8ring av selvbetjent vaskehall. Videre vises det til kommunens avslag datert den 24.11.23. Avslaget har blant annet bakgrunn i kommunens standpunkt i saken, om at tiltaket forutsetter dispensasjon fra reguleringsplanen for eiendommen. Vi viser blant annet til kommunens tilbakemelding den 28.09.23 der det ble presisert at s\u00f8knaden var ufullstendig og m\u00e5tte suppleres med dispensasjonss\u00f8knad. I forlengelsen av kommunens tilbakemelding den 28.09.23, var det noe korrespondanse mellom ansvarlig s\u00f8ker og saksbehandler. For tiltakshaver og ansvarlig s\u00f8ker var det behov for presiseringer og avklaringer mht. at oms\u00f8kte tiltak forutsatte dispensasjon. Dette ble etterlyst fra ansvarlig s\u00f8ker i e- post den 30.10.23. Kommunen svarte ut v\u00e5r e-post den 03.11.23 der tidligere standpunkt i all hovedsak ble gjentatt, men uten at det ble gitt noe detaljert begrunnelse for kommunens tolkning og vurdering av bestemmelsen i punkt 5.8.1 i reguleringsplanen. Vi skrev p\u00e5 bakgrunn av dette et nytt brev til kommunen der det tydelig ble presisert at vi fortsatt ikke var enige i kommunens tolkning og vurdering av reguleringsplanen. Vi viser til v\u00e5rt brev datert 17.11.2023. I brevet ble det bedt om en realitetsbehandling av s\u00f8knaden, uten at s\u00f8knaden ble supplert med en dispensasjonss\u00f8knad. I perioden etter v\u00e5rt brev den 17.11.23 har det ikke v\u00e6rt noe korrespondanse med kommunen f\u00f8r mottak av brev datert 24.11.23, der s\u00f8knad om etablering av vaskehall, avsl\u00e5s. Vi har gjennomg\u00e5tt kommunens avslag og reagerer naturligvis p\u00e5 kommunens tiln\u00e6rming til saken, herunder p\u00e5 de vurderinger og begrunnelser som er gitt. Kommunens vurderinger og konklusjoner er b\u00e5de mangelfulle og uriktige. De svarer blant annet ikke ut forholdene vi p\u00e5peker i v\u00e5rt brev den 17.11.23. Oms\u00f8kte tiltak forutsetter ikke dispensasjon. I det videre vil vi redegj\u00f8re kort for dette og det anf\u00f8res allerede n\u00e5 at kommunens vedtak m\u00e5 oppheves og sendes tilbake for ny behandling. Uten krav om dispensasjon fra reguleringsplanen. Svelvikveien 65D, 3039 Drammen \u25aa Pb 2224 Str\u00f8ms\u00f8, 3003 Drammen \u25aa Telefon: 99 78 64 77 \u25aa post@braathensomme.no 2. KLAGEANF\u00d8RSLER \u2013 UTDYPENDE BEGRUNNELSE 2.1. kommunens begrunnelse for avslag \u2013 innledning I kommunens begrunnelse for avslaget og hvorfor tiltaket ikke er i samsvar med reguleringsplanens forutsetninger om bruk, gjentas i stor grad tidligere presiseringer. Kommunen viser ogs\u00e5 til at det ved flere anledninger er gitt avklaringer av form\u00e5l og begrunnelser for hvorfor det avsl\u00e5tte tiltaket er i strid med reguleringsplanens form\u00e5l. I denne sammenheng lister kommunen opp flere tidspunkt der kommunen selv mener det er gitt begrunnelser for hvorfor tiltaket er i strid med reguleringsplanens arealform\u00e5l. Til dette vil vi igjen p\u00e5peke at kommunens redegj\u00f8relser og svar i samtlige tilbakemeldinger mangler en utdypende redegj\u00f8relse og begrunnelse. Svarene har gjennomg\u00e5ende v\u00e6rt begrenset til en konklusjon der det konstateres strid mellom tiltak og plan, men med en sv\u00e6rt kort begrunnelse som ikke svarer ut det vi har etterlyst. Kommunen tar heller ikke i tilstrekkelig grad utgangspunkt i reguleringsplanens ordlyd og det gis ikke noe svar p\u00e5 de forhold som belyses og redegj\u00f8res for i v\u00e5rt brev den 17.11.23. I kommunens avslag vises det til at: \u00abSom vi p\u00e5pekte i e-post av 03.11.2023 faller bilvaskehall under form\u00e5l n\u00e6ring, men er ikke samme underform\u00e5l \u00abmindre n\u00e6ringsvirksomheter\u00bb. Intensjon i reguleringsplan er \u00e5 legge til rette for tjeneste eller virksomhet som vil betjene n\u00e6rboende i samsvar med g\u00e5byen strategi, helst de som kommer til fots. Vi mener at tiltaket vil generere trafikk utover det som er reguleringsplan tillater. Derfor fastsl\u00e5r vi at tiltaket er i strid med form\u00e5l. Vedlagte trafikkanalyse viser til at kryss mot Ytrebygdsvegen har kapasitet til, men at reguleringsbestemmelse knytter vurdering av form\u00e5l ikke utelukkende til kryssets kapasitet, men ogs\u00e5 i en bredere forstand. Reguleringsplan skiller klart mellom form\u00e5l i Forretning / Drivstoffautomat (KBA) og Kombinerte form\u00e5l N/T N\u00e6ring/tjenesteyting. I det f\u00f8rste form\u00e5let tillates det trafikk som detaljhandel og drivstoff genererer, mens i det andre er tilsvarende ikke tillatt. Ansvarlig s\u00f8ker argumenterer likevel i brev av 17.11.2023 at de mener at tiltaket i samsvar med form\u00e5l i reguleringsplan \u00a7 5.8. Bygningsmyndigheten fastsl\u00e5r at tiltaket er i strid med form\u00e5l i reguleringsplan \u00a7 5.8 og at det m\u00e5 avsl\u00e5s iom. at det ikke er s\u00f8kt om dispensasjon fra den bestemmelsen\u00bb. Vi har flere kommentarer og innvendinger til det som fremg\u00e5r. Svelvikveien 65D, 3039 Drammen \u25aa Pb 2224 Str\u00f8ms\u00f8, 3003 Drammen \u25aa Telefon: 99 78 64 77 \u25aa post@braathensomme.no 2.2. Kommentarer til kommunens vurderinger og konklusjoner 2.2.1. Tiltaket er ikke i strid med arealform\u00e5let \u00abmindre n\u00e6ringsvirksomhet\u00bb I kommunens vurdering vises det igjen til at tiltaket er i strid med formuleringen \u00abmindre n\u00e6ringsvirksomhet\u00bb i reguleringsplanens punkt 5.8.1. Kommunen begrunner dette med intensjonen i reguleringsplanen, om \u00e5 legge til rette for tjeneste eller virksomhet som betjener n\u00e6rboende i tr\u00e5d med g\u00e5byen strategi og helst de som kommer til fots. Kommunens begrunnelse er begrenset til ovennevnte, uten noen vurderinger av de redegj\u00f8relser og begrunnelser som fremg\u00e5r av punkt 2.2. i v\u00e5rt brev den 17.11.23. Dette mener vi ikke er akseptabelt og forsvarlig saksbehandling. Kommunens begrunnelse for hvorfor tiltaket faller utenfor arealform\u00e5let \u00abmindre n\u00e6ringsvirksomhet\u00bb er slik vi vurderer det, feil, og uten en forsvarlig begrunnelse og hjemmel. Vi mener kommunen ikke med en henvisning til en g\u00e5strategi, kan innskrenke arealform\u00e5let og aktivt innfortolke og endre intensjonen i reguleringsplanen. Denne type tolkninger strider mot reguleringsplanens innhold og omfang (rettsvirkninger) slik denne er vedtatt av kommunestyret, med arealkart, bestemmelser og tilh\u00f8rende relevante dokumenter. En etterf\u00f8lgende g\u00e5strategi er ikke en del av dette grunnlaget. Vi kan heller ikke se at kommunen har vist til planvedtak, der g\u00e5strategien er gjort juridisk bindende for eiendommen og der intensjonen i reguleringsplanen dermed er endret. I planbeskrivelsen p\u00e5pekes det at det innenfor det aktuelle omr\u00e5det ikke skal etableres trafikkgenererende tiltak. Dette inneb\u00e6rer samtidig ikke at omr\u00e5det skal v\u00e6re bilfritt eller bygge opp under en strategi om at omr\u00e5det kun skal tiltrekke seg g\u00e5ende. Vi har tidligere redegjort for at vi ikke mener tiltaket genererer trafikk i strid med reguleringsplanen. Dette opprettholdes, og vi viser til punkt 2.2.2. Kommunens begrunnelse og konklusjon, om at tiltaket ikke er \u00e5 anse som mindre n\u00e6ringsvirksomhet, er uhjemlet og i strid med legalitetsprinsippet. Vi viser for \u00f8vrig til det som fremg\u00e5r av v\u00e5rt brev den 17.11.23. 2.2.2. Tiltaket er i tr\u00e5d med reguleringsplanens punkt 5.8.1 annet ledd I kommunens avslag vises det igjen til at tiltaket er i strid med reguleringsplanen fordi det genererer trafikk i strid med forutsetningene i punkt 5.8.1 annet ledd. Kommunen viser blant annet til at \u00abreguleringsbestemmelsen knytter vurdering av form\u00e5l ikke utelukkende til kryssets kapasitet, men ogs\u00e5 i en bredere forstand\u00bb. Til dette viser vi til tidligere redegj\u00f8relse og fremlagte analyser der det tydelig er vist til at krysset mot Ytrebygdsvegen har kapasitet. Vi g\u00e5r derfor ikke n\u00e6rmere inn p\u00e5 dette forholdet. N\u00e5r det gjelder kommunens henvisning til at eventuell trafikkgenerering ikke bare relaterer seg til krysset, er vi ikke uenig i dette. Vi er samtidig ikke enig i kommunens argumentasjon og begrunnelse n\u00e5r det vises til at: Svelvikveien 65D, 3039 Drammen \u25aa Pb 2224 Str\u00f8ms\u00f8, 3003 Drammen \u25aa Telefon: 99 78 64 77 \u25aa post@braathensomme.no \u00abReguleringsplan skiller klart mellom form\u00e5l i Forretning / Drivstoffautomat (KBA) og Kombinerte form\u00e5l N/T N\u00e6ring/tjenesteyting. I det f\u00f8rste form\u00e5let tillates det trafikk som detaljhandel og drivstoff genererer, mens i det andre er tilsvarende ikke tillatt\u00bb. Vi kan ikke se at kommunens sammenligning av tillatt bruk innenfor arealform\u00e5l KBA med tilh\u00f8rende trafikk kan brukes aktivt for \u00e5 konkludere med at avsl\u00e5tte bruk og tiltak er i strid med reguleringsplanen. Det som er relevant i vurderingen av om et tiltak eller bruk er i strid med punkt 5.8.1 annet ledd, er om dette isolert eller samlet medf\u00f8rer tiltak eller bruk \u00abmed stor trafikkgenererende aktivitet innenfor omr\u00e5det\u00bb. Trafikkaktivitet p\u00e5 tilst\u00f8tende omr\u00e5der er da av mindre betydning og m\u00e5 v\u00e6re begrenset til et evt. tolkningsbidrag for \u00e5 fastsette terskelen for hvilken trafikkbelastning som kan aksepteres innenfor omr\u00e5det N/T. Det vises ogs\u00e5 til at en naturlig forst\u00e5else av formuleringen \u00abinnenfor omr\u00e5det\u00bb i punkt 5.8.1 annet ledd og plasseringen av denne presiseringen i bestemmelsen, viser til at det er trafikkbelastningen innenfor arealform\u00e5lsomr\u00e5det N/T som er utgangspunktet for vurderingen, ikke omr\u00e5det generelt. I punkt 2.3. i v\u00e5rt brev den 17.11.23, er det redegjort for hvorfor vi mener aktuelle tiltak ikke er i strid med forbudet mot stor trafikkgenererende aktivitet innenfor omr\u00e5det. Dette opprettholdes og det anf\u00f8res at kommunens begrunnelser og konklusjoner ikke tar utgangspunktet i bestemmelsens ordlyd. Det gj\u00f8res heller ikke noen konkret vurdering av det tiltak og den bruk som etableres og hvilken trafikk dette genererer. Vi vil ogs\u00e5 vise til at det i forbindelse med klagen er gjort ytterligere unders\u00f8kelser av hvilken trafikk tiltaket genererer. Erfaringstall for lignende vaskehaller, viser en bruk som inneb\u00e6rer trafikk fra 80 biler i d\u00f8gnet. Dersom det tas utgangspunkt i at det ikke vaskes 24/7, men i en periode mellom kl. 08 og 00, gir dette en bruk fordelt over 16 timer. Denne bruken inneb\u00e6rer da en generering av trafikk p\u00e5 5 biler i timen. Dersom denne trafikkbelastningen sammenlignes med en alternativ utnyttelse av eiendommen, kan vi ikke se at oms\u00f8kte tiltak og bruk inneb\u00e6rer stor trafikkgenererende aktivitet og dermed er i strid med reguleringsplanens punkt 5.8.1. annet ledd. Kommunens vurderinger og konklusjoner er derfor ikke riktige. 3. OPPSUMMERING- VEDTAKET M\u00c5 OPPHEVES GRUNNET SAKSBEHANDLINGSFEIL P\u00e5 bakgrunn av det som fremg\u00e5r av ovennevnte redegj\u00f8relser under punkt 2.2.1 og punkt 2.2.3, mener vi kommunens vedtak om avslag inneholder saksbehandlingsfeil. Kommunens vurderinger og tolkninger av reguleringsplanen for eiendommen er uriktige og baseres p\u00e5 uriktige utgangspunkter og argumenter. Kommunen forholder seg hverken til reguleringsplanens ordlyd eller en naturlig spr\u00e5klig forst\u00e5else av denne. Tiltaket er hverken i strid med punkt 5.8.1 f\u00f8rste eller annet ledd. Tiltaket ligger innenfor ordlyden mindre n\u00e6ringsvirksomhet og tiltaket med tilh\u00f8rende bruk er heller ikke i strid med reguleringsplanens krav om at det innenfor omr\u00e5det ikke skal etableres detaljhandel eller form\u00e5l med stor trafikkgenerende aktivitet. Svelvikveien 65D, 3039 Drammen \u25aa Pb 2224 Str\u00f8ms\u00f8, 3003 Drammen \u25aa Telefon: 99 78 64 77 \u25aa post@braathensomme.no V\u00e5r konklusjon om at tiltaket ikke forutsetter dispensasjon fra reguleringsplanens \u00a7 5.8.1, opprettholdes og vi ber om at kommunen opphever eget vedtak og realitetsbehandler s\u00f8knaden p\u00e5 nytt. Dersom kommunen mot formodning opprettholder egen konklusjon, bes det om at vedtaket oversendes til Statsforvalteren for endelig behandling. I den forbindelse vil vi presisere at aktuelle klagesak ikke er gjenstand for politisk behandling slik det er antydet i e-post fra saksbehandler den 29.11.23. Kommunen har hverken innvilget tillatelse eller fattet vedtak om avslag p\u00e5 en s\u00f8knad om dispensasjon. Saken faller derfor utenfor det som skal behandles politisk. Det presiseres endelig at v\u00e5rt brev datert den 17.11.23 skal inng\u00e5 som en del av denne klagen. Brevet ligger vedlagt. for Uno-X Norge AS Siv Ing Braathen-S\u00f8mme AS v/ Lene Braathen-S\u00f8mme Svelvikveien 65D, 3039 Drammen \u25aa Pb 2224 Str\u00f8ms\u00f8, 3003 Drammen \u25aa Telefon: 99 78 64 77 \u25aa post@braathensomme.no "
}