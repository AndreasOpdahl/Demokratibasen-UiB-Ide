{
  "dokument_id": "e74f0a96-e253-5ffa-a8eb-b533af504b02",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 54 fra Christian Haugen (FrP) om tiltak for \u00e5 redusere antallet nye smittede med gonor\u00e9 i Bergen - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10607367/Svar-pa-skriftlig-sporsmal-nr-54-fra-Christian-Haugen-FrP-om-tiltak-for-a-redusere-antallet-nye-smittede-med-gonor-i-Bergen-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/89141-3 Saksbehandler: Trond Egil Hansen Fra Dato: 14. juni 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 54 fra Christian Haugen (FrP) om tiltak for \u00e5 redusere antallet nye smittede med gonor\u00e9 i Bergen - Utvalg for helse og sosial 2024 Representanten Christian Haugen (FrP) har den 30. mai 2024 sendt inn f\u00f8lgende skriftlige sp\u00f8rsm\u00e5l: FHI har advart mot at den seksuelt overf\u00f8rbare sykdommen gonor\u00e9 har stadig \u00f8kende forekomst i Norge og s\u00e6rlig i Bergen. FHI har f\u00f8lgende r\u00e5d og informasjon: 1. Du har hatt ubeskyttet sex. Med ubeskyttet sex menes oral-, vaginal- og analsex UTEN kondom. Dette gjelder ogs\u00e5 deling av sexleket\u00f8y som ikke har v\u00e6rt beskyttet med nytt kondom mellom hver person. Med oralsex menes all kontakt mellom munn og kj\u00f8nnsorgan - suging, slikking og rimming. Det er anbefalt \u00e5 teste seg mellom hver ubeskyttet partner, da en gonoreinfeksjon veldig ofte er uten symptomer. 2. Du har (ikke) symptomer. Du trenger ikke \u00e5 ha symptomer for at det skal foreligge indikasjon for testing. Gonore er i veldig mange tilfeller uten merkbare symptomer. Ca 50 % av kvinner f\u00e5r ikke symptomer og ca 50 % av f\u00e5r heller ikke symptomer ved gonore i rektum. Ubehandlet gonore kan v\u00e6re smittef\u00f8rende (risiko for \u00e5 smitte andre) i 3-12 m\u00e5neder. 3. Man har f\u00e5tt p\u00e5vist en annen seksuelt overf\u00f8rbar infeksjon. Dersom man har f\u00e5tt p\u00e5vist en annen seksuelt overf\u00f8rbar infeksjon, for eksempel klamydia eller syfilis, er det lurt \u00e5 ta en test for gonor\u00e9. Har man f\u00e5tt p\u00e5vist en annen seksuelt overf\u00f8rbar infeksjon men ikke f\u00e5tt tilbud om \u00e5 teste for gonor\u00e9, kan man be spesifikt om \u00e5 f\u00e5 ta den. Fordi smitte i hals eller anus kan v\u00e6re uten symptomer er det viktig \u00e5 be om \u00e5 f\u00e5 teste seg i disse \u00e5pningene dersom man kan ha blitt smittet ved anal- eller oralsex. F\u00e5r man p\u00e5vist gonor\u00e9 er det viktig at man ogs\u00e5 f\u00e5r testet seg for hiv. 4. Man opplever symptomer. Omtrent halvparten av alle kvinner som f\u00e5r gonor\u00e9, har ingen symptomer. Menn f\u00e5r derimot vanligvis symptomer ved infeksjon i penis, men sjeldnere symptomer ved infeksjon i hals og anus. Symptomer hos kvinner: \u2022 Gul eller gr\u00f8nnlig utflod fra skjeden. \u2022 Brennende smerte n\u00e5r du tisser. \u2022 Smerter i nedre mageregion. \u2022 Bl\u00f8dninger mellom menstruasjonsperiodene, men dette er sjelden. Symptomer hos menn: \u2022 Brennende smerte n\u00e5r du tisser. \u2022 Trang til \u00e5 urinere ofte. \u2022 V\u00e6ske eller puss som kommer ut av penis, ofte sees en gul eller gulgr\u00f8nn flekk i undert\u00f8yet ditt. Dette ga opphav til sykdommens gamle kallenavn: \u00abdyppert\u00bb. \u2022 \u00d8mme testikler. \u2022 R\u00f8dhet eller s\u00e5rhet p\u00e5 tuppen av penis Har man f\u00e5tt en gonor\u00e9-infeksjon i halsen kan man f\u00e5 vondt der, mens infeksjon i endetarmen kan gi smerter, kl\u00f8e og svie. Allikevel er dette oftere symptomfritt. 5. Man har hatt mange sexpartnere den siste tiden. Jo flere man har sex med, jo h\u00f8yere sannsynlighet er det for \u00e5 ha sex med en person som har en gonor\u00e9-infeksjon, s\u00e6rlig om man tilh\u00f8rer en av gruppene som er mer utsatt for hiv enn andre. Har man hatt tre eller flere nye sexpartnere det siste \u00e5ret b\u00f8r man vurdere en test. Organisasjonen Helseutvalget som b\u00e5de har testing, veiledning og oppf\u00f8lging av seksuelt overf\u00f8rbare sykdommer har et motto: \u00abHusk dongtvang under Pride\u00bb. https://www.helseutvalget.no/ BT skrev nylig om at: \u00abdet I 2023 ble totalt 2985 personer smittet med gonor\u00e9, mot 1857 personer i 2022 og 555 personer i 2021, melder Folkehelseinstituttet. \u2013 Seksuelt overf\u00f8rbare infeksjoner utgj\u00f8r et folkehelseproblem nasjonalt og internasjonalt. Det er s\u00e6rlig unge som rammes, og infeksjonene gir seksuell uhelse og f\u00f8rer til un\u00f8dvendig mye bruk av antibiotika, sier overlege Anne Olaug Olsen ved FHI. FHI: Kraftig \u00f8kning av gonor\u00e9 i 2023 (bt.no) Smittervernoverlege Marit Voltersvik har uttalt at: \u00abDet er en gonor\u00e9epidemi i Norge, og Bergen er i smittetoppen. Smittevernoverlegen oppfordrer alle som er i kontakt med ungdom til \u00e5 snakke om seksuelt overf\u00f8rbare infeksjoner.\u00bb https://www.bergen.kommune.no/hvaskjer/helse-omsorg-og-inkludering/snakk-med-ungdom- omseksuelt-overforbare-infeksjoner Sp\u00f8rsm\u00e5l: Hvilke tiltak har byr\u00e5det tenkt til \u00e5 iverksette for \u00e5 redusere antallet nye smittede med gonor\u00e9 i Bergen? Svar fra byr\u00e5den: Det eneste som kan hindre \u00e5 bli smittet av gonor\u00e9 er bruk av kondom eller \u00e5 avst\u00e5 fra sex. Smittevernoverlegen i BEHO sammen med Etat for barn og familie i BBSM har fra august 2022 hatt et tett samarbeid i forhold til denne problemstillingen. I tillegg har Bergen kommune et sv\u00e6rt godt samarbeid med poliklinikk for seksuelt overf\u00f8rbare infeksjoner (SOI poliklinikken) ved Haukeland Universitetssjukehus. De st\u00e5r for behandling og smittesporing og kontroll ved gonor\u00e9 smitte. Det er satt ned en arbeidsgruppe som best\u00e5r av smittevernoverlege, overlege fra SOI poliklinikk, r\u00e5dgiver i Etat for barn og familie, enhetsleder og flere avdelings ledere for helsestasjon for ungdom, det er jevnlige m\u00f8ter i forhold til denne problemstillingen. Etat for barn og familie har tilbud til ungdom og unge voksne til og med 25 \u00e5r i skolehelsetjenesten og ved Helsestasjon for ungdom. For personer over 25 \u00e5r er fastlegene og SOI poliklinikken et godt tilbud. P\u00e5 disse stedene gis det god informasjon og det er tilbud om testing. Fastlegene har tidlig blitt informert om gonoresituasjonen i Bergen og har fulgt opp de som tar kontakt. Noen har valgt \u00e5 f\u00f8lge opp selv med sporing av smittekontakter og behandling, men de fleste har henvist til SOI poliklinikken ved Haukeland Universitetssjukehus. Smittevernkontoret vil kunne bli et sted for selvpr\u00f8vetaking n\u00e5r dette skal settes i gang, i tillegg har de utdeling av gratis kondomer. Det er ogs\u00e5 utlevering av gratis kondomer ved helsestasjon for ungdom og hos helsesykepleier p\u00e5 de videreg\u00e5ende skolene. Bergen er, som det anf\u00f8res, rammet av det som betegnes av FHI som en gonor\u00e9 epidemi. Fra august 2022, da dette \u00abeksploderte\u00bb og til i dag har det v\u00e6rt satt inn mange tiltak i Etat for barn og familie: 1. Jevnlig kunnskapsoppdatering fra smittevernoverlegen for alle som arbeider med dette (Helsesykepleiere/fastleger/smittevern) 2. Informasjon til ungdom og studenter- i start var der lite kunnskap om gonor\u00e9 (etter at dette ikke hadde v\u00e6rt et problem fra forrige gang det var en epidemi slutten p\u00e5 1980 tallet og start p\u00e5 1990) I Etat for barn og familie er der en ungdomsredaksjon som har utarbeidet informasjonsvideoer (TikTok) som har n\u00e5dd godt ut i ungdomsmilj\u00f8er. Informasjon om gonor\u00e9 smitte, oppfordring til testing og forebyggende tiltak er regelmessig gjennomf\u00f8rt p\u00e5 videreg\u00e5ende skoler og ved helsestasjoner. Det er til enhver tid oppdatert informasjon p\u00e5 Bergen kommune sine nettsider, der er sendt ut pressmeldinger, senest 31.05 https://www.bergen.kommune.no/hvaskjer/helse-omsorg-og-inkludering/snakk-med-ungdom- om-seksuelt-overforbare-infeksjoner, og det er samarbeid med studentsamskipnaden \u201cSammen\u201d om informasjon ut til studentene. 3. Utvidet alder for testing opp til og med 25 \u00e5r ved alle helsestasjoner for ungdom (HFU) 4. Arrangert \u00abTest dager\u00bb ved H\u00f8gskolen i Bergen og sist ved NHH, i samarbeid med medisinerstudentenes seksualopplysning (MSO), informasjon om smitte og oppfordring til kondombruk har v\u00e6rt sentrale tema p\u00e5 disse dagene 5. Helsesykepleiere har deltatt p\u00e5 temakvelder hos utekontakten for \u00e5 n\u00e5 ungdom som i liten grad benytter seg av tilgjengelige helsetjenester, dette har innbefattet informasjon og tilbud om kondomer og testing 6. M\u00f8te med Bergen moske. Smittevernoverlegen har sammen med ansatte fra Etat for barn og familie deltatt p\u00e5 m\u00f8te med representanter fra Bergen moske for \u00e5 f\u00e5 innspill til hvordan informasjon rettet til muslimske ungdommer b\u00f8r utformes Videre tiltak fra h\u00f8st 2024 1. \u00d8kt \u00e5pningstid ved helsestasjon for ungdom og studenter i sentrum (Bergenhus/\u00c5rstad byomr\u00e5de) p\u00e5 dagtid for testing og \u00f8kt mulighet til timebestilling. 2. Samarbeid mellom r\u00e5dgiver i BBSM, smittevernoverlege og Etat for barn og familie for \u00e5 n\u00e5 ungdommer med innvandrerbakgrunn, innspillsm\u00f8te er planlagt i september 2024 3. Kondomkampanjer og arrangere flere \u201cTest dager\u201d p\u00e5 studiesteder. BEHO v/smittevernoverlegen i samarbeid med Etat for barn og familie s\u00f8kte tilskuddsmidler fra Helsedirektoratet for 2024. S\u00f8knadsbel\u00f8pet var kr. 542.511, det ble bevilget kr. 400.000. Dette prosjektet blir derfor redusert i forhold til den nye rammen det da har, det blir arrangert s\u00e5 mange \u201ctestdager\u201d det er midler til. 4. BEHO v/smittevernoverlegen arbeider n\u00e5 med \u00e5 unders\u00f8ke muligheten for \u00e5 tilrettelegge for selvpr\u00f8vetaking. Selvpr\u00f8vetaking vil si at brukeren selv tar testen etter utlevering og leverer den inn, uten samtale med helsepersonell. Dette vil kreve \u00f8kte ressurser i forhold til administrasjon rundt utlevering og sending samt videreformidling til SOI poliklinikken ved Haukeland Universitets sykehus ved positivt pr\u00f8vesvar. For at dette skal bli vellykket m\u00e5 det gis en del skriftlig informasjon i forkant samt at den det gjelder levere inn informasjon om seksualatferd og antall partnere, eventuelt tidligere historie p\u00e5 smitte etc, dette vil kreve \u00f8kte personell ressurser. Erfaringen er at god tilgjengelighet for testing er sv\u00e6rt viktig og mange ungdommer tester seg. Ved helsestasjoner for ungdom er andel som tester seg for SOI f\u00f8rste halv\u00e5r i 2023 og 2024 stabil. Det er flest jenter som tester seg og andel positive pr\u00f8ver er h\u00f8yere hos jenter enn hos gutter, det er en nedgang i positive pr\u00f8ver hos gutter og de siste to m\u00e5nedene er det sett en nedgang i positive pr\u00f8ver ogs\u00e5 hos jenter. Vi h\u00e5per stort fokus p\u00e5 forebyggende tiltak virker. Det er behov for \u00e5 f\u00e5 flere gutter til \u00e5 teste seg, det arbeides bl.a med \u00e5 utarbeide m\u00e5lrettet informasjon til guttene. Oslo og Trondheim har en annen organisering av studenthelsetjenesten, og tilgjengelighetene for testing ved studiestedene er bedre i disse byene enn i Bergen \u2022 I Oslo er alle studenter tilknyttet en fastlege \u2013 der fastlegekontorene driftes av studentsamskipnaden samt at en har f\u00e5tt en unntaksbestemmelse i fastlegeforskriften: https://lovdata.no/dokument/SF/forskrift/2012-08-29-843/%C2%A73#%C2%A73 Det er fastlegekontor ved alle studentstedene \u2022 I Trondheim har studentsamskipnaden hatt helsesykepleiere ansatt i mange \u00e5r og det er et legekontor som er knyttet til studenthelsetjenesten p\u00e5 campus Ved testing kan dette foreg\u00e5 p\u00e5 campus s\u00e5 behandler og f\u00f8lger legekontoret opp. Det er tatt initiativ til et m\u00f8te med studentsamskipnaden \u201cSammen\u201d som skal v\u00e6re 24 juni, det er et \u00f8nske om \u00e5 kunne tilby testing p\u00e5 studiecampus ogs\u00e5 i Bergen, dette vil kreve \u00f8kte ressurser. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}