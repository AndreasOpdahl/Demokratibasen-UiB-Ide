{
  "dokument_id": "737056d9-634b-5f52-b233-179654562164",
  "doc_type": "case_presentation",
  "kommune": 4601,
  "tittel": "Gjennomf\u00f8ringsvedtak for oppgradering av Br\u00f8nndalen friomr\u00e5de",
  "url": "https://bergen.kommune.no/politikere-utvalg/api/fil/bk360/10696737/Framstilling-Gjennomforingsvedtak-for-oppgradering-av-Bronndalen-friomrade",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/38874-2 Gjennomf\u00f8ringsvedtak for oppgradering av Br\u00f8nndalen friomr\u00e5de Hva saken gjelder: Saken gjelder gjennomf\u00f8ringsvedtak for oppgradering av det kommunale friomr\u00e5det ved Br\u00f8nndalen i Olsvik. Det skal ogs\u00e5 etableres nytt gangfelt og fortau over kommunal veg, samt ny vegbelysning langs kommunal gang- og sykkelveg. Anlegget har i dag et gener\u00f8st gr\u00f8ntpreg og tomten best\u00e5r av en sentral flate med to fotballm\u00e5l og ett basketballstativ p\u00e5 asfalt, \u00e5pne plenarealer, en skogkledd skr\u00e5ning med akebakke, en bekk og bekkeinntak, samt en kommunal gang og sykkelvei. Anlegget har en sentral plassering og er et bindeledd mellom nedre og \u00f8vre del av Olsvik. Friomr\u00e5det utgj\u00f8r et naturlig start/sluttpunkt for en lengre tur,- og aktivitetstras\u00e8 via Gr\u00f8ntua til Olsvikparken. Friomr\u00e5det brukes hyppig av elever ved Kj\u00f8kkelvik skole, og utgj\u00f8r en del av skoleveien for mange barn i omr\u00e5det. Dette er det eneste investeringsprosjektet som Bymilj\u00f8etaten har i Olsvik tilknyttet omr\u00e5desatsningen, og planene for prosjektet er presentert p\u00e5 et folkem\u00f8te. Det er en forventing fra staten om at kommunen bidrar med fysisk opprustning av utsatte omr\u00e5der. Prosjektet best\u00e5r av fire delomr\u00e5der: Skogen: Skogen skal tynnes sk\u00e5nsomt for \u00e5 gi mer lys til akebakken, og for bedre levek\u00e5r og \u00f8kt artsmangfold i skogsbunndekket. Akebakken utbedres og ryddes for st\u00f8rre steiner og r\u00f8tter, slik at den blir jevnere og kan brukes ved tynnere sn\u00f8dekker, eller som rullebakke i sommerhalv\u00e5ret. Det eksisterende bekkeinntaket utvides til en liten dam for \u00e5 m\u00f8te \u00f8kende nedb\u00f8rsmengder og for \u00e5 gi \u00f8kt lekeverdi. Omr\u00e5det ved dammen gj\u00f8res tilgjengelig med en gruset eventyrsti. 1 Tretopplek: Mellom bekken og akebakken er et felt med mellomstore og store tr\u00e6r. Her ligger forholdene godt til rette for \u00e5 opparbeide utfordrende klatrelek festet til trestammene, uten \u00e5 p\u00e5f\u00f8re st\u00f8rre inngrep i grunnen og i skogsbunndekket. M\u00f8teplassen: den sentrale flaten opparbeides med ulike oppholdsplasser og aktiviteter. Det etableres en rundl\u00f8ype for sykkeltrening, balanse og rollelek, med et sentralt samlingselement i midten. Plassen forgr\u00f8nnes med ulike busk- og vegetasjonsfelt. Disse bygger nye, lekne romforl\u00f8p, styrker artsmangfoldet og \u00f8ker den lokale fordr\u00f8yningskapasiteten. M\u00f8teplassen opparbeides i all hovedsak av naturmaterialer, som trevirke, grus og stein. Friomr\u00e5det er belastet med veist\u00f8y og m\u00e5 derfor st\u00f8yskjermes. Det plasseres dermed st\u00f8yskjermingstiltak lokalt p\u00e5 anlegget og utformes med et takoverbygg. Slik etableres muligheten for rast og opphold ogs\u00e5 i d\u00e5rlig v\u00e6r. Arealet m\u00f8bleres med langbord, og utstyres med belysning, str\u00f8muttak og tilgang til fellesgrill. Ved m\u00f8teplassens hovedinngang etableres en HC-parkering, samt sykkelstativ for bes\u00f8kende. Veien: Dagens gangfelt over kommunal veg Br\u00f8nndalen har en uheldig plassering i forhold til sikt, og tilfredsstiller ikke dagens krav i gjeldende vegnorm. Det eksisterende gangfeltet og tilsluttende fortausforbindelse saneres. Det etableres et nytt universelt utformet gangfelt og fortau med ny plassering, i tr\u00e5d med gjeldende krav til frisikt. Det etableres en trapp som en supplerende snarvei fra den kommunale gang- og sykkelveien til det nye gangfeltet. Det etableres intensivbelysning p\u00e5 gangfeltet, og ny veibelysning langs dagens m\u00f8rke gang- og sykkelveg. Fagetatens vurdering og anbefaling: Medvirkning I prosessen er det innhentet innspill fra Kj\u00f8kkelvik barneskole og SFO, Olsvik UNG, og andre lokale beboere. I prosjektet er det jobbet med anlegget som en inngangsport til turveinettet til Gr\u00f8ntua, som et lavterskelm\u00f8te med skogen og som en introduksjon til den lokale friluftskulturen i Olsvik. Anleggets nedre del er tilgjengelig for alle, og naturen trekkes derfor ogs\u00e5 ned og inn p\u00e5 m\u00f8teplassen. Status og fremdrift Prosjektets utrednings- og skissefase og forprosjektfase er avsluttet. Tiltakets prosjektavgrensinger er avklart og nabovarslet, vedtak om rammetillatelsen forventes juli 2024. Det anskaffes entrepren\u00f8r til samspillsentreprise og prosjektet detaljeres ferdig h\u00f8sten 2 2024. Byggefasen planlegges med oppstart ved \u00e5rsskiftet 2024/2025, med ferdigstillelse til sommersesongen 2025. \u00d8konomiske konsekvenser: Prosjektet inng\u00e5r under budsjettposten Barnas Byrom i vedtatt investeringsbudsjett. Denne budsjettposten har en ramme p\u00e5 14,1 mill. i \u00e5ret. Prosjektet ble f\u00f8rste gang budsjettert i Handlings- og \u00f8konomiplan 2022-2026 med ca 7 mill. Forutsetningene som ble lagt til grunn den gang var en enkel opparbeidelse av den sentrale flaten. I 2023 ble det gjennomf\u00f8rt lokal brukermedvirkning som et naturlig ledd av prosjektutviklingen. \u00d8nsket om utbedrings- og tilretteleggingstiltak i tilknytning til b\u00e5de akebakken og bekkel\u00f8pet er fremhevet av mange. Det samme gjelder \u00f8nsket om et takoverbygg med mulighet for grill/ b\u00e5lplass, samt belysning av kommunal gang- og sykkelveg. Dagens avkj\u00f8rsel strammes opp for \u00e5 gi mulighet til HC-parkering p\u00e5 friomr\u00e5det. Ulike myndighetskrav har avdekket behovet for \u00e5 gjennomf\u00f8re flere kostnadsdrivende elementer, herunder st\u00f8yskjermingstiltak mot eksisterende veist\u00f8y, og gange- og trafikksikringstiltak p\u00e5 kommunal veg Br\u00f8nndalen. Totalkostnad p\u00e5 13,26 mill. tar h\u00f8yde for utvidet omfang og innhold prosjektet. Prosjektet har en vedtatt totalkostnad p\u00e5 13 mill. i investeringsbudsjettet jf. revidert budsjett for 2024. Prosjektet er i tillegg regulert med en forventet pris\u00f8kning p\u00e5 0,26 mill. i 2025 i H\u00d8P 2025- 2028. Se tabell under. S\u00e5 langt i 2024 er det p\u00e5l\u00f8pt 0,9 mill. ifm. prosjektet. P\u00e5l\u00f8pt Totalkostnad 2023 2024 2025 SUM Prosjektering og gjennomf\u00f8ring av tiltak 1,36 1,70 10,20 13,26 Finansiering av totalkostnad 2023 2024 2025 SUM Brutto prosjektkostnad prosjekt 4811 Br\u00f8nndalen Olsvikskjenet 1,36 1,70 10,20 13,26 - - Tilskudd fra stat - omr\u00e5desatsing - - 2,00 2,00 - - Mva refusjon av statlige midler - - 0,50 0,50 Netto prosjektkostnad 1,36 1,70 7,70 10,76 Omr\u00e5desatsingen har vedtatt \u00e5 bidra med inntil 2 mill. til oppgraderingen av Br\u00f8nndalen friomr\u00e5de. Bevilgningen forutsetter at de \u00e5rlige bevilgningene fra staten v/KDD blir tildelt omr\u00e5desatsingen i Bergen kommune. Kapitalkostnader Investeringen vil medf\u00f8re l\u00e5neopptak for kommunen. Det er benyttet rentesats 5,3% for 2024, minkende til 4,7% i 2025. Det er usikkert hvordan renten vil utvikle seg fremover og tabellen gir f\u00f8lgelig bare et estimat p\u00e5 hvor store kapitalkostnadene blir. Se tabellen under. V\u00e6r oppmerksom p\u00e5 at tabellen ikke inkluderer renter og avdrag for 2023. 3 Renter og avdrag oppsummert (bel\u00f8p i mill.) 2024-2027 2028 -> Sum Renter 1,1 4,0 5,2 Avdrag 0,9 8,3 9,2 Sum renter og avdrag 2,0 12,3 14,3 Driftsutgifter Dette er et anlegg som Bergen kommune har ansvar for i dag, men som tidligere har inneholdt f\u00e5 elementer. Tidligere bruk representerer ikke store driftsutgifter, og driftskostnadene for det oppgraderte friomr\u00e5det er derfor beregnet som p\u00e5 et nytt anlegg. Nye driftsoppgaver vil eksempelvis v\u00e6re: \u2022 jevnlig vedlikehold av st\u00f8yskjerm/ takoverbygg \u2022 jevnlig rens og ettersyn av ny dam og bekkeinntak \u2022 l\u00f8vh\u00e5ndtering, fjerning av ugress, planering og avretting p\u00e5 dekker av grus, herunder HC-plass \u2022 ettersyn, planering og etterfylling av barkdekker \u2022 jevnlig spyling/ rensk av fallunderlag i kork, inkl. st\u00e5lkant \u2022 ettersyn og p\u00e5fyll av sandkassesand \u2022 ettersyn og utskifting av slitasjedeler p\u00e5 leke- og treningsapparater \u2022 t\u00f8mming av avfallsbeholdere og ryddig av avfall i anlegget \u2022 ettersyn og vedlikehold av sittegrupper og fellesgrill \u2022 ettersyn, klipp, rensk og luking av buskfelt \u2022 drift av belysning \u2022 drift av nye kommunale veganlegg, herunder vinterdrift, salting og m\u00e5king av fortau \u00d8kte \u00e5rlige driftskostnader p\u00e5 utomhusanlegget forventes \u00e5 bli kr 120 000 per \u00e5r i perioden 2026-2028, og kr 240 000,- \u00e5rlig fra 2029. \u00c5rsaken til at driftsutgiftene \u00f8ker i 2029 er at garantitiden opph\u00f8rer, i tillegg til at anlegget krever mer drift jo mer bruk og slitasje det utsettes for. Driftskonsekvenser vil f\u00e5 halv\u00e5rsvirkning fra 2025. Se tabellen under. 2025 2026 2027 2028 2029 \u00d8kte driftskostnader (bel\u00f8p i 1000 kr) 60 120 120 120 240 Avsatt i vedtatt H\u00d8P 2024-2027 - 300 300 300 - - - Endring 60 180 180 180 240 \u00d8kte driftskostnader knyttet til ferdig anlegg er tidligere budsjettert for \u00e5rene 2026-2028. Endring i driftskonsekvenser i denne sak, spilles inn i forbindelse med \u00e5rets rullering av H\u00d8P 2025-2028. Byr\u00e5dens vurdering og anbefaling/konklusjon: Rehabiliteringen av friomr\u00e5det i Br\u00f8nndalen vil v\u00e6re et viktig tiltak for \u00e5 styrke barnas aktivitetstilbud i Olsvik. Arealene utformes som en tilgjengelig m\u00f8teplass for andre befolknings- og aldersgrupper, og vil ogs\u00e5 \u00f8ke omr\u00e5dets attraksjonsverdi som tur- og rekreasjonsdestinasjon for byens befolkning. I gjeldende kommuneplan (KPA2018) angis ogs\u00e5 at folkehelseplanen og kunnskap om levek\u00e5r skal legges til grunn i all planlegging, og at tilretteleggingen av felles m\u00f8teplasser og aktivitetsarealer er viktig og skal prioriteres. Br\u00f8nndalen ligger i et av kommunens 4 omr\u00e5desatsingsomr\u00e5der, prosjektet er initiert og utarbeidet i tett samarbeid med Omr\u00e5desatsing Olsvik. Ny belysning og gangetiltak gj\u00f8r bruk av kollektivtilbud, gange og sykkel b\u00e5de tryggere og mer attraktiv. Etablering og oppgradering av gang- og sykkelveier, \u00f8kt attraksjon og god fremkommelighet er en forutsetning for \u00e5 f\u00e5 \u00f8kt antall syklende og g\u00e5ende i Bergen. Tilrettelagte arealer for sykkeltrening i tidlig alder, s\u00e5 vel som trygge skoleveier, gir barn mulighet til en \u00f8kt og mer selvstendig mobilitet i egen hverdag. Slik etableres gode vaner fra tidlig alder \u2013 til gode for b\u00e5de folkehelsen og milj\u00f8et. I sum vil tiltaket bidra til bedre folkehelse, \u00f8kt tilgjengelighet og trivsel, tryggere ferdsel og en gr\u00f8nnere by. Vedtakskompetanse: I henhold til Bergen kommunes \u00f8konomireglement punkt 2.3.g er det byr\u00e5det som kan fatte gjennomf\u00f8ringsvedtak for prosjekter med totalkostnad mellom 10 og 20 mill. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Det fattes gjennomf\u00f8ringsvedtak for oppgradering av Br\u00f8nndalen friomr\u00e5de med en kostnadsramme p\u00e5 13,26 mill. 2. Prosjektet finansieres med avsatte midler p\u00e5 budsjettpost 4020 Barnas byrom, tjenesteomr\u00e5de 10C Naturforvaltning og parkdrift. 3. Endring i driftskostnadene til prosjektet innarbeides ved rullering av Handlings- og \u00f8konomiplan 2025 \u2013 2028. Dato: 17. september 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat Gjennomf\u00f8ringsvedtak 4811 Br\u00f8nndalen Olsvikskjenet gnr 123 bnr 309 F\u00f8lgeskjema 4811 Br\u00f8nndalen gjennomf\u00f8ringsvedtak Kalkyle 4811 Br\u00f8nndalen 18.03.2024 5 "
}