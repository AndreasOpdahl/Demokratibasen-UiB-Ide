{
  "dokument_id": "974bd346-e89c-55e6-8f2f-6168cda36c4f",
  "doc_type": "case_presentation",
  "kommune": 4601,
  "tittel": "Utleie av Fl\u00f8ysletten",
  "url": "https://bergen.kommune.no/politikere-utvalg/api/fil/bk360/8048149/Framstilling-Utleie-av-Floysletten",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/14413-4 Utleie av Fl\u00f8ysletten Hva saken gjelder: I Bergen bystyret sitt m\u00f8te den 14.12.2022 sak 343/22, Handlings- og \u00f8konomiplan 2023- 2026 samt \u00e5rsbudsjett 2023, vedtok bystyret f\u00f8lgende merknad: \u00ab19. Fl\u00f8ysletten Bystyret viser til den positive bruken av Fl\u00f8ysletten de siste \u00e5rene. Bystyret ber byr\u00e5det legge frem en sak hvor bruken og leieprisene, herunder mulig prisreduksjon for bruken av Fl\u00f8ysletten blir redegjort for.\u00bb Denne saken er svar p\u00e5 bystyrets merknad 19. I saken redegj\u00f8res for bruken av Fl\u00f8ysletten til utleieform\u00e5l, regelverket rundt dette, konsekvenser for Fl\u00f8ysletten, samt Bymilj\u00f8etatens og byr\u00e5dets anbefaling for videre bruk. Fagetatens vurdering og anbefaling: Bymilj\u00f8etaten har levert fagnotat i saken (vedlagt). Under f\u00f8lger utdrag av de viktigste momentene fra fagnotatet. Det vises til fagnotatet for Bymilj\u00f8etaten sin fullstendige vurdering. Regelverk for bruk av Fl\u00f8yenomr\u00e5det Fl\u00f8ysletten er regulert til offentlig friomr\u00e5de (arealplan-ID 19550000) med bestemmelser om at omr\u00e5det er avsatt til intensiv friluftsbruk, tilrettelagt oppholds- og aktivitetsomr\u00e5de med rasteplasser, gapahuk, leskur, amfi, scene, apparater og skulpturer. Bruksplan for Fl\u00f8yenomr\u00e5det (vedtatt av Bergen bystyret 29.09.2003) og Regelverk for kommunale parker, friomr\u00e5der, byfjell og byrom til arrangementer med mer (vedtatt av byr\u00e5det 29.04.2021) ligger til grunn for vurderinger av arrangementer p\u00e5 Fl\u00f8ysletten. Et hovedm\u00e5l med bruksplanen er \u00e5 foresl\u00e5 en fremtidig arealbruk som sikrer rimelig balanse mellom \u00e5 bevare eksisterende kvaliteter i natur og landskap, og \u00e5 utvikle deler av omr\u00e5det for mer intensiv bruk i friluftssammenheng. Fl\u00f8ysletten er kategorisert som et omr\u00e5de for intensivt friluftsliv. B\u00e5de bruksplanen og reguleringsplanen legger til grunn at arealet er offentlig tilgjengelig til bruk for allmennheten. Videre fremg\u00e5r det av Regelverk for bruk av kommunale parker, friomr\u00e5der, byfjell og byrom \u00a7 5-2 at kommersielle arrangementer som hovedregel ikke tillates. Kommersielle arrangementer med kulturell verdi kan likevel tillates etter en n\u00e6rmere vurdering. Av regelverket fremg\u00e5r at det skal betales leie, ogs\u00e5 for dager til opp- og nedrigg. Til sist nevnes at motorferdsel, p\u00e5 Kamveien fra Skansemyren til Fl\u00f8yenomr\u00e5det, som hovedregel ikke er tillat. Det kan i enkelttilfeller likevel dispenseres for transport av n\u00f8dvendig, tungt utstyr. All kj\u00f8ring m\u00e5 planlegges slik at kj\u00f8ring begrenses til et minimum. 1 Bruken av Fl\u00f8ysletten De senere \u00e5rene har Fl\u00f8ysletten v\u00e6rt benyttet til st\u00f8rre arrangementer. Fyllingsdalen teater har arrangert teater p\u00e5 Fl\u00f8ysletten somrene 2020, 2021 og 2022. Leieperioden var fire uker i 2020 og ti uker i 2021 og 2022. I 2021 ble det ogs\u00e5 arrangert konserter i regi av AMPaudio i samme tidsrom, og p\u00e5 samme scene, som Fyllingsdalen teater. Trolljeger AS har siden 2016 arrangert hinderl\u00f8p p\u00e5 Fl\u00f8yen om h\u00f8sten, der Fl\u00f8ysletten brukes som start- og m\u00e5lomr\u00e5de. I 2022 var leieperioden for Trolljeger AS 29 dager. Fl\u00f8ysletten har ogs\u00e5 v\u00e6rt utleid til mindre og kortvarige arrangementer i tr\u00e5d med bruksplan for Fl\u00f8yen. Fl\u00f8ysletten brukes i noen grad p\u00e5 \u00abad hoc\u00bb basis av grupper og andre som \u00f8nsker et godt og tilrettelagt omr\u00e5de for leirslagning. Konsekvenser Grunnforholdene p\u00e5 Fl\u00f8ysletten er utfordrende ved bruk av omr\u00e5det til st\u00f8rre arrangementer. Omr\u00e5det er et myromr\u00e5de, tidligere fors\u00f8kt drenert. Arealet mellom amfiet og grusplassen ble forsterket i 2019/2020, og t\u00e5ler noe aktivitet. \u00d8vrige omr\u00e5der er ikke utbedret, og Bymilj\u00f8etaten vurderer at nordenden av sletten ikke t\u00e5ler st\u00f8rre installasjoner eller kj\u00f8ret\u00f8y. Det ble i 2022 avdekket behov for \u00e5 s\u00e5 til sletten etter endte arrangementer. Omr\u00e5det ble derfor sperret av, men av hensyn til v\u00e6ret ble det ikke tils\u00e5dd i fjor h\u00f8st. Fl\u00f8ysletten har v\u00e6rt avsperret for allmennhetens friluftsbruk, samt for \u00f8vrige akt\u00f8rer, i forbindelse med arrangementer, samt for \u00e5 utbedre sletten etter skader i etterkant. Vedr\u00f8rende motorferdsel p\u00e5 Kamveien St\u00f8rre arrangementer medf\u00f8rer kj\u00f8ring p\u00e5 Kamveien. Fyllingsdalen teater opplyste i sin s\u00f8knad om teater i 2022 at de hadde behov for 50 turer med varebil for \u00e5 frakte opp n\u00f8dvendig utstyr. Trolljeger AS opplyste at de har behov for to turer med lastebil og kran, samt daglig kj\u00f8ring i forbindelse med opp- og nedrigg. Det har kommet bekymringsmeldinger knyttet til Kamveiens tilstand. Bymilj\u00f8etaten er i prosess med tilstandsvurdering av veien. Avhengig av resultatene vil rapporten kunne v\u00e6re f\u00f8rende for transport p\u00e5 veien, samt peke p\u00e5 behov for oppgradering/utbedring. Leiepris I forbindelse med budsjettbehandling i desember 2023 vedtok Bergen bystyre prisene for utleie av byrom til arrangement mm. Utleie av Fl\u00f8ysletten er etter dagens satser kr. 10 580,- per dag. Det skal ogs\u00e5 betales leie for dager som g\u00e5r med til opp- og nedrigg. Bymilj\u00f8etaten er i gang med revisjon av Regelverk for bruk av kommunale parker, friomr\u00e5der, byfjell og byrom til arrangement mm., og tilh\u00f8rende prisliste, ventet i 2024 (oppdatert informasjon i etterkant av fagnotat). Bymilj\u00f8etaten vil redegj\u00f8re n\u00e6rmere for etatens synspunkter p\u00e5 leiepriser i fagnotat om revisjon av regelverket. Bystyret st\u00e5r fritt til \u00e5 beslutte de prisene de m\u00e5tte \u00f8nske for utleie av Fl\u00f8ysletten og andre byrom. Bymilj\u00f8etatens oppsummering St\u00f8rre lukkede arrangementer p\u00e5 Fl\u00f8ysletten er ikke i tr\u00e5d med Bruksplan for Fl\u00f8yen eller gjeldende reguleringsplan. Slike arrangementer har negative konsekvenser i form av slitasje p\u00e5 vegetasjonsdekke, avstengning av arealet for allmennhetens bruk, og \u00f8kt trafikk p\u00e5 Kamveien. Bymilj\u00f8etaten p\u00e5peker samtidig at teater p\u00e5 Fl\u00f8ysletten har v\u00e6rt til glede for mange bes\u00f8kende, og at det ikke er mottatt klager p\u00e5 gjennomf\u00f8rte forestillinger. Bymilj\u00f8etatens samfunnsoppdrag er \u00e5 ta vare p\u00e5 og forvalte allment tilgjengelige omr\u00e5der. En viktig oppgave for etaten er \u00e5 s\u00f8rge for at friomr\u00e5der er tilgjengelig for flest mulig. Arrangement som krever billettinntekter, fratar de med lav kj\u00f8pekraft muligheten til \u00e5 benytte 2 fellesskapets omr\u00e5der. Det er derfor vanskelig for Bymilj\u00f8etaten \u00e5 anbefale en \u00abprivatisering\u00bb av et av byens mest popul\u00e6re friomr\u00e5der. Dersom det likevel er \u00f8nskelig \u00e5 legge til rette for st\u00f8rre arrangement p\u00e5 Fl\u00f8ysletten vil Bymilj\u00f8etaten anbefale at det gj\u00f8res f\u00f8lgende tiltak: - Igangsette prosjekt for planlegging av oppgradering og fysiske tiltak. Dette skal sikre at omr\u00e5det t\u00e5ler \u00f8nsket bruk, og at hensiktsmessige l\u00f8sninger for st\u00f8rre arrangement vurderes. Det b\u00f8r settes i gang en utredning for \u00e5 planlegge hva som kreves av oppgradering og fysiske tiltak for \u00e5 gj\u00f8re Fl\u00f8ysletten i stand til \u00e5 t\u00e5le \u00f8nskede arrangement. Det b\u00f8r ogs\u00e5 sees p\u00e5 behovet for infrastruktur som muliggj\u00f8r sikre og hensiktsmessige arrangementer, og som reduserer behovet for kj\u00f8ring (eksempelvis str\u00f8m, scene/utstyr, toaletter o.l.) - Vurdere omregulering for endret arealstatus (ikke lenger intensiv friluftsbruk). - Vurdere \u00e5 utarbeide egne utleieregler tilpasset Fl\u00f8ysletten og dens n\u00e6rhet til naturen. Dette kan inneb\u00e6re f\u00f8ringer for hvilken type arrangementer som skal tillates, varighet, bruk av lys og lyd mm. Det m\u00e5 i den forbindelse vurderes p\u00e5virkning p\u00e5 dyrelivet i omr\u00e5det. Bymilj\u00f8etaten kommenterer at dersom det \u00e5pnes opp for st\u00f8rre arrangementer p\u00e5 Fl\u00f8ysletten p\u00e5 permanent basis, kan dette medf\u00f8re en betydelig \u00f8kning i arrangementer p\u00e5 Fl\u00f8yen. Konsekvensene for naturen i Fl\u00f8yenomr\u00e5det med \u00f8kt aktivitet er vanskelig \u00e5 forutse, men dette m\u00e5 tas med i vurderingen av hva som skal tillates av arrangementer p\u00e5 Fl\u00f8ysletten. Med tanke p\u00e5 likebehandling og konkurransevilk\u00e5r vil det etter etatens syn ikke v\u00e6re mulig \u00e5 gi Fyllingsdalen teater enerett p\u00e5 bruk av Fl\u00f8ysletten i sommerm\u00e5nedene. \u00c5pnes arealet opp for leie, vil det m\u00e5tte f\u00f8lge at ogs\u00e5 andre akt\u00f8rer kan f\u00e5 leie Fl\u00f8ysletten. Bymilj\u00f8etatens anbefaling: 1. Bymilj\u00f8etaten anbefaler at Fl\u00f8ysletten som et allment tilgjengelig fellesgode b\u00f8r ivaretas, og at st\u00f8rre arrangement over flere uker, som ekskluderer den allmenne bruken, ikke b\u00f8r tillates. 2. Dersom det likevel er politisk \u00f8nskelig \u00e5 legge til rette for st\u00f8rre arrangement som gir eksklusiv bruksrett i en periode, vurderer Bymilj\u00f8etaten at f\u00f8lgende m\u00e5 sees n\u00e6rmere p\u00e5 og eventuelt gjennomf\u00f8res (se omtale over): a. Igangsette prosjekt for planlegging av oppgradering og fysiske tiltak. b. Vurdere behovet for omregulering av arealstatus (ikke lenger \u00abintensiv fritidsbruk\u00bb). c. Vurdere \u00e5 utarbeide egne utleieregler tilpasset Fl\u00f8ysletten og dens n\u00e6rhet til naturen. \u00d8konomiske konsekvenser: \u00d8kt utleie av Fl\u00f8ysletten vil kunne gi \u00f8kte leieinntekter til kommunen. Alternativt vil opph\u00f8r av utleie f\u00f8re til noe reduserte leieinntekter. H\u00f8y utleiegrad av Fl\u00f8ysletten til store arrangement vil utl\u00f8se behov for oppgradering og fysiske tiltak slik at sletten blir mer robust, og kan t\u00e5le bruk som kulturarena. Tiltak som str\u00f8muttak, scene, toalettfasiliteter, mm. vil i s\u00e5 fall ogs\u00e5 kunne bli n\u00f8dvendig. Budsjettmidler til slik oppgradering m\u00e5 vurderes i forbindelse med rullering av Handlings- og \u00f8konomiplan. Etter utleie til teater i 2021 p\u00e5l\u00f8p det kostnader for tils\u00e5ing av sletten p\u00e5 ca. 10 000,-. Sommeren var t\u00f8rr, og slitasjen moderat. I 2022 var det behov for inngjerding og tils\u00e5ing av et st\u00f8rre omr\u00e5de. Leiekostnader for gjerder kom p\u00e5 70 000,-, da de ble st\u00e5ende lenge grunnet v\u00e6rforhold. Med utgangspunkt merkostnader for disse to \u00e5rene estimerer 3 Bymilj\u00f8etaten reparasjonskostnadene for et arrangement tilsvarende teateret \u00e5 komme p\u00e5 30 \u2013 50 000 per \u00e5r dersom man kun reparerer skadene som oppst\u00e5r. Det er ikke mulig \u00e5 gi kostnadsestimat p\u00e5 \u00f8kte utgifter til drift og vedlikehold av Kamveien f\u00f8r tilstandsrapport foreligger. Byr\u00e5dets vurdering og anbefaling/konklusjon: Byr\u00e5det vil innledningsvis vise til byr\u00e5dssakene om utleie av Fl\u00f8ysletten til Fyllingsdalen teater i 2021 og 2022, (sak 1176/21 behandlet i m\u00f8te 27.05.2021 og sak 1100/22 behandlet i m\u00f8te 07.04.2022). Slik det fremg\u00e5r av saksfremstillingene ble s\u00f8knadene innvilget under tvil, begrunnet i de s\u00e6rlige omstendighetene koronapandemien medf\u00f8rte. Leietillatelse ble gitt som en h\u00e5ndsrekning til kulturbransjen, og for \u00e5 sikre byens befolkning en utend\u00f8rs m\u00f8tearena. Det ble ogs\u00e5 presisert at det ikke kan forventes at vedtaket gir presedens for fremtidige arrangementer. I etterkant av de gjennomf\u00f8rte kulturarrangementene p\u00e5 Fl\u00f8ysletten i 2021 og 2022, har byr\u00e5det merket seg populariteten arrangementene har hatt, og \u00f8nsket om videref\u00f8ring av disse blant byens innbyggere. Arrangementene har tilf\u00f8rt omr\u00e5det ny aktivitet, og gitt mulighet for et unikt kulturtilbud i naturen. Utleie av Fl\u00f8ysletten er likevel ikke uproblematisk. Omr\u00e5det er et av byens mest brukte friluftsomr\u00e5der. Fl\u00f8ysletten er et allment tilgjengelig og fint tilrettelagt omr\u00e5de som mange har stor glede av til friluftsform\u00e5l. Byr\u00e5det ser fire hovedutfordringer (belyst under) med \u00f8kt tilrettelegging for kulturarrangementer p\u00e5 Fl\u00f8ysletten: - Lukket kulturarrangement p\u00e5 offentlig tilgjengelig areal - Behov for \u00f8kt tilrettelegging i naturen - Tilkomst til omr\u00e5det via Kamveien - Regelverk, herunder Bruksplan for Fl\u00f8yen og gjeldende reguleringsplan for omr\u00e5det Lukket kulturarrangement p\u00e5 offentlig tilgjengelig areal \u00d8kt bruk av sletten til arrangementer (\u00e5pne og lukkede) begrenser muligheten for \u00e5pen bruk av sletten til friluftsliv, slik omr\u00e5det er tiltenkt. Byr\u00e5det vurderer avstengning av et offentlig og allment tilgjengelig friomr\u00e5de over tid som utfordrende. Selv om grillplassen vil v\u00e6re tilgjengelig for allmennheten i perioder med arrangement, blir store deler av det \u00f8vrige arealet stengt for turg\u00e5ere og andre brukere. Arrangementer som krever billettinntekter, vil ogs\u00e5 i st\u00f8rre grad frata de med lav kj\u00f8pekraft muligheten til \u00e5 benytte fellesskapets omr\u00e5der. Byr\u00e5det vil vise til Naturstrategi for Bergen, vedtatt 29.03.2023. Strategi nr. 3 omhandler bruk og opplevelser, og handler om at menneskers rekreasjon skal skje p\u00e5 naturens premisser, b\u00e5de n\u00e5r det gjelder bruk og tilrettelegging. Under strategien f\u00f8lger et satsingspunkt om \u00e5 gi innbyggernes lik rett til tilgang. Av strategiens s. 31 fremkommer som f\u00f8lger: Balansere tilbud: Utleie av offentlig areal til betalt aktivitet b\u00f8r ta sikte p\u00e5 \u00e5 gi befolkningen kulturopplevelser eller bidra til rekreasjon. Vurdering om utleie av offentlig areal til betalt aktivitet skal veies opp mot \u00e5 holde arealet \u00e5pent som et offentlig tilgjengelig og gratis tilbud. Slik det fremg\u00e5r av Naturstrategien skal utleie av offentlig areal til betalt aktivitet veies opp mot \u00e5 holde arealet \u00e5pent som et offentlig tilgjengelig og gratis tilbud. Denne vurderingen er sv\u00e6rt aktuell for Fl\u00f8ysletten. Fl\u00f8yen er et popul\u00e6rt utfartssted for Bergens befolkning og bes\u00f8kende turister. Den er et turm\u00e5l i seg selv, og en sentral inngangsport til byfjellene. Behov for \u00f8kt tilrettelegging i naturen Byr\u00e5det deler Bymilj\u00f8etatens bekymring for \u00f8kt slitasje p\u00e5 vegetasjonen p\u00e5 sletten og naturen rundt ved \u00f8kt frekvens p\u00e5 kulturarrangementer i omr\u00e5det. Bruk av lyd og lys over tid vil ogs\u00e5 kunne p\u00e5virke dyrelivet i omr\u00e5det negativt. Igjen vil byr\u00e5det vise til Naturstrategien og balansen mellom natur og tilrettelegging for rekreasjon. 4 Tilkomst via Kamveien Arrangementer p\u00e5 Fl\u00f8ysletten har f\u00f8rt til betydelig transport p\u00e5 Kamveien. Tilstanden p\u00e5 Kamveien er under vurdering, og det er usikkert hvorvidt veien t\u00e5ler n\u00f8dvendig transport til arrangementer p\u00e5 Fl\u00f8ysletten. Behov for utbedring og vedlikehold m\u00e5 avklares f\u00f8r \u00f8kt transport kan v\u00e6re aktuelt. Tilstandsvurdering for veien vil tidligst foreligge v\u00e5ren 2024. Regelverk Slik Bymilj\u00f8etaten har redegjort for kan \u00f8kt bruk av Fl\u00f8ysletten til kulturform\u00e5l v\u00e6re i strid med gjeldende reguleringsplan, Bruksplan for Fl\u00f8yenomr\u00e5det og Regelverk for bruk av kommunale parker, friomr\u00e5der, byfjell og byrom. Det kan bli behov for revidering av regelverket dersom \u00f8kt utleie til kulturform\u00e5l skal tillates. Byr\u00e5dets vurdering Praksis med utleie av Fl\u00f8ysletten til kulturform\u00e5l i st\u00f8rre skala er en relativt ny aktivitet. Arrangementene som har v\u00e6rt gjennomf\u00f8rt p\u00e5 Fl\u00f8ysletten har v\u00e6rt ettertraktet og til stor glede for publikum. Tilkomst via Fl\u00f8ibanen gj\u00f8r det mulig for en stor del av byens befolkning \u00e5 oppleve kulturtilbudet i naturen. Det har v\u00e6rt etterlyst videre aktivitet i omr\u00e5det, og byr\u00e5det stiller seg positive til \u00e5 benytte Fl\u00f8ysletten til kultur-, idretts- og andre arrangementer deler av tiden. Byr\u00e5det vil p\u00e5peke at utleie kun kan omfatte aktivitet av en slik mengde og karakter at Fl\u00f8ysletten vil kunne t\u00e5le det med dagens forhold, inntil dette er utbedret. Det b\u00f8r i l\u00f8pet av 2024 igangsettes en vurdering av behovet for fysiske tiltak og oppgradering slik at sletten blir mer robust, og kan t\u00e5le fortsatt bruk som kulturarena. \u00d8vrige tiltak som str\u00f8muttak, scene, toalettfasiliteter, mm. m\u00e5 ogs\u00e5 vurderes i arbeidet. Behov for eventuell omregulering m\u00e5 belyses. De senere \u00e5rene har det v\u00e6rt stor utvikling av omr\u00e5det p\u00e5 og rundt Fl\u00f8yen, med oppgradering av uteomr\u00e5der, og p\u00e5g\u00e5ende utvikling av serveringstilbudet. Innsatsen som legges ned p\u00e5 Fl\u00f8yen er til glede for hele byen. Omr\u00e5det rundt Fl\u00f8yen er lett tilgjengelig for mange. Byr\u00e5det er kjent med at Fl\u00f8ibanen AS \u00f8nsker \u00e5 utvikle Fl\u00f8ysletten, og i st\u00f8rre grad benytte denne til ulike arrangementer. Det foreligger blant annet \u00f8nske om \u00e5 etablere et amfi, og tilrettelegge plassen s\u00e5 den i st\u00f8rre grad er egnet til slik bruk. Dersom det p\u00e5 sikt skal settes i gang st\u00f8rre tiltak p\u00e5 Fl\u00f8ysletten, herunder terrengendring, bygging av amfi, mm., m\u00e5 det ogs\u00e5 i denne forbindelse gj\u00f8res en vurdering av behov for omregulering av omr\u00e5det. Byr\u00e5det tar ikke stilling til en slik utvikling i denne saken. Dagens regelverk for Fl\u00f8yenomr\u00e5det er ikke i tr\u00e5d med den politisk \u00f8nskede bruken av omr\u00e5det med \u00f8kt tilrettelegging for kulturarrangementer. Det er utfordrende for kommunens administrasjon \u00e5 vurdere s\u00f8knader om utleie n\u00e5r den politiske viljen strider med det gjeldende regelverket. Dersom sletten oppgraderes, og kan t\u00e5le \u00f8kt bruk, vurderer byr\u00e5det at det vil bli behov for \u00e5 oppdatere retningslinjene for utleie av Fl\u00f8ysletten, slik at disse i st\u00f8rre grad samsvarer med den politisk \u00f8nskede bruken av omr\u00e5det. Det kan bli behov for \u00e5 sette deler av Bruksplan for Fl\u00f8yenomr\u00e5det til side for \u00e5 etterkomme \u00f8nsket politikk. Dette m\u00e5 vurderes i det kommende arbeidet. Andre aktuelle tema er st\u00f8y og lys, tidsbegrenser for utleie, type arrangement, allmenhetens tilgang til Fl\u00f8ysletten under arrangementer, dyre- og plantelivet p\u00e5 Fl\u00f8yen, tilgang p\u00e5 str\u00f8m og andre fasiliteter, krav om likebehandling av leietakere, milj\u00f8aspekter (herunder avfall), mm. Inntil sletten eventuelt er oppgradert slik at den vil t\u00e5le \u00f8kt bruk, og nye retningslinjer for utleie er p\u00e5 plass, vurderes det at avgj\u00f8relser om utleie av omr\u00e5det l\u00f8ftes til politisk niv\u00e5, slik det ble gjort i 2021 og 2022. Byr\u00e5det vil ogs\u00e5 p\u00e5peke behovet for medvirkning i det eventuelle arbeidet med endring av retningslinjer for utleie. Bruksplan for Fl\u00f8yenomr\u00e5det er utarbeidet med grunnlag i eksisterende kilder, kart, arbeidsm\u00f8ter og befaringer. Det ble gjennomf\u00f8rt et medvirkningsarbeid i prosessen, og planen ble ogs\u00e5 sendt p\u00e5 h\u00f8ring til aktuelle etater, 5 organisasjoner og bedrifter i omr\u00e5det. Ved en eventuell permanent endring i bruken av Fl\u00f8ysletten m\u00e5 det vurderes \u00e5 legge til rette for medvirkningsprosesser. Videre bruk av Kamveien er avhengig av tilstrekkelig sikkerhet p\u00e5 veien. Byr\u00e5det understreker at veiens tilstand m\u00e5 klargj\u00f8res f\u00f8r man kan tillate \u00f8kt transport. Bruken av veien m\u00e5 v\u00e6re restriktiv inntil tilstandsvurderingen er klar. Behov for transport p\u00e5 Kamveien, og begrensninger knyttet til dette m\u00e5 tydelig g\u00e5 frem av s\u00f8knad og tillatelse. Byr\u00e5det vil p\u00e5peke at kommunen kan komme i en uheldig rolle dersom det gis tillatelse til arrangementer med behov for kj\u00f8ring, og det senere viser seg at Kamveien av sikkerhetsmessige \u00e5rsaker ikke kan benyttes. Dersom det i etterkant av tilstandsvurderingen viser seg at Kamveien har behov for opprustning for \u00e5 ivareta tilstrekkelig sikkerhet, m\u00e5 bystyret sette av midler til dette. I den utstrekning det er mulig mener byr\u00e5det at arrang\u00f8rene p\u00e5 Fl\u00f8ysletten b\u00f8r benytte Fl\u00f8ibanen til n\u00f8dvendig transport. Avslutningsvis vil byr\u00e5det kort kommentere leieprisene for Fl\u00f8ysletten, jf. bystyrets merknad 19. Slik det fremkommer av saken er dagens pris 10 580,- per d\u00f8gn. Bystyret st\u00e5r fritt til \u00e5 bestemme prisniv\u00e5et for utleie av offentlige rom. Dagens pris ble fastsatt av bystyret i forbindelse med budsjettbehandling i desember 2023. I vedtatt H\u00d8P 2024 \u2013 2027 er det lagt inn en \u00f8kning av leieprisen fra 2023 p\u00e5 6 % (fra 10 000,- per d\u00f8gn) for \u00e5 dekke generell l\u00f8nns- og prisvekst. Bymilj\u00f8etaten har i sitt budsjett f\u00e5tt et tilsvarende krav om inntekts\u00f8kning. Begrunnelse for framleggelse til bystyret: Saken legges frem for bystyret som svar p\u00e5 merknad 19 i bystyrets vedtak i sak 343/22, vedtatt 14.22.2022: \u00abMerknad 19. Fl\u00f8ysletten Bystyret viser til den positive bruken av Fl\u00f8ysletten de siste \u00e5rene. Bystyret ber byr\u00e5det legge frem en sak hvor bruken og leieprisene, herunder mulig prisreduksjon for bruken av Fl\u00f8ysletten blir redegjort for.\u00bb Byr\u00e5det innstiller til bystyret \u00e5 fatte f\u00f8lgende vedtak: 1. Bergen bystyre er positiv til utleie av Fl\u00f8ysletten sommeren 2024. 2. Bystyret ber byr\u00e5det sette i gang arbeid med vurdering av hvilke fysiske tiltak og oppgradering av Fl\u00f8ysletten og omr\u00e5det rundt (inkl. Kamveien) som vil v\u00e6re n\u00f8dvendig for \u00e5 kunne t\u00e5le \u00f8kt bruk til kulturarrangement. Behov for eventuell omregulering skal ogs\u00e5 vurderes. 3. Basert p\u00e5 arbeidet som nevnt i punkt 2, bes byr\u00e5det om \u00e5 vurdere \u00e5 fremme forslag om midler til fysiske tiltak og oppgradering av og rundt Fl\u00f8ysletten i forbindelse med rullering av Handlings- og \u00f8konomiplanen (H\u00d8P), slik at den skal kunne t\u00e5le \u00f8kt bruk til kulturarrangement. 4. I den grad det bevilges midler til n\u00f8dvendige fysiske tiltak og oppgraderinger i forbindelse med rullering av Handlings- og \u00f8konomiplanen, ber bystyret byr\u00e5det komme tilbake med forslag til nye retningslinjer for utleie av Fl\u00f8ysletten. Dato: 30. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 6 Vedlegg: Fagnotat, datert 04.05.2023 7 "
}