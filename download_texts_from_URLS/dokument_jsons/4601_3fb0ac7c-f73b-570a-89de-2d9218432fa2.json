{
  "dokument_id": "3fb0ac7c-f73b-570a-89de-2d9218432fa2",
  "doc_type": "case_presentation",
  "kommune": 4601,
  "tittel": "\u00c5rstad gnr 161 bnr 1172, \u00d8vre Kolstien 9. Klage p\u00e5 tillatelse til fasadeendring",
  "url": "https://bergen.kommune.no/politikere-utvalg/api/fil/bk360/9184765/Framstilling-Arstad-gnr-161-bnr-1172-Ovre-Kolstien-9-Klage-pa-tillatelse-til-fasadeendring",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/200525-4 \u00c5rstad gnr 161 bnr 1172, \u00d8vre Kolstien 9. Klage p\u00e5 tillatelse til fasadeendring Hva saken gjelder: Saken gjelder vedtak datert 30.06.2023 om tillatelse til tilbygg over to etasjer p\u00e5 16,2 m2, bruksendring fra tilleggsdel m.m. og fasadeendring i form av utvidelse av to vinduer mot vest i kjeller, hver p\u00e5 120 x 120 cm. Vedtaket er p\u00e5klaget av nabo gnr 161 bnr 1169 Tone W\u00e5ge ved brev datert 11.07.2023. Tiltakshaver er Silje F\u00f8rsund Saanum. Eiendommen er regulert til \u00e5pen villamessig bebyggelse av plan for \u00c5RSTAD. BERGENSDALENS \u00d8STLIGE DEL, KOLSTIEN/ STRIMMELEN, (planID 10610000) fra 1952. KPA 2018 viser eiendommen som bebyggelse og anlegg - \u00f8vrig byggesone innenfor bl.a. hensynssonene; Kulturmilj\u00f8 H570_3 Land\u00e5s Faresone H310_1 Aktsomhetsomr\u00e5der for steinsprang, jord- og flomskred og sn\u00f8skred. I kommunedelplan for \u00c5RSTAD/FANA/BERGENHUS. KDP LAND\u00c5S er eiendommen vist som Boligomr\u00e5de der stadfestet reguleringsplan gjelder. Eiendommen ligger i Planomr\u00e5de III. Tiltaket krever dispensasjon fra reguleringsplanen med hensyn til byggegrense til offentlig vei, samt KPA 2018 \u00a7 26.5.3 med hensyn til grad av utnytting, som begge er oms\u00f8kt og godkjent. Ansvarlig s\u00f8ker Forum Arkitekter AS opplyser at det er foretatt nabovarsling i samsvar pbl \u00a7 21-3, og det er mottatt merknad fra gnr 161 bnr 1169, Tone W\u00e5ge. Merknaden gjelder fasadeendring mot vest (utskiftning av 2 vinduer til nye st\u00f8rre), samt forfall/forringelse av uteomr\u00e5det p\u00e5 nr. 9. Merknader som g\u00e5r p\u00e5 utbygging p\u00e5 inngangsside og st\u00f8y i byggefasen, er ikke lenger aktuelle. S\u00f8ker har kommentert at utvidelse av vinduene i underetasjen vil ha liten p\u00e5virkning p\u00e5 nabo, da det er eksisterende vinduer som utvides nedover. Byantikvaren har i uttalelse datert 08.06.2023 anbefalt tiltaket. Tilbygget er trukket inn fra hj\u00f8rnet og bygger videre p\u00e5 bygningens arkitektoniske uttrykk, og forholder seg til volum og h\u00f8yde p\u00e5 den eksisterende bebyggelsen. Klagers anf\u00f8rsler Klager anf\u00f8rer at fasadeendringen mot vest med innsetting av to st\u00f8rre vinduer gir negative konsekvenser med \u00f8kt innsyn. I tillegg medf\u00f8rer forfall/forringelse av uteomr\u00e5det en negativ p\u00e5virkning av eiendommens verdi og klagers livskvalitet og trivsel. Det p\u00e5pekes at deler av klagers eiendom ligger lavere i terrenget enn nr. 9, mens den delen som de nye kjellervinduene vender mot er helt i plan med egen eiendom, og ble brukt som uteplass for klager frem til \u00f8kt aktivitet fra nr 9 ble sjenerende (f\u00f8r vinduene ble satt inn), bl.a. med byggeaktiviteter (oppf\u00f8ring av en pergola som vender rett mot klagers inngangsparti). 1 Etter foresp\u00f8rsel fra klager for \u00e5 hindre innsyn er det satt opp pinne/ bambusgjerde som er lent mot eksisterende gjerde. Dette har ikke redusert innsynet fra nr. 9 og gjerdet er d\u00e5rlig vedlikeholdt. Klager viser til at s\u00f8ker har lagt betydelig vekt p\u00e5 at boligen m\u00e5 tilpasses en barnefamilie for \u00e5 unng\u00e5 \u00e5 m\u00e5tte flytte, men p\u00e5peker at de har valgt \u00e5 kj\u00f8pe en av de aller minste boenhetene i omr\u00e5det, selv om st\u00f8rrelsen p\u00e5 familien p\u00e5 det tidspunktet var en kjent faktor. Klager er i utgangspunktet for at omr\u00e5det blir tilrettelagt for barnefamilier, men p\u00e5peker at andre beboergrupper n\u00e5 langt p\u00e5 vei er i ferd med \u00e5 bli en betydelig minoritet i omr\u00e5det. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat viser til at naboenes interesser er vurdert ved byggets plassering etter pbl \u00a7 29-4. Etter bestemmelsen skal byggverk ha en avstand fra nabogrense p\u00e5 minst 4 meter, mens i dette tilfellet er avstanden p\u00e5 6 m. Ulempene for naboene m\u00e5 for \u00f8vrig v\u00e6re kvalifiserte f\u00f8r bygningsmyndighetene kan gripe inn og kreve endringer, der det skal s\u00e6rlig mye til for \u00e5 kunne bli h\u00f8rt i tettbygde str\u00f8k, som dette er. Dersom ulempene kunne v\u00e6rt unng\u00e5tt eller redusert ved en annen plassering eller utforming, m\u00e5 det foreligge saklig grunn for \u00e5 p\u00e5f\u00f8re naboene ulempene. If\u00f8lge Sivilombudet gir naboulemper knyttet til tiltakets h\u00f8yde og plassering ikke rettslig grunnlag for avslag, men kun en adgang til \u00e5 bestemme alternative byggeh\u00f8yder og plassering. Fagetaten kan ikke se at tiltaket medf\u00f8rer noen form for kvalifisert naboulempe for klager som gir grunnlag for \u00e5 kreve en endring av tiltaket, eller at det er fremf\u00f8rt andre momenter som p\u00e5virker vurderingene i tillatelsen, herunder vilk\u00e5rene for dispensasjon fra utnyttelsesgrad. Vinduene som er p\u00e5klaget er plassert p\u00e5 bygningens vestfasade i kjellerplan, der det fra f\u00f8r er tilsvarende vinduer i andre etasje og i tillegg altan samt st\u00f8rre vindu i tredje etasje, som gir minst like mye eller bedre utsikt og innsyn. Fasaden vender mot vest som er den naturlige synsretningen ut fra boligen. Det er \u00e5pning mellom boligbebyggelse foran slik at tiltakshavers bolig skal ha lys, luft og utsikt, og innsyn mot nabo er p\u00e5 skr\u00e5. Fagetaten legger med dette til grunn at nye st\u00f8rre vinduer i kjelleretasjen ikke vil gi forverrede innsynsforhold, og kan ikke se at det er avgj\u00f8rende at vinduene ligger i samme koteh\u00f8yde som klagers vinduer. Til klagers anf\u00f8rsler vedr\u00f8rende manglende vedlikehold og bruk av uteomr\u00e5det, faller dette utenfor som tema etter plan- og bygningsloven, og er derfor ikke kommentert ytterligere. Det vises for \u00f8vrig til fagnotatet i sin helhet. \u00d8konomiske konsekvenser: Ingen relevans. Byr\u00e5dets vurdering og anbefaling/konklusjon: Byr\u00e5det har vurdert klagen, og er enig i fagetatens vurderinger og konklusjon. Byr\u00e5det har forst\u00e5else for at endringen kan oppleves som en ulempe for klager med hensyn til bruken av eget uteoppholdsareal, men anser at denne ikke vil overstige det som vil v\u00e6re den alminnelige t\u00e5legrense for dette str\u00f8ket i medhold av pbl \u00a7 29-4. I kartutsnitt inntatt i fagnotatet er det vist til at avstanden mellom byggene er 12 m, som m\u00e5 regnes for \u00e5 v\u00e6re en god avstand, selv om viktige uteoppholdsarealer ligger mellom. Byr\u00e5det anser for \u00f8vrig at innsynsulempene fra vinduene vil kunne begrenses betydelig med avskjermende tiltak i form av levegg eller beplantning, enten fra egen eller naboens tomt. De \u00f8vrige problemstillingene som er tatt opp i klagen, gjelder i hovedsak privatrettslige forhold mellom naboer som vil v\u00e6re plan- og bygningsmyndigheten uvedkommende. 2 P\u00e5 denne bakgrunn anbefales det at vedtaket opprettholdes. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 30.06.2023 opprettholdes. Klagen tas ikke til f\u00f8lge. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 06.09.2023 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage p\u00e5 vedtak 5. Tillatelse til tiltak 6. Byantikvarens uttalelse 7. S\u00f8knad med vedlegg 8. Tegninger 9. Uttalelse fra Bymilj\u00f8etaten 10. Nabomerknader 3 "
}