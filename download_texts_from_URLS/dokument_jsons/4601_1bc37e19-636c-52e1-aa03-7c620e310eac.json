{
  "dokument_id": "1bc37e19-636c-52e1-aa03-7c620e310eac",
  "doc_type": "case_attachment",
  "kommune": 4601,
  "tittel": "H\u00f8ringsuttale til melding om oppstart av fredningssak -  Omr\u00e5de p\u00e5 og rundt Bergenhus festning, Sverresborg og Skuteviken",
  "url": "https://bergen.kommune.no/politikere-utvalg/api/fil/bk360/10386859/Horingsuttale-til-melding-om-oppstart-av-fredningssak-Omrade-pa-og-rundt-Bergenhus-festning-Sverresborg-og-Skuteviken",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/63522-6 H\u00f8ringsuttale til melding om oppstart av fredningssak \u2013 Omr\u00e5de p\u00e5 og rundt Bergenhus festning, Sverresborg og Skuteviken Hva saken gjelder: Saken gjelder Riksantikvarens melding om oppstart av fredningssak for utvidet fredning av et omr\u00e5de p\u00e5 og rundt Bergenhus festning, Sverresborg og Skuteviken. Det er en fredningssak etter kulturminnelovens \u00a719. Det foresl\u00e5s ogs\u00e5 fredning av fort\u00f8yningsringen p\u00e5 Festningskaien (kulturminne-id 297202-0) etter kulturminnelovens \u00a715. H\u00f8ringsfrist: H\u00f8ringsfristen er satt til 06.05.2024. Bergen kommune har f\u00e5tt utsatt frist til 20.06.2024. Innspill fra fagetater: Innspill fra Plan- og bygningsetaten (PBE) PBE ser behovet for \u00e5 ivareta omgivelsene til de fredete kulturminnene p\u00e5 Bergenhus festning, det fredete bygningsmilj\u00f8et i Skuteviken og vitenskapelige interesser knyttet til disse. PBE er opptatt av at fredningen ikke blir til hinder for bruk av omr\u00e5det, herunder bruken av kaiene og innseilingen til V\u00e5gen. Videre er PBE opptatt av at det kan skapes gode byrom p\u00e5 land med tilgang til sj\u00f8. PBE forutsetter at fredningssaken ikke f\u00e5r tilbakevirkende kraft. PBE viser ogs\u00e5 til at kommunen har sv\u00e6rt god erfaring fra samarbeidet med Riksantikvaren i arbeidet med reguleringsplan for Bybanen til \u00c5sane, og understreker behovet for et tett samarbeid med Bergen kommune ogs\u00e5 i denne saken. PBE gir en oversikt over planstatus for omr\u00e5det og p\u00e5g\u00e5ende planarbeid som m\u00e5 ivaretas i prosessen med fredningssaken. Det blir blant annet vist til at omr\u00e5defredningen ikke m\u00e5 komme i konflikt med gjennomf\u00f8ring av Bybanen i henhold til vedtatt reguleringsplan for Bybanen til \u00c5sane. Videre vil planarbeid for Skolten og Bontelabo ha s\u00e6rlig betydning for omr\u00e5defredningen. Innspill fra Byantikvaren Byantikvaren viser til at en fredning av omr\u00e5det rundt Bergenhus festning kan v\u00e6re positivt. Det vil sikre kulturminnemyndighetene sin rolle i forhold til vern, utvikling og bruk av dette viktige kulturhistoriske omr\u00e5det i Bergen havn. Omr\u00e5det er imidlertid ogs\u00e5 preget av framtidige \u00f8nsker og behov for utbedringer, b\u00e5de n\u00e5r det gjelder havnefunksjoner, infrastruktur og bygningsmasse. Det blir derfor viktig at ansvarsforholdet mellom kulturminnemyndighetene og Bergen kommune blir beskrevet og entydig plassert. Byantikvaren mener det b\u00f8r komme tydelig fram av dokumentene hvilket handlingsrom kommunen og eierne har. Ved en \u00a719 fredning mener Byantikvaren det er sv\u00e6rt viktig at forvaltningsansvaret for disse omr\u00e5dene avklares og beskrives, slik at forvaltningen og ansvarsomr\u00e5dene av de fredete objektene og kulturmilj\u00f8et blir tydelig. Fredningsvedtaket b\u00f8r avklare og beskrive i st\u00f8rst 1 mulig grad hvilke tiltak man vurderer vil f\u00e5 negativ konsekvens for det fredete kulturmilj\u00f8et, men ogs\u00e5 gi rammer for hvilke tiltak som kan bedre dagens situasjon. Dette kan gjelde f.eks. rivning og endring av strukturer, konstruksjoner og belegg. Dette er ogs\u00e5 viktig i forhold til generelle oppgraderinger av kaiomr\u00e5dene, veibane og andre uteomr\u00e5der. Fredningsforslaget omfatter omr\u00e5der som er regulert og omr\u00e5der som er uten detaljregulering. Det blir viktig \u00e5 avklare forholdet til gjeldende planer. Byantikvaren er av den forst\u00e5else at fredningen ikke vil f\u00e5 tilbakevirkende kraft p\u00e5 vedtatte planer. Planen for \u00abBergenhus, Gnr.67, Bnr.899, Bontelabo 2\u00bb. ble vedtatt i 2017, men p\u00e5 grunn av ny kunnskap om tilstanden p\u00e5 \u00abfryselageret\u00bb har eierne vurdert en reguleringsendring/ny regulering for deler av omr\u00e5det. Omr\u00e5defredningen vil f\u00e5 betydning for framdrift og muligheter for dette arbeidet. Fredningsforslaget vil kunne gi tydelige rammer for b\u00e5de rivning og eventuell gjenoppbygging p\u00e5 tomten. Framtidig bruk av dette omr\u00e5det p\u00e5 Bontelabo vil kunne ha stor betydning \u2013 ikke bare for Bergenhus festning, men ogs\u00e5 for middelalderbyen Bergen og Bryggen. Det minnes samtidig om at eksisterende fryselagerbygg er registrert som oppsluttende verdi for Verdensarven Bryggen. Fredningsomr\u00e5det vil ogs\u00e5 omfatte deler av de nylig vedtatte planene for Bybanen fra Kaigaten til Sandviken, og for den permanente sykkeltraseen over Bryggen og Festningskaien. Tiltakene som er planlagt i forbindelse med masseuttak p\u00e5 Koengen vil ogs\u00e5 kunne v\u00e6re en utfordring i forhold til bestemmelser i fredningsvedtaket. Det blir viktig \u00e5 finne formuleringer som gir gode rammer b\u00e5de for bevaring og utvikling. Byantikvaren viser til at omr\u00e5det som man n\u00e5 vil frede i stor grad er en del av den levende byen og ikke minst en del av en levende havn. Havnevesenet er en viktig akt\u00f8r som legger dagens og framtidens premisser for havneaktivitetene og for utforming og bruk av kaiarealene. Fredningen av b\u00e5de kaiarealet og areal i sj\u00f8 vil kunne legge sterke f\u00f8ringer for b\u00e5de fysisk utforming, deriblant muligheten for utfyllinger, og for bruken av dette historiske og levende havneomr\u00e5det. Byantikvaren er opptatt av at ogs\u00e5 V\u00e5gen og Festningskaien f\u00e5r en bruk som viser en aktiv havn, men der de historiske strukturene og kulturmilj\u00f8et f\u00e5r legge noen premisser, spesielt ut fra t\u00e5legrense i forhold til st\u00f8rrelse og volum. Byantikvaren viser videre til at Riksantikvaren vurderer at fredningen vil styrke og ha oppsluttende verdi for verdensarven p\u00e5 Bryggen, og at fredningsomr\u00e5det i sin helhet ligger innenfor skissen til buffersone for verdensarven i Bergen. Arbeidet med en buffersone for Verdensarven er startet opp, og Byantikvaren er i henhold til gjeldende Forvaltningsplan for Bryggen ansvarlig for ledelsen av dette arbeidet. Bergen kommune har budsjettert midler til gjennomf\u00f8ringen av en Strategiplan for definering av buffersoneomr\u00e5det, og for \u00e5 klarlegge den videre forvaltningen av dette omr\u00e5det som har stor betydning for bevaring, forst\u00e5else og opplevelse av Verdensarvverdiene. Buffersonens arbeidsomr\u00e5de omfatter hele omr\u00e5det for fredet bygrunn med p\u00e5st\u00e5ende bebyggelse, samt deler av fjellsiden og sj\u00f8bodmilj\u00f8et i Skuteviken og Sandviken. Det blir viktig og interessant med en dialog mellom de to prosessene for fredning og buffersonestrategi i forhold til definisjon og forvaltning av de oppsluttende verdiene til Bryggens OUV. Byantikvaren vurderer videre fredningen som positiv for de viktige kulturmilj\u00f8ene i Skuteviken. Skuteviksboder 7-19 ligger mellom Skuteviken og Sj\u00f8gaten og ble fredet etter kulturminneloven \u00a715 i 1983. Form\u00e5let med fredningen av Skuteviksbodene er \u00e5 bevare et unikt og autentisk sammenhengende sj\u00f8bodmilj\u00f8 for fremtiden, b\u00e5de som enkeltobjekt og samlet kulturmilj\u00f8. Skutevikens kaiomr\u00e5de er av landets eldste og i fredningssaken ble det vurdert at det ville v\u00e6re n\u00f8dvendig \u00e5 sikre bodene mot utfylling i sj\u00f8en. Riksantikvaren har ogs\u00e5 valgt \u00e5 innlemme i fredningsomr\u00e5det den s\u00f8rlige husrekken i Skuteviksveien. Denne bebyggelsen er del av Reguleringsplanen for Skuteviken (arealplan-ID 5810000) vedtatt i 2 1988, der s\u00e5 godt som hele planomr\u00e5det er regulert til bevaring. Det blir viktig \u00e5 se p\u00e5 forvaltningen av de eksisterende bygningene og arealbruken i forhold til de to lovverkene. Byantikvaren ser at det blir viktig \u00e5 avklare grensene for fredningsomr\u00e5det b\u00e5de langs Skuteviksveien og langs Sj\u00f8gaten og Skutevikstorget. Byantikvaren har ingen kommentarer til fredningen etter \u00a715 av fort\u00f8yningsringen p\u00e5 festningskaien, men viser til at det i omr\u00e5det, eller like utenfor, ogs\u00e5 finnes flere fort\u00f8yningsringer som b\u00f8r kartlegges og eventuelt vurderes som del av fredningen. Byr\u00e5dens vurdering og forslag til h\u00f8ringsuttalelse: Bergen kommune slutter seg til Byantikvaren sin uttale til saken, og tar denne i sin helhet inn i Bergen kommune sitt h\u00f8ringssvar. Bergen kommune har i tillegg noen merknader som det vil redegj\u00f8res for i det f\u00f8lgende. Bergen kommune ser behovet for \u00e5 ivareta omr\u00e5det p\u00e5 og rundt de fredete kulturminnene p\u00e5 Bergenhus festning, Sverresborg og Skuteviken. Omr\u00e5det er et sv\u00e6rt viktig kulturhistorisk omr\u00e5de i Bergen, og samtidig en viktig del av den levende byen og en levende havn. En utvidet fredning kan v\u00e6re positiv ved at den gir tydelige rammer b\u00e5de for bevaring og utvikling av omr\u00e5det. Bergen kommune er samtidig opptatt av at fredningen ikke blir til hinder for bruk og utvikling av omr\u00e5det, herunder bruken av kaiene og innseilingen til V\u00e5gen. Bergen kommune er Havbyen Bergen, og \u00f8nsker en aktiv havn. Det vises blant annet til at det p\u00e5g\u00e5r planarbeid p\u00e5 Skolten for \u00e5 sikre arealer til fremtidig havneaktivitet og dermed kunne frigj\u00f8re arealene p\u00e5 Dokken. Det er sv\u00e6rt viktig for Bergen kommune \u00e5 sikre framtidig havneaktivitet og samtidig at ikke \u00f8nsket byutvikling p\u00e5 Dokken stopper opp. Bergen kommune er ogs\u00e5 opptatt av at fredningen ikke begrenser en framtidig utvikling av Bontelabo. Videre m\u00e5 fredningen ikke blir til hinder for at vi kan skape gode byrom p\u00e5 land med tilgang til sj\u00f8 i hele omr\u00e5det. Bergen kommune forutsetter at fredningssaken ikke f\u00e5r tilbakevirkende kraft. Bergen kommune \u00f8nsker \u00e5 bidra til \u00e5 finne gode l\u00f8sninger i saken, og mener at et tett samarbeid med Bergen kommune er n\u00f8dvendig. Bergen kommune har god erfaring med samarbeidet med Riksantikvaren, og legger til grunn at det vil bli ivaretatt i den videre prosessen. Bergen kommune ser fram mot en god prosess som sikrer gode l\u00f8sninger for dette viktige omr\u00e5det. Vedtakskompetanse: Det g\u00e5r fram av byr\u00e5dets fullmakter \u00a7 6 at: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret\u00bb Forretningsutvalget traff f\u00f8lgende vedtak i m\u00f8tet 23.04.2024 i sak 147/24: \u00abByr\u00e5det avgir h\u00f8ringssvar til \u00abH\u00f8ring \u2013 Melding om oppstart av omr\u00e5defredning Bergenhus\u00bb p\u00e5 vegne av Bergen kommune\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til melding om oppstart av fredningssak for utvidet fredning av et omr\u00e5de p\u00e5 og rundt Bergenhus festning, Sverresborg og Skuteviken slik den fremkommer av byr\u00e5dens forslag. 3 2. Melding om vedtak sendes Bystyrets kontor. Dato: 28. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Melding om oppstart av fredningssak av omr\u00e5de p\u00e5 og rundt Bergenhus festning, Sverresborg og Skuteviken datert 15.04.2024 Innspill fra Plan- og bygningsetaten datert 26.04.2024 Innspill fra Byantikvaren datert 23.04.2024 4 "
}