{
  "dokument_id": "44aec97c-e277-55c5-9d1a-992bbddc6e48",
  "doc_type": "case_attachment",
  "kommune": 4601,
  "tittel": "Forslag til regler om bruk av fysisk inngripen. Innspill til h\u00f8ringsuttalelse fra kommunalt r\u00e5d for personer med funksjonsnedsettelse",
  "url": "https://bergen.kommune.no/politikere-utvalg/api/fil/bk360/10968258/Forslag-til-regler-om-bruk-av-fysisk-inngripen-Innspill-til-horingsuttalelse-fra-kommunalt-rad-for-personer-med-funksjonsnedsettelse",
  "tekst": " Kommunalt r\u00e5d for personer med funksjonsnedsettelse Til Intern korrespondanse BBS Kommunaldirekt\u00f8ren (Arbeidssted) V\u00e5r referanse: 2024/05173-108 Saksbehandler: Ragnhild Hvoslef Kr\u00fcger Fra Dato: 19. august 2024 Kommunalt r\u00e5d for personer med funksjonsnedsettelse Forslag til regler om bruk av fysisk inngripen. Innspill til h\u00f8ringsuttalelse fra kommunalt r\u00e5d for personer med funksjonsnedsettelse KRPF behandlet saken i m\u00f8te 13. august, sak 129/24 forslag til regler om bruk av fysisk inngripen for \u00e5 avverge at en elev utsetter noen for psykiske krenkelser eller vesentlig forstyrrer undervisningen for andre elever. R\u00e5det er klar over at innspillet sannsynligvis ikke kan komme med i arbeidet med kommunens h\u00f8ringsuttalelse, og kommer til \u00e5 sende inn en egen h\u00f8ringsuttalelse. Innspillet sendes til byr\u00e5dsavdelingen til orientering. KRPF ser med bekymring p\u00e5 de \u00f8kende utfordringene i skolene med ordensforstyrrelse/br\u00e5k og fysiske konfrontasjoner rettet mot l\u00e6rere/autoriteter. L\u00e6rerne har selv bedt om \u00f8kt voksentetthet i klasserommene. F\u00e5 l\u00e6rere og store klasser virker \u00e5 ha blitt gjengangeren. Assistenter som skal st\u00f8tte svake elever blir brukt som vikarer i klassene ved sykdom det vil si at de elevene som har vedtak ofte ikke f\u00e5r den st\u00f8tten de har krav p\u00e5. KRPF skj\u00f8nner at det m\u00e5 tenkes nytt i forhold til hvilke reaksjoner man kan ta i bruk ved utagering, men r\u00e5det kan ikke fri seg fra \u00e5 tenke at dette er en varslet konsekvens av \u00e5revis med kutt i skolesektoren, som har g\u00e5tt utover antall \u00e5rsverk, voksentettheten p\u00e5 skolene og sett i lys av \u00f8kt grad av barn med ulike diagnoser i klasserommene. R\u00e5det setter pris p\u00e5 at man understreker at man i utgangspunktet f\u00f8rst og fremst arbeider med pedagogiske virkemidler og forebygging. R\u00e5det mener at man ogs\u00e5 b\u00f8r se p\u00e5 hvilken betydning utforming av skolebygg og fysiske omgivelser kan ha for adferd. Som h\u00f8ringen p\u00e5peker kan mobbing, diskriminering, nedverdigelser og trakassering v\u00e6re minst like skadelig som fysisk vold. KRPF mener at en regulering av dette vil sikre at det ikke blir benyttet fysisk inngrep oftere enn n\u00f8dvendig eller for \u00e5 straffe slik det i enkelte tilfeller blir i dag. KRPF ser ogs\u00e5 at dette vil kunne bidra til \u00e5 hindre/redusere diskriminering, mobbing og trakassering p\u00e5 bakgrunn av funksjonsnedsettelse/sykdom, noe vi vet foreg\u00e5r i dag. KRPF mener det er s\u00e6rlig viktig \u00e5 ha et helhetlig bilde med forst\u00e5else for ulike funksjonsnedsettelser, i forhold til inngripen ved vesentlig forstyrrelse av undervisningen slik at det ikke oppst\u00e5r fare for \u00e5 gripe fysisk inn oftere/raskere i forhold til enkelte barn enn andre, slik at disse barnene blir diskriminert. Med hilsen Kommunalt r\u00e5d for personer med funksjonsnedsettelse Sonja Ljostveit - leder Ragnhild Hvoslef Kr\u00fcger - seniorr\u00e5dgiver Dokumentet er godkjent elektronisk. Kopi: "
}