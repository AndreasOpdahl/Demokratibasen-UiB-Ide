{
  "dokument_id": "0554f0e1-0bd2-5a57-aac8-60ba134bd99c",
  "doc_type": "case_attachment",
  "kommune": 4601,
  "tittel": "Uttalelse fra Bymilj\u00f8etaten datert 10.10.2024",
  "url": "https://bergen.kommune.no/politikere-utvalg/api/fil/bk360/11689756/Uttalelse-fra-Bymiljoetaten-datert-10-10-2024",
  "tekst": " Bymilj\u00f8etaten Til Intern korrespondanse PBE Byggesak Nord (Arbeidssted) v/Rolf V\u00e5r referanse: 2024/134993-5 Jerman Bertheussen Saksbehandler: Silje Marie Lian Skreprud Dato: 10. oktober 2024 Fra Bymilj\u00f8etaten Intern h\u00f8ring, BME natur - Svar fra Bymilj\u00f8etaten Saken gjelder Bymilj\u00f8etaten viser til oversendelse fra Plan- og bygningsetaten (BYGG -2024/15935-5) vedr\u00f8rende s\u00f8knad om dispensasjoner for riving av eksisterende bolig og oppf\u00f8ring av fem nye eneboliger. Det er s\u00f8kt om f\u00f8lgende dispensasjoner fra kommuneplanens arealdel: \uf02d \u00a7 3.1 \u2013 Plankrav \uf02d \u00a7 4.3.2 - \u00ab\u00c5sane nord: omr\u00e5der som betjenes via E39 nord for Eik\u00e5stunnelen kan ikke bebygges f\u00f8r vegen er utbedret. Gjelder for gjennomf\u00f8ring av nye reguleringspliktige tiltak\u00bb \uf02d \u00a7 26.5.1 - \u00abI \u00f8vrig byggesone tillates ikke vesentlig nybygging. Det kan tillates eneboliger eller tomannsboliger, forutsatt at \u00f8vrige krav i bestemmelsene her er oppfylt.\u00bb Grunnlag Planforutsetninger: Kommuneplanens arealdel (KPA2018), vedtatt i Bystyret 19.06.2019, viser eiendommen som \u00d8vrig Byggesone. Eiendommen er ikke regulert. Andre overordnete registreringer: Eiendommen er jf, NIBIO omkranset av l\u00f8vskog av s\u00e6rs h\u00f8y bonitet, som ogs\u00e5 vokser delvis inn over eiendomsgrensen. Jf. Bl\u00e5gr\u00f8nt temakart til KPA2018 krysses eiendommens \u00f8stre del av \u00f8kologisk korridor. Eiendommen grenser jf. kartlegging av friluftslivsomr\u00e5der i Bergen kommune i regi av Bymilj\u00f8etaten til registrert friluftsomr\u00e5de Solkiken. Den fremmede arten skunkkala er jf. Naturbase kartlagt rett s\u00f8rvest for eiendommen. P\u00e5 Fremmedartslista 2023 er denne klassifisert med sv\u00e6rt h\u00f8y risiko (SE). Langs den nordvestre eiendomsgrensen er det kartlagt en bekk. Vassdraget er ikke registrert i Vann-nett. Vurderinger Bymilj\u00f8etaten skal vurdere tiltakets konsekvenser for interesser knyttet til natur, biologisk mangfold, landskap og friluftsliv. Tiltaket inneb\u00e6rer riving av eksisterende enebolig og oppf\u00f8ring av fem nye eneboliger. Skog med s\u00e6rs h\u00f8y bonitet kan v\u00e6re indikasjon p\u00e5 at skogen er relativt frodig og artsrik n\u00e5r det kommer til biologisk mangfold. Fra flyfoto kan det observeres flere eksemplarer av tilsynelatende store l\u00f8vtr\u00e6r langs eiendomsgrensen i nordlig og \u00f8stlig retning, vist p\u00e5 figur 1. Tr\u00e6rne er av ubestemt art, og en kan derfor ikke utelate at de er r\u00f8dlistede eller utvalgt naturtype hul eik. Uavhengig av dette er det uansett knyttet stor \u00f8kologisk verdi til gamle og store tr\u00e6r. Slike tr\u00e6r spiller en viktig rolle i bevaring av naturmangfold som levested til en rekke dyr. Videre bidrar de med viktige \u00f8kosystemtjenester som lokal klimaregulering, st\u00f8yreduksjon, bedring av luftkvalitet gjennom eksempelvis reduksjon av svevest\u00f8v, opptak og lagring av CO2 og fordr\u00f8yning og absorbering av overvann. Samtidig er de estetisk verdifulle. Bymilj\u00f8etaten krever at tr\u00e6rne p\u00e5 eiendommen unders\u00f8kes av arborist og at det p\u00e5 grunnlag av denne unders\u00f8kelsen gj\u00f8res tiltak for \u00e5 sikre og ivareta bevaringsverdige tr\u00e6r i eventuell videre utvikling av eiendommen. Om tr\u00e6rne er av utvalgt naturtype hul eik er disse beskyttet av naturmangfoldloven \u00a7 53. Figur 1. Flyfoto viser aktuelle tr\u00e6r som tilsynelatende kan v\u00e6re bevaringsverdige (innenfor r\u00f8de markeringer). Kilde: VisGi/Bergen kommune En \u00f8kologisk korridor krysser den \u00f8stre delen av eiendommen. \u00d8kologiske korridorer viser sammenhengende vegetasjonsbelter i bebygde omr\u00e5der, og er tegnet inn for \u00e5 sikre at dyr og planter kan forflytte og spre seg p\u00e5 naturlig vis slik at vi ikke f\u00e5r isolerte bestander og resultatvis lavt genetisk mangfold. Det er viktig at den \u00f8kologiske korridoren hensyntas i videre planarbeid. I dette tilfellet er det gunstige forhold for den \u00f8kologiske korridoren i skogen mellom eiendommen og Steinest\u00f8vegen i \u00f8st, som tilsynelatende ikke vil p\u00e5virkes nevneverdig av tiltaket. Det er registrert en fremmed art n\u00e6r den aktuelle eiendommen. Det kan derfor v\u00e6re sannsynlig at arten ogs\u00e5 finnes innenfor tiltaksomr\u00e5det. I den sammenheng vil Bymilj\u00f8etaten minne om at det stilles krav om at fremmede skadelige arter h\u00e5ndteres p\u00e5 en aktsom m\u00e5te, i tr\u00e5d med krav i naturmangfoldloven \u00a7 28 og tilh\u00f8rende forskrift om fremmede organismer (FOR 2015-06-19-716). I henhold til forskriften har tiltakshaver blant annet plikt til \u00e5 p\u00e5se at en ikke medf\u00f8rer utilsiktet spredning av slike organismer, jf. kapittel V. Det er jf. foreliggende situasjonskart intensjon om \u00e5 ha minimum 20 meter avstand mellom tiltaket og bekken innenfor eiendommen, dette er i tr\u00e5d med KPA2018 \u00a7 6.2.2. Skulle det likevel vise seg at det er fare for at tiltaket vil inneb\u00e6re inngrep i kantvegetasjon eller avrenning av anleggsvann og/eller andre former for forurensning av vannforekomsten er det tiltakshavers plikt \u00e5 igangsette forebyggende tiltak for \u00e5 overholde krav i vannressursloven \u00a7\u00a7 5 og 11. Bymilj\u00f8etaten minner om at det er Statsforvalter som vassdragsmyndighet som kan frita fra kravene i vannressursloven. Bymilj\u00f8etatens anbefaling Tiltaket er i strid med bestemmelser i kommuneplanens arealdel \u00a7\u00a7 3.1, 4.3.2 og 26.5.1. For \u00e5 f\u00e5 dispensasjon er det krav om at hensynet bak bestemmelsen ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene etter en samlet vurdering, jf. PBL \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Under forutsetning av at tiltakshaver retter seg etter Bymilj\u00f8etatens krav om kartlegging og ivaretakelse av bevaringsverdige tr\u00e6r p\u00e5 eiendommen, vil vi ikke frar\u00e5 at det gis dispensasjon for det oms\u00f8kte tiltaket. Vi vil likevel rette fokus p\u00e5 at det er planlagt for h\u00f8y arealutnyttelse p\u00e5 eiendommen som med stor sannsynlighet vil komme i konflikt med bevaringsverdige tr\u00e6r. Dersom planlagt utnyttelse ikke er forenelig med bevaring av tr\u00e6rne ber vi PBE sette krav til en revidering av planen som resulterer i en reell ivaretakelse av tr\u00e6rne. Dersom tiltakshaver ikke etterkommer kravene om ivaretakelse av tr\u00e6rne, vurderer vi at det ikke b\u00f8r gis dispensasjon for tiltaket. Med hilsen Bymilj\u00f8etaten Kristin Madsen Klokkeide - seksjonsleder Silje Marie Lian Skreprud - saksbehandler Dokumentet er godkjent elektronisk. "
}