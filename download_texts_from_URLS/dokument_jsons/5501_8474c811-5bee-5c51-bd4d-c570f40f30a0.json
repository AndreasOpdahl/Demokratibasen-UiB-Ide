{
  "dokument_id": "8474c811-5bee-5c51-bd4d-c570f40f30a0",
  "doc_type": "case_attachment",
  "kommune": 5501,
  "tittel": "Innbyggerforslag - Utvidet drift av Troms\u00f8 ishall",
  "url": "https://innsyn.tromso.kommune.no/application/getMoteDokument?dokid=2002004350",
  "tekst": "Forslagsstillers forslag til vedtak 1. Driften av Troms\u00f8 Ishall utvides fra 8,5 m\u00e5neder i \u00e5ret til 10 m\u00e5neder i \u00e5ret, fra og med 1. August til og med 31. Mai, som et minimum. 2. Administrasjonen bes utrede om det er mulig \u00e5 holde ishallen \u00e5pen i 11 m\u00e5neder i \u00e5ret, fra og med 1. august til og med 30. juni. 3. Det gj\u00f8res mulig \u00e5 leie ishallen i perioden der ishallen er stengt i hht. vedtak, slik at klubbene kan vurdere \u00e5 drifte ishallen for egen regning dersom det skulle oppst\u00e5 behov for dette i sommerm\u00e5nedene. 4. Administrasjonen bes utrede hva de m\u00e5nedlige kostnadene med \u00e5 drifte Troms\u00f8 ishall er, som en forutsetning for at klubbene skal kunne leie ishallen i perioden den er stengt i hht. enhver tids gjeldende vedtak. Hva saken gjelder Ishavsbyen kunstl\u00f8pklubb ber om at driften av Troms\u00f8 ishall forlenges fra 8,5 m\u00e5neder i \u00e5ret til minimum 10 m\u00e5neder i \u00e5ret, slik at sk\u00f8yteidretten likestilles med andre idretter, og gis akseptable vilk\u00e5r for videre vekst. Bakgrunn Ishavsbyen kunstl\u00f8pklubb (IKK) ble stiftet i 2014. Grunnsteinen i IKK er at klubben er en breddeklubb hvor inkludering og idrettsglede st\u00e5r h\u00f8yest p\u00e5 m\u00e5lsettingene, samtidig som klubben \u00f8nsker at det skal v\u00e6re mulig \u00e5 satse p\u00e5 kunstl\u00f8p ogs\u00e5 i Nord-Norge. P\u00e5 kun 10 \u00e5r har klubben vokst til \u00e5 ha over 180 aktive ut\u00f8vere i aldere 4 \u2013 18 \u00e5r. 7 av ut\u00f8verne konkurrerer p\u00e5 h\u00f8yeste niv\u00e5 nasjonalt. Tre av disse konkurrerer p\u00e5 internasjonalt niv\u00e5. I januar 2024 arrangerte IKK tidenes f\u00f8rste Norgesmesterskap i kunstl\u00f8p i Troms\u00f8, p\u00e5 vegne av Norges Sk\u00f8yteforbund. Mesterskapet resulterte for \u00f8vrig i s\u00f8lvmedalje til en av IKKs ut\u00f8vere. Den sportslige utviklingen har v\u00e6rt enorm de siste 3 \u00e5rene, og s\u00e6rlig siden v\u00e5ren 2023 hvor IKK ansatte to profesjonelle trenere p\u00e5 fulltid fra hhv \u00d8sterrike og Slovakia. Disse har flyttet- og bosatt seg i Troms\u00f8, og er i ferd med \u00e5 stifte familie. IKK er stolt over at v\u00e5r aktivitet viser hvor viktig idrettens rolle er i samfunnsutviklingen , og at investering i kommunale idrettsanlegg gir b\u00e5de sosial og \u00f8konomisk avkastning for kommunen. Klubben driftes ellers utelukkende p\u00e5 dugnad av et arbeidende styre, som \u00f8nsker at sk\u00f8yteglade barn og unge skal ha et godt nok tilbud i Troms\u00f8. IKK er- og skal v\u00e6re en klubb for alle, og v\u00e5r sportslige modell legger opp til at man skal kunne f\u00f8lge b\u00e5de et bredde- og konkurranseforl\u00f8p i klubben. IKK er samisk spr\u00e5karena med st\u00f8tte fra Sametinget, hvor vi drifter et sportslig tilbud for samisktalende barn, hvor treninger gjennomf\u00f8res p\u00e5 samisk. Bakgrunnen for dette er ildsjeler i trenergruppen, og et \u00f8nske om \u00e5 adressere problemstillingen med lavere idrettsdeltakelse blant samisktalende barn, hvor antakelsen er at spr\u00e5k kan v\u00e6re en av barrierene. IKK arrangerer \u00e5rlig Norgescup i Troms\u00f8 p\u00e5 vegne av Norges Sk\u00f8yteforbund. Arrangementet trekker 75 ut\u00f8vere + trenere og st\u00f8tteapparat til Troms\u00f8 som gir gode ringvirkninger for hotell- og \u00f8vrig lokal n\u00e6ring. Norgesmesterskapet i januar trakk 120 l\u00f8pere nordover og satte virkelig Troms\u00f8 p\u00e5 kartet som en kunstl\u00f8pdestinasjon p\u00e5 det nasjonale plan. Tidligere har ut\u00f8vere flyttet fra Troms\u00f8 for \u00e5 kunne satse. N\u00e5 flytter ut\u00f8vere til Troms\u00f8 for \u00e5 satse, fordi forutsetningene for \u00e5 gj\u00f8re dette i IKK er gode, med unntak av driftstiden p\u00e5 ishallen. I \u00e5r fikk klubbene i ishallen gjennomslag for \u00e5 \u00e5pne ishallen to uker tidligere p\u00e5 h\u00f8stsemesteret, fra 1. august. Dette gjorde mulig for IKK \u00e5 arrangere treningsleir p\u00e5 sensommeren. V\u00e5r sommercamp hadde totalt 65 deltakende ut\u00f8vere fra b\u00e5de \u00d8sterrike, Slovakia, og klubber lenger s\u00f8r i landet. Dette var en fantastisk mulighet for klubben \u00e5 kunne tilby trening og sosiale aktiviteter for kunstl\u00f8pere i en periode hvor flere ishaller i Norge er stengt. Det er ogs\u00e5 en flott mulighet for klubben for \u00e5 \u00f8ke inntektene basert p\u00e5 foreldres dugnadsarbeid. Vi h\u00e5per \u00e5 kunne videref\u00f8re dette i fremtiden, samtidig som driften av ishallen kan utvides p\u00e5 v\u00e5ren. Saksutredning Med den enorme utviklingen klubben har hatt, b\u00e5de med tanke p\u00e5 antall aktive ut\u00f8vere og sportslige prestasjoner med tilh\u00f8rende forventninger og videre utvikling, ser klubben behov for enkle, men viktige grep med hensyn til hallkapasitet. IKK har gleden av \u00e5 bruke Troms\u00f8 ishall som treningsarena. Foruten IKK, er Troms\u00f8 ishall ogs\u00e5 hjemmearena for Troms\u00f8 Ishockeyklubb (TIHK), treningsarena for Troms\u00f8 Sk\u00f8yteklubb, samt \u00f8vrige klubber som ikke driver innen barneidretten, eksempelvis Troms\u00f8 Stars, TSI ishockey, og Boet Curlingklubb. P\u00e5 grunn av stor vekst i b\u00e5de IKK og TIHK har kapasiteten i ishallen har v\u00e6rt sprengt i mange \u00e5r. Som referanse, ser en normal ukeplan for ishallen slik ut: Figur 1: Normal uke i Troms\u00f8 Ishall \u2013 Kun tider som ikke er egnet for barneidretten er tilgjengelig i ishallen Det siste halvannet \u00e5ret har det v\u00e6rt en del debatt rundt behovet for flere isflater i byen, og s\u00e6rlig en ny ishall. IKK er enig i at det er behov for en ny ishall i Troms\u00f8. I all den tid bygging av ny ishall, enten det skjer i kommunal eller privat regi, ser ut til \u00e5 ligge et stykke frem i tid, ser vi at det finnes lavthengende frukt for \u00e5 \u00f8ke isflatekapasiteten p\u00e5 kort sikt. Troms\u00f8 ishall er i drift \u00e5tte og en halv m\u00e5ned i \u00e5ret. Fra tredje uken i august og frem til 1. mai er det normalt sett is i hallen. IKK har forst\u00e5else for at det vil inneb\u00e6re en \u00f8kt kostnad forbundet med utvidet drift av ishallen. Ideelt sett burde driftsperioden sammenfalt med skoleruta som i mange andre idretter, i tillegg til at klubbene f\u00e5r mulighet til \u00e5 arrangere sin egen treningsleir fra f\u00f8rste uke i august. Dersom driftstiden i ishallen var 1. august og ut nest siste uka i juni, ville man \u00f8ke isflatekapasiteten i Troms\u00f8 med over 20%. I all den tid man diskuterer ny ishall p\u00e5 lang sikt, burde regnestykket ved \u00e5 utnytte Troms\u00f8 ishall bedre enn den gj\u00f8res i dag v\u00e6re ganske enkelt \u00e5 akseptere som et kortsiktig alternativ, som gir umiddelbar effekt for idretten. I \u00e5r ble isen fjernet allerede 15. april. Dette innebar at vi m\u00e5tte korte ned sk\u00f8yteskolekurset for de minste barna, i tillegg til \u00e5 avkorte v\u00e5rsemesterets program for IKKs samisk spr\u00e5karena-treninger. Styret i IKK har gjentatte ganger kommunisert til administrasjonen at det er behov for \u00e5 ha is i mer enn 8,5 m\u00e5neder. Dette er ogs\u00e5 et \u00f8nske fra Troms\u00f8 Ishockeyklubb. Hovedvekten av de 180 aktive ut\u00f8verne i IKK er mellom 4 \u2013 og 13 \u00e5r. For mange av barna er det tungt hver gang isen tas, og det f\u00f8les urettferdig at p\u00e5 grunn av at de g\u00e5r p\u00e5 kunstl\u00f8p og ikke annen idrett, kan de bare ha treninger frem til 1. mai mens de fleste andre f\u00f8lger skoleruta. Disse barna mister idrettstilbudet sitt lenge f\u00f8r skoleslutt, samt den viktige sosiale arenaen som klubbidretten i ishallen er. Vi vet ogs\u00e5 at, for enkelte barn er treningen den beste timen i hele uken. I motsetning til mange andre idretter har ikke sk\u00f8yteidrettene et reelt alternativ n\u00e5r Troms\u00f8 ishall stenger ned. For IKKs toppidrettsut\u00f8vere er konsekvensen at m\u00e5 de reise bort for \u00e5 f\u00e5 den treningstiden de har behov for med hensyn til niv\u00e5et de konkurrerer p\u00e5, n\u00e5r ishallen er stengt. I en tid hvor alt har blitt dyrere, ogs\u00e5 idretten generelt, er det derfor tungt \u00e5 se at ut\u00f8vere og foreldre m\u00e5 bruke mye tid og penger p\u00e5 \u00e5 reise lenger s\u00f8r i landet, eller til utlandet for \u00e5 kunne trene. Historisk sett har v\u00e5re ut\u00f8vere og reist flere ganger til Narvik for \u00e5 trene n\u00e5r det ikke finnes et tilbud i Troms\u00f8. For klubbdriften er konsekvensen at vi m\u00e5 vurdere \u00e5 delvis permittere de fast ansatte trenerne i klubben n\u00e5r isen fjernes i april. Dette er sv\u00e6rt ugunstig b\u00e5de for klubben som arbeidsgiver, og for trenere som arbeidstakere, som har valgt \u00e5 flytte til Troms\u00f8 for \u00e5 v\u00e6re en del av prosjektet til IKK p\u00e5 fulltid. Dette er ikke b\u00e6rekraftig verken for klubb eller trenere, og vi frykter at vi som idrettsklubb ikke skal ha god nok \u00f8konomisk kapasitet til \u00e5 beholde trenere v\u00e5re n\u00e5r ishallen stenges tidlig p\u00e5 v\u00e5ren. Etter det IKK kjenner til har Troms\u00f8 ishall v\u00e6rt driftet 8,5 m\u00e5neder i \u00e5ret helt siden den ble tatt i bruk i 2010. Dette er forankret i et politisk vedtak fra 2009. IKK mener tiden n\u00e5 er overmoden for \u00e5 utvide driftstiden p\u00e5 hallen. Selv om styret i klubben har kommunisert behovet til administrasjonen ved flere anledninger har det, etter v\u00e5r kjennskap, aldri v\u00e6rt uttrykt som et forslag i Handlingsprogrammet. Klubben har opp gjennom \u00e5rene f\u00e5tt flere ulike forklaringer p\u00e5 hvorfor det ikke er mulig \u00e5 \u00f8ke driftstiden. Her f\u00f8lger en liste av forklaringer klubben har f\u00e5tt p\u00e5 ulike tidspunkter for hvorfor det ikke har v\u00e6rt \u00f8nskelig \u00e5 utvide driften, med v\u00e5re kommentarer: 1) Anlegget er ikke dimensjoner for \u00e5 kj\u00f8re med h\u00f8yere utetemperaturer. - IKK bemerker at ishallen har hatt oppstart i to \u00e5r p\u00e5 rad n\u00e5 hvor utetemperaturen har v\u00e6rt over 20 grader hver dag hele uka. Det har g\u00e5tt helt fint. Tilbakemeldinger klubben har f\u00e5tt p\u00e5 kj\u00f8leanlegget i ishallen er at det t\u00e5ler sommerlige utetemperaturer. 2) Isen m\u00e5 tines ned og legges p\u00e5 nytt for \u00e5 opprettholde god iskvalitet. - If\u00f8lge firmaet Isbaneteknikk er det vanlig at isen kun tines ned en gang annethvert \u00e5r for \u00e5 reetablere god nok iskvalitet. Dette kan og l\u00f8ses ved at isen h\u00f8vels nesten helt ned f\u00f8r den flommes p\u00e5 nytt for \u00e5 unng\u00e5 nedtining. 3) Det er uansett behov for en periode hvor det er mulig \u00e5 utf\u00f8re vedlikehold p\u00e5 betongs\u00e5len. - Dette har IKK forst\u00e5else for, men vi stiller oss likevel optimistisk til at dette b\u00f8r v\u00e6re mulig \u00e5 gj\u00f8re p\u00e5 vesentlig kortere tid enn 3,5 m\u00e5neder, selv med \u00e5 unng\u00e5 fellesferien. 4) Det er ugunstig med forlenget drift p\u00e5 grunn av ferieavvikling. - N\u00e5r kommunen klarer \u00e5 drifte andre kommunale idrettsanlegg med bemanning, b\u00f8r dette ogs\u00e5 v\u00e6re mulig i ishallen, til tross for at det krever noe ekstra oppl\u00e6ring. Klubben er kjent med at det er flere som innehar denne kompetansen i kommunen. 5) Det har v\u00e6rt fors\u00f8kt f\u00f8r \u00e5 drifte ishallen hel\u00e5rlig, og den ble ikke brukt nok. - For \u00e5tte \u00e5r siden var ishallen \u00e5pen hele \u00e5ret med tilskuddsmidler. Den organiserte idretten tar ogs\u00e5 ferie, og har ikke behov for at ishallen holdes \u00e5pen i fellesferien. For \u00e5tte \u00e5r siden var IKK s\u00e5 vidt stiftet med kun en h\u00e5ndfull ut\u00f8vere, samtidig som TIHK ogs\u00e5 hadde vesentlig lavere medlemstall. Idrettens behov i ishallen er totalt endret siden dette. 6) Det er for dyrt \u00e5 drifte ishallen i sommerm\u00e5nedene, da man m\u00e5 bruke ekstra energi p\u00e5 \u00e5 kj\u00f8le ned hallen med h\u00f8ye utetemperaturer. - IKK forst\u00e5r ikke dette argumentet. Det koster ogs\u00e5 mer for kommunen \u00e5 varme opp andre kommunale idrettsanlegg gjennom vinteren. IKK anmoder heller om \u00e5 vurdere hva de sosiale kostnadene potensielt kan bli ved at barn og unge mister tilbudet sitt allerede i april/mai. I nyere tid opplever IKK et sv\u00e6rt godt samarbeid med Byggdrift idrett, og ny driftsoperat\u00f8r p\u00e5 ishallen har allerede iverksatt mange tiltak inne i hallen for \u00e5 bedre tilrettelegge for klubbenes behov. Klubben har inntrykk av at flere av de tidligere uttrykte hindringene for \u00e5 f\u00e5 utvidet driften p\u00e5 ishallen n\u00e5 har bedre forutsetninger for \u00e5 la seg l\u00f8se. Til grunn for n\u00e5v\u00e6rende driftsmodell ligger det som nevnt et 15 \u00e5r gammelt politisk vedtak som det fortsatt styres etter. Styret i IKK har brukt mye tid p\u00e5 \u00e5 kommunisere klubbens behov gjennom de etablerte kanaler i administrasjonen, men vedtaket fra 2009 er stadig tilbakevendende. Det er viktig for IKK at kommunen forst\u00e5r at situasjonen innenfor idrettene kunstl\u00f8p og ishockey er en helt annen n\u00e5, enn den var i 2009 n\u00e5r vedtaket ble fattet. Hvis man leser gjennom sakspapirer fra 2009 kan man se at det i utvalgsbehandlinger har v\u00e6rt uttrykt skepsis til hvorvidt ishallen kom til \u00e5 bli brukt nok til \u00e5 forsvare investeringen. IKK og TIHK har samlet 440 aktive ut\u00f8vere. Vi ansetter til sammen over 5 \u00e5rsverk som direkte kan tilskrives kommunens beslutning om \u00e5 investere i ishallen tilbake i 2009. Mesteparten av \u00e5rsverkene er tilflyttede arbeidstakere som har Troms\u00f8 ishall som arbeidssted, og som skatter til Troms\u00f8 kommune. Det er vi stolte av. IKK og TIHK har sammen skapt det beste problemet en kommune kan ha i idrettssammenheng - en idrettshall full av aktivitet. N\u00e5 ber vi kommunen om \u00e5 f\u00f8lge opp v\u00e5rt arbeid som er lagt ned i utallige dugnadstimer, ved \u00e5 gj\u00f8re et enkelt grep med relativt liten \u00f8konomisk konsekvens for driftsbudsjettet. Oppsummering P\u00e5 vegne av sk\u00f8yteidretten i Troms\u00f8 ber vi derfor kommunestyret ta stilling til v\u00e5rt innbyggerforslag ved \u00e5 utvide driften av Troms\u00f8 ishall fra 8,5 m\u00e5neder i \u00e5ret til minimum 10 m\u00e5neder i \u00e5ret, med fast oppstart 1. august og drift til og med 31. mai. IKK vil kunne opprettholde sitt organiserte tilbud ut juni, og vi \u00f8nsker derfor at kommunen tar stilling til om det er mulig \u00e5 drifte hallen i inntil 11 m\u00e5neder i \u00e5ret. Uavhengig av hva vedtaket i v\u00e5rt forslag blir, er det \u00f8nskelig at det er mulig for idretten \u00e5 leie Troms\u00f8 ishall i perioden det ikke er vedtaksfestet drift dersom det skulle bli behov for det. Da m\u00e5 klubbene f\u00e5 et tydelig bilde over hva dette koster. Innbyggerforslaget v\u00e5rt har st\u00f8tte fra Norges Sk\u00f8yteforbund. Sk\u00f8ytepresident Mona Adolfsen har tidligere belyst viktigheten av utvidet drift av Troms\u00f8 ishall ovenfor politisk ledelse i Troms\u00f8. Forslaget har og st\u00f8tte fra Troms\u00f8 Ishockey Klubb. Innbyggerforslaget er styrebehandlet av IKK. Innbyggerforslaget tilfredsstiller formalkravene slik det fremg\u00e5r av kommuneloven. Vi ber til sist om at saken behandles s\u00e5 snart som mulig, og i hht. til Kommunal- og moderniseringsdepartementets veileder til innbyggerinitiativ som uttrykker at, utover behandlingstiden p\u00e5 6 m\u00e5neder skal kommuner if\u00f8lge god forvaltningsskikk, i hvert enkelt tilfelle vurdere viktigheten av \u00e5 f\u00e5 avgjort saken s\u00e5 raskt som mulig. I v\u00e5rt tilfelle er det avgj\u00f8rende \u00e5 f\u00e5 behandlet saken i tide til at vedtaket kan omfatte utvidet drift p\u00e5 v\u00e5ren 2025. Vi \u00f8nsker derfor at saken legges frem for Kommunestyret s\u00e5 raskt som mulig, senest i m\u00f8te 12.03.2025. "
}