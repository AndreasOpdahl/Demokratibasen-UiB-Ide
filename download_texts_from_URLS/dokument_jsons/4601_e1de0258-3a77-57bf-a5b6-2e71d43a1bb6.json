{
  "dokument_id": "e1de0258-3a77-57bf-a5b6-2e71d43a1bb6",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag om endringer i forskrift om sosiale tjenester for personer uten fast bopel i Norge",
  "url": "https://bergen.kommune.no/politikere-utvalg/api/fil/bk360/11733183/Framstilling-Horingsuttalelse-til-forslag-om-endringer-i-forskrift-om-sosiale-tjenester-for-personer-uten-fast-bopel-i-Norge",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/164547-4 H\u00f8ringsuttalelse til forslag om endringer i forskrift om sosiale tjenester for personer uten fast bopel i Norge Hva saken gjelder: Arbeids- og inkluderingsdepartementet sender p\u00e5 h\u00f8ring forslag til endringer i forskrift om sosiale tjenester for personer uten fast bopel i Norge. Form\u00e5let med forslag til endringer er \u00e5 gj\u00f8re det mer tydelig for E\u00d8S-borgere hvilken rett de har til sosiale tjenester under lovlige opphold i Norge. H\u00f8ringsfrist: 24. januar 2025 Byr\u00e5dens vurdering og forslag til h\u00f8ringsuttalelse: Bergen kommune slutter seg til departementets vurdering av at det er behov for en ny forskriftsbestemmelse som gj\u00f8r det mer tydelig hvilken rett E\u00d8S-borgere har til tjenester etter sosialtjenesteloven. Bergen kommune har ingen merknader til den nye lovforst\u00e5elsen, men har forslag til noen endringer gjeldende \u00a7 1 og ny \u00a7 1 a. Forskriftens \u00a7 1 Bergen kommune mener det er behov for \u00e5 revidere forskriftens i \u00a7 1 samtidig med innf\u00f8ring av ny \u00a7 1 a. F\u00f8rste ledd Begrepet \u00abbopel i riket\u00bb b\u00f8r erstattes med annen ordlyd. Bergen kommune foreslo ogs\u00e5 dette da gjeldende forskrift var til h\u00f8ring i 2011. Begrepet \u00abbopel i riket\u00bb er et konstruert begrep, og begrepets betydning for rettigheter etter sosialtjenesteloven har liten sammenheng med ordlyden. I den utstrekning \u00abbopel\u00bb brukes i andre sammenhenger, har det en annen betydning. Begrepet \u00abbopel i riket\u00bb er heller ikke i samsvar med krav til klart spr\u00e5k. Begrepet m\u00e5 forklares ganske utfyllende i vedtak, s\u00e6rlig i vedtak der s\u00f8ker ikke vurderes til \u00e5 ha \u00abfast bopel\u00bb. Det er utfordrende for Nav-kontoret \u00e5 forklare s\u00f8kere og hjelpere betydningen av begrepet, og hva som er forskjell p\u00e5 begrepene bopel, bosted og bolig. Det er mange eksempler p\u00e5 at E\u00d8S-borgere som har bostedsattest fra skatteetaten, tror at dette ogs\u00e5 en attest p\u00e5 at de har bopel i riket og dermed rettigheter til \u00f8konomisk sosialhjelp. I h\u00f8ringsnotatet fra 2011 har departementet vist til at \u00abbopel\u00bb m\u00e5 forklares med retningslinjer, jf. f\u00f8lgende sitat fra h\u00f8ringens punkt 2.3: 1 \u00abDet avgj\u00f8rende for om en person har alminnelig rett til tjenester etter loven vil v\u00e6re om vedkommende har \u00abbopel\u00bb i Norge. Dette defineres ikke i loven. Bortsett fra en forutsetning om at oppholdet m\u00e5 v\u00e6re lovlig, er det heller ikke gitt n\u00e6rmere holdepunkter for tolkningen av \u00abbopel\u00bb i forarbeider til sosialtjenesteloven av 1991, eller i rundskriv til denne. Departementet ser behov for retningslinjer her. Slike retningslinjer m\u00e5 i f\u00f8rste omgang gis i rundskriv. Departementet vil ogs\u00e5 vurdere om det kan v\u00e6re hensiktsmessig \u00e5 endre loven p\u00e5 dette punktet, og kommer ev tilbake til dette.\u00bb Selv om formuleringen \u00abikke har bopel i riket\u00bb i forskriftsteksten vanskelig kan erstattes med et begrep som vil gi en utfyllende avgrensning av personkretsen som ikke har rett til tjenester, mener Bergen kommune likevel at formuleringen b\u00f8r erstattes. S\u00e5 lenge det uansett er n\u00f8dvendig med supplerende retningslinjer, kan forskriftsteksten endres til en formulering som i st\u00f8rre utstrekning dekker f\u00f8ringer om oppholdsgrunnlag og tilknytning til riket. Andre ledd Bergen kommune vurderer at det er behov for en endring i \u00a7 1 andre ledd, og foresl\u00e5r at siste setning endres til: \u00abHjelp gis inntil vedkommende kan forventes \u00e5 f\u00e5 bistand fra kilder i hjemlandet eller til vedkommende kan forlate landet.\u00bb Gjeldende formulering i andre ledd kan forst\u00e5s slik at Nav-kontoret har en forpliktelse til \u00e5 sannsynliggj\u00f8re at s\u00f8ker vil f\u00e5 bistand fra kilder i hjemlandet n\u00e5r vedkommende er tilbake i sitt hjemland. I de fleste sakene vil ikke Nav-kontoret har tilgang p\u00e5 slike opplysninger. Det er derfor behov for en formulering som tydeliggj\u00f8r at Nav-kontoret kan avsl\u00e5 s\u00f8knader fra personer som ikke har krav p\u00e5 individuelle tjenester etter loven, og som kan forlate landet. Bergen kommune har i v\u00e5rt forslag sett hen til formuleringen i forskriftens \u00a7 4, men justert denne noe. Tredje ledd Bergen kommune ser det som helt n\u00f8dvendig at direktoratet har en oppdatert oversikt over multilaterale avtaler og konvensjoner som har betydning for rettigheter etter sosialtjenesteloven. Det kan ikke v\u00e6re opp til det enkelte Nav-kontor \u00e5 sjekke dette til enhver tid. Bergen kommune foresl\u00e5r derfor at direktoratets ansvar framg\u00e5r av bestemmelsen. For eksempel ved en slik eller lignende tilf\u00f8yelse: \u00abDirektoratet har ansvar for \u00e5 ha oversikt over og informere kommunene om aktuelle multilaterale avtaler og konvensjoner.\u00bb Ny bestemmelse \u00a7 1 a Bergen kommune viser til merknader til forskriftens \u00a7 1 om begrepet \u00abbopel\u00bb og har i tillegg en merknad til andre ledd: \u00abPersoner som har oppholdsrett i riket etter utlendingsloven \u00a7 111, og som ikke har bopel i riket jf. \u00a7 1 f\u00f8rste ledd, har likevel ikke krav p\u00e5 individuelle tjenester etter loven, med unntak av opplysning, r\u00e5d og veiledning.\u00bb Formuleringen tilsier at Nav-kontoret har plikt til \u00e5 foreta en bopelsvurdering i alle saker der s\u00f8ker har oppholds rett etter utlendingsloven \u00a7 111. Det vil v\u00e6re enklere for b\u00e5de Nav-ansatte og s\u00f8kere \u00e5 forst\u00e5 denne bestemmelsen dersom den blir endret til: \u00abPersoner som har oppholdsrett i riket etter utlendingsloven \u00a7 111, har likevel ikke krav p\u00e5 individuelle tjenester etter loven, med unntak av opplysning, r\u00e5d og veiledning.\u00bb Den smale muligheten for at noen med dette oppholdsgrunnlaget kan ha \u00abbopel i riket\u00bb, kan i s\u00e5 fall tas inn i rundskrivet til loven. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. 2 Forretningsutvalget behandlet saken i m\u00f8tet 05.11.2024 sak 358/24 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - Forslag om endringer i forskrift om sosiale tjenester for personer uten fast bopel i Norge\u00bb p\u00e5 vegne av Bergen kommune Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til Arbeids- og inkluderingsdepartementet slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 15. januar 2025 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ringsnotat om endringer i forskrift om sosiale tjenester for personer uten fast bopel i Norge 3 "
}