{
  "dokument_id": "d6268aad-a6ce-5eff-82c8-8d978c7de115",
  "doc_type": "case_attachment",
  "kommune": 4601,
  "tittel": "Kommunale r\u00e5d forslag til sak om uu av skoler",
  "url": "https://bergen.kommune.no/politikere-utvalg/api/fil/bk360/12293229/Kommunale-rad-forslag-til-sak-om-uu-av-skoler",
  "tekst": "Sak xx/24 (/25) Universelt utformet n\u00e6rskole Bakgrunn for saken Alle elever har rett til \u00e5 g\u00e5 p\u00e5 en skole i n\u00e6rmilj\u00f8et (Oppl\u00e6ringsloven \u00a72-6). Men mange skoler er ikke tilgjengelige eller universelt utformet, og det mangler god statistikk p\u00e5 dette. I 2018 ble det laget en plan for universelt utformete skolebygg innen 2030. Organisasjonene p\u00e5 nasjonalt niv\u00e5 har siden jobbet hardt for \u00e5 f\u00e5 realisert den, men den ser ut til \u00e5 ligge langt nede i en skuff. Statlige myndigheter viser til at dette er kommunenes ansvar. Vi h\u00e5per derfor at de kommunale r\u00e5dene kan bidra til en fremdrift p\u00e5 omr\u00e5det, ved \u00e5 ta saken opp i deres kommune. M\u00e5let er at flere elever med funksjonsnedsettelse skal kunne g\u00e5 p\u00e5 n\u00e6rskolen sin. Konkret kan r\u00e5dene ettersp\u00f8rre om kommunen har en plan for universell utforming av skolebygg, be om en oversikt over mangler, og evt gjennomf\u00f8re en kartlegging og sammen med kommunen sette opp en tiltaksliste for \u00e5 bedre tilgjengeligheten. Bufdir har laget denne veiledningen for hvordan kommunene kan g\u00e5 frem for \u00e5 kartlegge skolene. Vi \u00f8nsker ogs\u00e5 at r\u00e5dene henter inn tall p\u00e5 hvor mange elever i deres kommune som ikke f\u00e5r g\u00e5 p\u00e5 n\u00e6rskolen sin pga manglende universell utforming. Om det ikke utfordrer personvernet, vil vi ogs\u00e5 gjerne vite om det er andre \u00e5rsaker til dette enn manglende universell utforming - som spesialpedagogisk kompetanse eller andre utfordringer som hindrer en inkluderende skolehverdag. Vi vil gjerne at dere deler informasjonen med oss i skjema p\u00e5 denne siden. Lovverket Oppl\u00e6ringsloven gir elevene individuell rett til fysisk tilrettelegging og tekniske hjelpemidler (\u00a711-5), og en arbeidsplass som er tilpasset behovet deres samt at skolene skal innredes slik at det legges til rette for de elevene ved skolen som har nedsatt funksjonsevne (\u00a712-7). Plan- og bygningsloven stiller krav om universell utforming i nye skoler, og Likestillings- og diskrimineringsloven har krav om individuell tilrettelegging for hver enkelt elev. Forslag til vedtak R\u00e5det for personer med funksjonsnedsettelser ber kommunestyret om \u00e5 f\u00e5 gjennomf\u00f8rt en kartlegging av tilgjengeligheten ved skolene i kommunen og sette opp tiltak for \u00e5 forbedre tilgjengeligheten. R\u00e5det ber ogs\u00e5 om informasjon om antall elever i kommunen som ikke g\u00e5r p\u00e5 sin n\u00e6rskole i barneskolen og ungdomsskolen, samt \u00e5rsaken til dette \u2013 om det er manglende universell utforming, manglende spesialpedagogisk kompetanse eller andre \u00e5rsaker (personvern m\u00e5 hensyntas i dette). Forslag til videre oppf\u00f8lging FFO, SAFO og Unge Funksjonshemmede setter stor pris p\u00e5 om r\u00e5d som tar opp saken og f\u00e5r svar fra kommunestyret sender \u201cGode R\u00e5d\u201d-prosjektet en kopi av tilbakemeldingen i dette skjema. Les mer om universell utforming p\u00e5 skolen, og hva skolen og kommunen kan gj\u00f8re, p\u00e5 Utdanningsdirektoratets nettside om universell utforming. "
}