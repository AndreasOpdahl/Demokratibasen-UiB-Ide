{
  "dokument_id": "7e4d1748-66af-5998-8b33-d2fd6d5411e6",
  "doc_type": "case_presentation",
  "kommune": 4601,
  "tittel": "Delegasjon av fullmakter til byr\u00e5det - bystyreperioden 2023 - 2027",
  "url": "https://bergen.kommune.no/politikere-utvalg/api/fil/bk360/10120081/Framstilling-Delegasjon-av-fullmakter-til-byradet-bystyreperioden-2023-2027",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/26651-1 Delegasjon av fullmakter til byr\u00e5det - bystyreperioden 2023 - 2027 Hva saken gjelder: Bystyret er kommunens \u00f8verste organ og er i utgangspunktet tillagt all myndighet i kommunen. Delegasjon av myndighet er n\u00f8dvendig for en effektiv oppgavel\u00f8sning. Delegering av myndighet skjer gjennom et delegasjonsvedtak i bystyret samtidig som rammene for de fullmakter som delegeres, konkretiseres i et fullmaktsdokument. I henhold til kommuneloven \u00a7 5-14 skal bystyret vedta et \u00abreglement for delegasjon av myndighet\u00bb fra bystyret innen 31. desember \u00e5ret etter at det er avholdt kommunevalg. I Bergen kalles dette Byr\u00e5dets fullmakter. Det vi kaller Reglement for byr\u00e5det og Reglement for Bergen bystyre og utvalgene er reglementer etter kommuneloven \u00a7 5-13. Etter kommunelovens bestemmelser i \u00a7 10-2 er byr\u00e5det leder av den kommunale administrasjon. I fjerde avsnitt i \u00a7 10-2 fremg\u00e5r det videre at bystyret selv kan delegere vedtakskompetanse til byr\u00e5det i alle saker hvis ikke annet f\u00f8lger av lov. Fullmakter som skal delegeres til kommunens administrasjon og ulike fagmilj\u00f8er, m\u00e5 skje gjennom byr\u00e5det. Myndighetsut\u00f8velsen i kommunen kan i prinsippet inndeles i tre hovedkategorier. For det f\u00f8rste har en de administrative fullmakter knyttet til drift av kommunens egen organisasjon. For det andre har en ut\u00f8velse av myndighet knyttet til fagfullmakter, med utgangspunkt i lov, forskrift og annet regelverk. For det tredje har en de politiske fullmaktene som er gitt byr\u00e5det som folkevalgt organ, med kompetanse til \u00e5 fatte vedtak p\u00e5 vegne av bystyret med utgangspunkt i en folkevalgt skj\u00f8nnsut\u00f8velse. Det er en stor mengde fullmaktsdokumenter i byr\u00e5dsavdelingene, og over tid har det blitt foretatt endringer og tilf\u00f8yelser i de forskjellige fullmaktene. Innenfor rammen av det enkelte dokument har dette v\u00e6rt logisk, men sett i forhold til alle fagfullmaktene, og ikke minst i forhold til den opprinnelige delegasjonen av fullmakter fra bystyret, har det etter hvert oppst\u00e5tt usikkerhet om hva som er gjeldende regelverk, p\u00e5 bakgrunn av ulikhet i formuleringer og presisjonsniv\u00e5. Fordi fullmaktene var uoversiktlige og til dels misvisende, ble det satt i gang et grundig kartleggingsarbeid av fullmaktene i byr\u00e5dsavdelingene, der byr\u00e5denes og etatenes ansvarsomr\u00e5der og hjemmelen for disse ble gjennomg\u00e5tt. P\u00e5 bakgrunn av dette arbeidet har fullmaktene til fagbyr\u00e5dene blitt revidert. Revisjonsarbeidet var klar til byr\u00e5det Meyers konstituering, og de nye fullmaktene til byr\u00e5dene ble vedtatt av byr\u00e5det i m\u00f8tet 02.11.2023 sak 1282/23. Bystyret behandlet i m\u00f8tet 16.12.2020 sak 378/20 Delegasjon av fullmakter til byr\u00e5det \u2013 bystyreperioden 2019 \u2013 2023. Saken som n\u00e5 legges frem for behandling i bystyret, inneb\u00e6rer en st\u00f8rre strukturell revisjon av fullmaktene. Bakgrunnen for dette er som nevnt over at fullmaktene til fagbyr\u00e5dene er blitt endret i oppbygging. 1 Ved byr\u00e5dets vedtak 02.11.2023 sak 1282/23 fikk fullmaktene til fagbyr\u00e5dene lik oppbygging i kapitler og standardisering av tekst. Fullmaktsdokumentene ble gjort kortere og mer overordnede. Prinsippet om negativ avgrensning av fullmakt ble tydeliggjort, og oppgavebeskrivelser og krav som f\u00f8lger direkte av lov ble tatt ut av fullmaktsdokumentene. Det understrekes at den gjennomf\u00f8rte revideringen av fagbyr\u00e5denes fullmakter ikke inneb\u00e6rer noen realitetsendringer. Byr\u00e5dets fullmakter for bystyreperioden 2023-2027, som legges fram for bystyret til vedtakelse i denne saken, foresl\u00e5s bygget opp med samme struktur som fagbyr\u00e5denes fullmakter som ble vedtatt av byr\u00e5det i m\u00f8tet 02.11.2023 sak 1282/23. P\u00e5 bakgrunn av den nye strukturen i fullmaktsdokumentene, er ogs\u00e5 oppbyggingen av Reglement for byr\u00e5det endret. Det vises til at Reglement for byr\u00e5det, som inneholder saksbehandlingsregler og rammer for byr\u00e5dets myndighetsut\u00f8velse etter fullmaktene, hadde behov for tilsvarende spr\u00e5klig tydeliggj\u00f8ring og strukturell opprydding, som skal samsvare med endringene i fullmaktene. Reglement for byr\u00e5det er tydeliggjort som et \u00abkrav- dokument\u00bb. Reglement for byr\u00e5det legges fram for bystyrets revidering i en parallell sak1. Siktem\u00e5let med denne saken, sammen med de andre tre parallelle sakene om tilst\u00f8tende tematikk, er \u00e5 belyse sentrale tema knyttet til myndighetsut\u00f8velse og oppf\u00f8lging av denne. I tillegg vil en i saksutredningen omtale tema det kan v\u00e6re viktig for bystyret \u00e5 ha kjennskap til, n\u00e5r byr\u00e5dets fullmakter skal revideres og fornyes. Dokumentet Byr\u00e5dets fullmakter inng\u00e5r som et sentralt dokument i kommunens styringssystem \u2013 den parlamentariske styreformen. I saken foretas det en ny og helhetlig gjennomgang av byr\u00e5dets generelle fullmakter, administrative fullmakter og av fagfullmaktene. M\u00e5lsettingen er \u00e5 etablere et fullmaktsdokument som det fra alle parters side skal v\u00e6re lett \u00e5 forholde seg til. Dette gjelder f.eks. n\u00e5r en skal finne hjemmelen for byr\u00e5dets myndighetsut\u00f8velse p\u00e5 ulike oppgaveomr\u00e5der. Bystyrets enekompetanse Bystyrets enekompetanse er i stor grad fastsatt i lov. N\u00e5r formuleringen i loven er kommunestyret selv, s\u00e5 inneb\u00e6rer dette at den aktuelle myndigheten ikke kan delegeres. Det normale er at kommunestyrets myndighet kan delegeres til andre. Dette kommer til uttrykk i kommunelovens bestemmelse i \u00a7 10-2 som sier at bystyret selv kan delegere vedtakskompetanse til byr\u00e5det i alle saker hvis ikke annet f\u00f8lger av lov. I Reglement for Bergen bystyre og utvalgene 2023-2027 har bystyret fastsatt hvilke oppgaver som skal behandles av bystyret og hvilke som skal behandles av bystyreutvalgene. Alt som ikke fremg\u00e5r av lov eller politisk vedtak lagt til bystyret selv, anses delegert. Dette er kjernen i prinsippet om negativ avgrensning av fullmakt2. 1 Fire parallelle saker legges frem for bystyret: 1. Byr\u00e5dets tilrettelegging for bystyrets politiske tilsyn og kontroll med byr\u00e5dets oppgavel\u00f8sning 2. Revidering og fornyelse av Reglement for byr\u00e5det 3. Delegasjon av fullmakter til byr\u00e5det \u2013 bystyreperioden 2023-2027 4. Revidering av reglement for Bergen bystyre og utvalgene 2023-2027 2 Det motsatte er at avgivende organ uttrykkelig angir det som skal delegeres og selv beholder alle oppgaver som ikke er nevnt. 2 Av denne grunn er herv\u00e6rende sak om delegasjon av fullmakter til byr\u00e5det for innev\u00e6rende bystyreperiode sentral. Fullmaktene representerer et sentralt grunnlag for samhandlingen mellom bystyret og byr\u00e5det. Byr\u00e5dets fullmakter er en viktig pilar i kommunens styringssystem. Et fullmaktsdokument skal ivareta ulike hensyn. Gjennom fullmaktsdokumentet skal det p\u00e5 et prinsipielt grunnlag redegj\u00f8res for hvordan myndighet er fordelt i kommunen. Fullmaktsdokumentet skal ogs\u00e5 v\u00e6re et redskap for bystyrets tilsyn og kontroll med byr\u00e5dets oppgavel\u00f8sning. I tillegg skal fullmaktsdokumentet v\u00e6re en veileder for kommunens saksutredere, n\u00e5r det skal tas stilling til om en sak kan sluttbehandles i byr\u00e5det, eller m\u00e5 fremsendes til bystyret. Byr\u00e5det ut\u00f8ver skj\u00f8nn Byr\u00e5det ivaretar mange funksjoner i den kommunale organisasjon. Som kommunens \u00f8verste administrative ledelse (jf. kommunelovens \u00a7 10-2) innehar byr\u00e5det alle de administrative fullmakter som kommunedirekt\u00f8ren har i en kommune som styres etter formannskapsmodellen. Det at byr\u00e5det direkte i lovteksten er tillagt ansvar og myndighet som ledelse for den kommunale administrasjon, inneb\u00e6rer at bystyret ikke kan trekke inn denne myndigheten. Rammene for byr\u00e5dets \u00f8vrige myndighetsut\u00f8velse \u2013 faglig og politisk skj\u00f8nnsut\u00f8velse, og de overordnete og retningsgivende premisser dette er tuftet p\u00e5, fastlegges av bystyret i forbindelse med delegasjon av myndighet, men ogs\u00e5 ved behandling av konkrete saker p\u00e5 ulike oppgaveomr\u00e5der. Byr\u00e5dets fagfullmakter vil i stor grad dreie seg om \u00e5 ut\u00f8ve et faglig skj\u00f8nn med utgangspunkt i lov, forskrift og/eller lokalt fastsatte reglementer for oppgavel\u00f8sningen. Beslutningsmyndighet i denne type oppgavel\u00f8sning er i det alt vesentlige videredelegert fra byr\u00e5det til fagbyr\u00e5dene, og videre til kommunens fagetater via kommunaldirekt\u00f8rene. Delegasjonslinjene er n\u00e6rmere beskrevet under. Vedtak gjort med forankring i faglig skj\u00f8nn \u2013 enkeltvedtak, kan gj\u00f8res til gjenstand for klagebehandling. Et viktig aspekt ved faglig skj\u00f8nnsut\u00f8velse er ivaretakelse av likhet, forutsigbarhet og rettssikkerhet i oppgaveutf\u00f8relsen. Forvaltningsloven er sentral her, i tillegg til bestemmelser i aktuelle s\u00e6rlover. Mens ut\u00f8velse av faglig skj\u00f8nn i hovedsak er koplet til kommunen som administrativ og faglig organisasjon, er den frie folkevalgte skj\u00f8nnsut\u00f8velsen koplet til kommunen som en arena for folkevalgt styring. Byr\u00e5dets myndighet til folkevalgt skj\u00f8nnsut\u00f8velse er hjemlet i kommuneloven \u00a7 10-2 fjerde avsnitt. Bystyrets delegasjonsadgang er vid, og form\u00e5let med delegasjonen er etter forarbeidene til kommunelovens bestemmelse at reelle makt- og ansvarsforhold ogs\u00e5 skal komme til uttrykk i de formelle kompetansereglene. Styring p\u00e5 tillit Det f\u00f8lger av kommuneloven \u00a7 5-1 andre avsnitt bokstav c) at byr\u00e5det er et folkevalgt organ. Byr\u00e5det sitter s\u00e5 lenge det har bystyrets tillit, eller s\u00e5 lenge det er et frav\u00e6r av mistillit (mindretallsparlamentarisme). Sentralt i dette ligger at byr\u00e5det ut\u00f8ver politisk skj\u00f8nn med utgangspunkt i det politiske grunnlaget som ligger til grunn for etablering av byr\u00e5det. Delegasjon av fullmakter er i utgangspunktet forankret i en grunnleggende tillit mellom den som delegerer, og den som f\u00e5r den delegerte myndigheten. Slik er ogs\u00e5 forholdet mellom bystyret og byr\u00e5det. Bystyret og byr\u00e5det har sammenfallende interesser knyttet til \u00e5 skape verdier for bysamfunnet og utvikle gode tjenester for byens innbyggere. 3 Som folkevalgt organ har byr\u00e5det ogs\u00e5 kompetanse til \u00e5 tolke sine fullmakter. Dette inneb\u00e6rer for eksempel at byr\u00e5det aktivt m\u00e5 vurdere om en sak hvor byr\u00e5det strengt tatt er gitt en fullmakt til \u00e5 ta beslutninger selv, likevel skal legges frem for bystyret. P\u00e5 samme m\u00e5te m\u00e5 byr\u00e5det ogs\u00e5 kunne vurdere om det i forhold til de interesser som er knyttet til en sak (hastemoment mv) er aktuelt \u00e5 fatte et vedtak i byr\u00e5det fremfor \u00e5 sende saken til bystyret. Hvordan byr\u00e5det bruker sine fullmakter vil v\u00e6re gjenstand for l\u00f8pende politisk tilsyn og kontroll fra bystyrets og bystyreutvalgenes side. Byr\u00e5dets rapporteringer til bystyret Selv om tillit er en avgj\u00f8rende forutsetning for delegasjon av myndighet, vil det organet som delegerer alltid ha et visst behov for oppf\u00f8lging av hvordan myndighet ut\u00f8ves p\u00e5 delegert fullmakt. Blant annet krever kommuneloven \u00a7 10-2 siste ledd at: \u00abR\u00e5det skal minst \u00e9n gang i halv\u00e5ret rapportere til kommunestyret eller fylkestinget om vedtak i saker som har prinsipiell betydning.\u00bb I tillegg krever kommuneloven \u00a7 25-2 at byr\u00e5det minst \u00e9n gang i \u00e5ret skal rapportere til bystyret om internkontroll og om resultater fra statlig tilsyn. Gjennom disse rapporteringsordningene f\u00e5r bystyret mulighet til en konstruktiv styringsdialog og oppf\u00f8lging av byr\u00e5dets oppgavel\u00f8sning. En litt bredere diskusjon av hva denne type krav om tilbakerapportering og oppf\u00f8lging av byr\u00e5dets oppgavel\u00f8sning inneb\u00e6rer, kommer byr\u00e5det n\u00e6rmere inn p\u00e5 i en parallell sak til denne om Byr\u00e5dets tilrettelegging for bystyrets tilsyn og kontroll med byr\u00e5dets arbeid. I tillegg vises det til den parallelle saken Revidering og fornyelse av Reglement for byr\u00e5det. I denne saken er det fastsatt hvilke forpliktelser og ansvar byr\u00e5det m\u00e5 p\u00e5ta seg som f\u00f8lge av de fullmakter byr\u00e5det er tildelt. \u00c5 holde byr\u00e5det ansvarlig \u00c5 ha fullmakt inneb\u00e6rer \u00e5 ha myndighet til \u00e5 fatte avgj\u00f8relser p\u00e5 vegne av oppdragsgiver. Byr\u00e5det s\u00f8rger for oppgavel\u00f8sning p\u00e5 vegne av bystyret basert p\u00e5 de fullmakter byr\u00e5det tildeles. Ved sin delegasjon av fullmakt m\u00e5 bystyret akseptere at byr\u00e5det kan ut\u00f8ve et selvstendig skj\u00f8nn i tilknytning til den oppgavel\u00f8sning byr\u00e5det er ansvarlig for. Slik skj\u00f8nnsut\u00f8velse skal skje innenfor overordnete retningslinjer og premisser trukket opp av bystyret ved behandling av meldinger og overordnete planer. Dersom bystyret skal kunne holde byr\u00e5det ansvarlig for oppgavel\u00f8sningen, forutsetter det at bystyret ikke selv har utformet detaljene i hvordan oppgaven skal l\u00f8ses. Videredelegering av fullmakter Det alt vesentlige av de fullmakter som byr\u00e5det er tillagt, blir videredelegert ut i kommunens ulike fagmilj\u00f8er. Dette skjer gjennom et formelt delegasjonsvedtak fra byr\u00e5det til de ulike fagbyr\u00e5der, med utgangspunkt i kommunelovens bestemmelser. Kommuneloven \u00a7 10-2 femte avsnitt sier f\u00f8lgende om videredelegasjon til den enkelte byr\u00e5d: \u00abKommunestyret og fylkestinget kan selv vedta at r\u00e5det kan gi enkeltmedlemmer ansvaret for \u00e5 lede deler av administrasjonen. Medlemmer som har f\u00e5tt ansvar for \u00e5 lede deler av administrasjonen, kan f\u00e5 delegert myndighet av r\u00e5det til \u00e5 treffe vedtak i saker som ikke har prinsipiell betydning, hvis ikke kommunestyret eller fylkestinget selv har bestemt noe annet.\u00bb 4 N\u00e5r byr\u00e5det videredelegerer deler av sine fullmakter til den enkelte byr\u00e5d og videre ut i kommunens organisasjon, beholder byr\u00e5det som kollegium i hovedsak de fullmaktene som er knyttet til folkevalgt skj\u00f8nnsut\u00f8velse. Byr\u00e5dets videredelegasjon av fullmakter skjer i en styringslinje. Dette sikrer at alle ledd i delegasjonslinjen er ansvarlig for den videredelegasjon som finner sted. Siktem\u00e5let er \u00e5 skape tydelighet i m\u00e5ten et oppgavefelt styres p\u00e5, men ogs\u00e5 \u00e5 skape tydelighet rundt hvem som er ansvarlig for oppf\u00f8lging og kontroll av oppgavefeltet. Dette inneb\u00e6rer at fagbyr\u00e5dene delegerer de aktuelle deler av sin myndighet til administrasjonen gjennom kommunaldirekt\u00f8r. Kommunaldirekt\u00f8rene p\u00e5 sin side videredelegerer deler av de fullmakter de har f\u00e5tt ut i kommunens organisasjon (seksjonssjefer og etatssjefer). Delegasjonen skjer skriftlig og skal v\u00e6re sporbar. For \u00e5 kunne ut\u00f8ve tilsyn og kontroll er det viktig at bystyresiden er kjent med hvordan ulike deler av byr\u00e5dets fullmakter er delegert til den enkelte fagbyr\u00e5d. Fullmaktene for hver av fagbyr\u00e5dene og for byr\u00e5det som kollegium er samlet her. Betryggende kontroll I kommunelovens \u00a7 25-1 er kravet til internkontroll formulert slik: \u00abKommuner og fylkeskommuner skal ha internkontroll med administrasjonens virksomhet for \u00e5 sikre at lover og forskrifter f\u00f8lges. Kommunedirekt\u00f8ren i kommunen og fylkeskommunen er ansvarlig for internkontrollen.\u00bb I en parlamentarisk styrt kommune, jf. kommuneloven \u00a7 10-2 f\u00f8rste avsnitt, er byr\u00e5det underlagt de samme bestemmelser som kommunedirekt\u00f8ren. Det er dermed byr\u00e5det som er ansvarlig for at kommunen har etablert systemer for intern styring, og at disse systemene faktisk fungerer. Dette inneb\u00e6rer at byr\u00e5det direkte i loven er gitt myndighet til b\u00e5de \u00e5 etablere interne styringssystemer og \u00e5 iverksette n\u00f8dvendige tilsynsordninger og kontrolltiltak for \u00e5 ivareta lovens krav. Byr\u00e5det skal rapportere til bystyret om internkontrollen minst \u00e9n gang i \u00e5ret, jf. kommuneloven \u00a7 25-2. Ovenst\u00e5ende peker p\u00e5 en rekke sentrale grep et byr\u00e5d m\u00e5 ta for \u00e5 sikre en god intern styring av kommunens virksomhet. For \u00e5 kunne l\u00f8se sine oppgaver p\u00e5 en tilfredsstillende m\u00e5te, m\u00e5 byr\u00e5det ha n\u00f8dvendig myndighet til \u00e5 utf\u00f8re sine oppgaver. Slik myndighet fremg\u00e5r delvis av kommunelovens bestemmelser og ikke minst gjennom bystyrets delegasjon av fullmakter til byr\u00e5det. Fullmakter vs. ansvar \u00c5 bli delegert myndighet til \u00e5 fatte avgj\u00f8relser, inneb\u00e6rer at den som f\u00e5r fullmakten ogs\u00e5 p\u00e5tar seg et ansvar for resultatene som n\u00e5s, men ogs\u00e5 et ansvar for at oppgavel\u00f8sningen skjer i henhold til de f\u00f8ringer som delegerende myndighet trekker opp. De generelle og mer spesifikke f\u00f8ringene knyttet til byr\u00e5dets myndighetsut\u00f8velse, er lagt inn i dokumentet Reglement for byr\u00e5det, (se egen sak som f\u00f8lger parallelt). Sammenhengen mellom fullmaktene og reglementene Slik byr\u00e5det ser det, er det viktig \u00e5 se byr\u00e5dets fullmakter og Reglement for byr\u00e5det i sammenheng ved behandlingen i bystyret, og n\u00e5r vedtak fattes. De to andre parallelle sakene; Byr\u00e5dets tilrettelegging for bystyrets politiske tilsyn og kontroll med byr\u00e5dets oppgavel\u00f8sning, og Revidering av reglement for Bergen bystyre og utvalgene 2023-2027 er ogs\u00e5 viktige for forst\u00e5elsen av helheten av myndighet og ansvar, samt rammer og roller i en parlamentarisk styrt kommune. Disse fire sakene henger sammen og utfyller hverandre. 5 Endring av en bestemmelse i byr\u00e5dets fullmakter kan ha f\u00f8lger for byr\u00e5dets videre delegering til byr\u00e5dene, og for forst\u00e5elsen av reglementene. Fullmaktsdokumentet Fullmaktsdokumentet er f\u00f8rst og fremst bygd opp med forankring i byr\u00e5dets oppgaver, og i mindre grad med referanse til hvordan byr\u00e5det har organisert oppgavel\u00f8sningen. Denne l\u00f8sningen gir byr\u00e5det et ansvar for ogs\u00e5 \u00e5 adressere nye utfordringer kommunen m\u00e5tte st\u00e5 overfor, selv om oppgaven ikke er beskrevet i fullmaktsdokumentet. Den skj\u00f8nnsut\u00f8velse byr\u00e5det foretar i slike situasjoner, m\u00e5 byr\u00e5det st\u00e5 politisk ansvarlig for overfor bystyret. Byr\u00e5dets generelle fullmakter gir byr\u00e5det myndighet til \u00e5 ut\u00f8ve politisk skj\u00f8nn p\u00e5 vegne av bystyret. Fullmaktsdokumentet som legges frem til behandling er inndelt i til sammen 17 bestemmelser i to kapitler. Vesentlige endringer fra n\u00e5gjeldende Byr\u00e5dets fullmakter Endringene som foresl\u00e5s i Byr\u00e5dets fullmakter er f\u00f8rst og fremst strukturelle. Disse endringene kommenteres under. Byr\u00e5det fremmer i denne saken imidlertid ett forslag som inneb\u00e6rer en materiell endring fra n\u00e5gjeldende oppgavefordeling mellom byr\u00e5det og bystyrets organer. Det gjelder punkt 2.11. H\u00f8ringsuttalelser: 2.11. H\u00f8ringsuttalelser \u2013 forslag til materiell endring av byr\u00e5dets fullmakter Det f\u00f8lger av Reglement for bystyret og utvalgene pkt. 7.3.1 andre setning at \u00abForretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret.\u00bb Det er i dag en stor utfordring for Bergen kommune \u00e5 rekke fristene fra departementer, direktorater og andre som ber om h\u00f8ringsuttalelser fra kommunen. Det vanlige i alle saker kommunen skal behandle, er at det er byr\u00e5det ved sin faglige administrasjon som gj\u00f8r vurderingen av om en sak skal sluttbehandles i byr\u00e5det eller l\u00f8ftes til bystyrets organer, basert p\u00e5 byr\u00e5dets tolkning av sine fullmakter. Byr\u00e5det mener at det kan v\u00e6re tidssparende om h\u00f8ringssaker behandles p\u00e5 samme m\u00e5te som andre saker. Det vil si at det er byr\u00e5det som gj\u00f8r vurderingen av innkomne h\u00f8ringssaker, og at kun h\u00f8ringssaker der byr\u00e5det mener at saken er prinsipiell og inneb\u00e6rer politiske avveininger, bringes inn for forretningsutvalget til fordeling. Det vises til at det er grunn til \u00e5 mene at byr\u00e5dets administrasjon, med sin faglige kompetanse i de respektive byr\u00e5dsavdelingene, trolig vil v\u00e6re best i stand til \u00e5 vurdere om den innkomne h\u00f8ringssaken er prinsipiell og inneb\u00e6rer politiske avveininger. Forslaget til endring i byr\u00e5dets fullmakter pkt. 2.11, andre prikkpunkt inneb\u00e6rer at Reglement for bystyret og utvalgene pkt. 7.3.1 m\u00e5 endres tilsvarende. Den n\u00e5gjeldende bestemmelsen om h\u00f8ringsuttalelser i byr\u00e5dets fullmakter \u00a7 6 lyder: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. 6 Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. H\u00f8ringsuttalelser avgitt av byr\u00e5det sendes uten ugrunnet opphold bystyrets kontor til orientering.\u00bb (v\u00e5r understrekning) Byr\u00e5dets forslag til endring av den understrekede formuleringen i n\u00e5gjeldende fullmakter er som f\u00f8lger (forslag til byr\u00e5dets fullmakter pkt. 2.11 andre prikkpunkt): \u00abByr\u00e5det avgj\u00f8r hvorvidt en h\u00f8ringsuttalelse er prinsipiell og inneb\u00e6rer politisk avveininger, og derfor m\u00e5 fremsendes til behandling i bystyret.\u00bb Strukturelle endringer i forslaget til byr\u00e5dets fullmakter Det fremlagte forslag til fullmakter for byr\u00e5det er endret i oppbygging fra tidligere delegasjon av fullmakter til byr\u00e5det. Prinsippet om negativ avgrensning av fullmakt Den viktigste endringen fra n\u00e5gjeldende fullmakter til byr\u00e5det er for det f\u00f8rste at prinsippet om negativ avgrensning av fullmakt i st\u00f8rre grad er rendyrket. Med dette er oppramsing av lovhenvisninger og positiv angivelse av delegerte oppgaver til byr\u00e5det, vurdert som overfl\u00f8dige. Formuleringer i fullmaktene som \u00ab... s\u00e5 fremt det ikke er fastsatt at bystyret selv har denne myndigheten\u00bb er fjernet av samme grunn. Det vises til at fullmakt gir myndighet. Lov, forskrift og politiske vedtak er krav som den som f\u00e5r myndighet forutsettes \u00e5 ha oversikt over, og etterleve. Referanse til lov, forskrift og politiske vedtak er for det meste tatt ut av fullmaktene. Dette begrunnes med at kartlegging av krav er en del av byr\u00e5dets arbeid med \u00e5 sikre styring og kontroll etter kommuneloven kapittel 25 om internkontroll. Det vises ogs\u00e5 til at byr\u00e5det rapporterer jevnlig til bystyret om status og etterlevelse av kravene, i \u00e5rsmelding og i s\u00e6rskilte rapporter og meldinger. Med utgangspunkt i prinsippet om negativ avgrensning av fullmakt er det vurdert at det kun er n\u00f8dvendig \u00e5 gi en overordnet beskrivelse av den myndighet som er delegert. Det bemerkes at dette prinsippet skal kunne fravikes der det vurderes som hensiktsmessig. For eksempel vil det kunne v\u00e6re hensiktsmessig at overordnet myndighet hos byr\u00e5det detaljeres for tjeneste- og oppgaveomr\u00e5der som ikke er lovp\u00e5lagt, som er relativt nye eller som har et konkret utfordringsbilde. Det legges til grunn at det helst vil v\u00e6re i byr\u00e5denes videre delegeringer til kommunaldirekt\u00f8rene at det vil v\u00e6re behov for \u00e5 avvike fra prinsippet om negativ avgrensning av fullmakt. Summen av de strukturelle og innholdsmessige endringene har gjort at fullmaktene for byr\u00e5det n\u00e5 er p\u00e5 vel tre sider, mot vel elleve sider i n\u00e5gjeldende fullmakter. Ny struktur og kapittel inndeling: 1. Form\u00e5l og rammer for delegasjonen 2. Byr\u00e5dets generelle myndighet 2.1. Byr\u00e5dets driftsansvar 2.2. Byr\u00e5det som \u00f8verste ledelse av kommunens administrasjon 2.3. Organisering av byr\u00e5det 2.4. Organisering av kommunens tjenesteproduksjon og forvaltning 2.5. Tjenesteyting til kommunens innbyggere 2.6. Myndighetsut\u00f8velse overfor kommunens innbyggere 2.7. Byr\u00e5dets myndighet som politisk organ 2.8. Byr\u00e5det som iverksetter av bystyrets overordnete styringssignaler 2.9. Saksforberedelse 7 2.10. Behandlingsansvarlig 2.11. H\u00f8ringsuttalelser 2.12. Hastesaker \u2013 p\u00e5 omr\u00e5der hvor myndighet ikke er delegert til byr\u00e5det 2.13. Kriseledelse 2.14. Kommunale foretak, aksjeselskaper, interkommunale selskaper og andre samarbeidsformer 2.15. Representasjon i samarbeidsfora 2.16. Tvister for domstoler, tvistel\u00f8sningsorganer mv. Kapittel 1 \u00abForm\u00e5l og rammer for delegasjonen\u00bb \u2013 innholdsmessige endringer: Fullmaktene referer n\u00e5 til den myndighet som ikke er delegert fra bystyret til byr\u00e5det med f\u00f8lgende formulering: \u00abMyndighet som ligger til bystyret og som ikke kan delegeres til byr\u00e5det f\u00f8lger av at: - lovgivningen setter grenser for adgangen til \u00e5 delegere myndighet gjennom bruk av formuleringen \u00abkommunestyret selv\u00bb, eller at - bystyret vedtar \u00e5 selv beholde myndighet. Bergen bystyre beskriver myndighet som ligger til bystyret selv.\u00bb Videre er prinsippet om negativ avgrensning av fullmakt forklart, og at fullmaktsdokumentets beskrivelse av byr\u00e5dets myndighetsomr\u00e5der ikke er utt\u00f8mmende. Det refereres ikke lenger til \u00abOppgaver for Bergen bystyre\u00bb. Det vises til at \u00abOppgaver for Bergen bystyre\u00bb n\u00e5 inng\u00e5r i Reglement for bystyret og utvalgene 2023-2027. Fullmaktene viser til at \u00abBystyret kan gi instrukser, retningslinjer eller p\u00e5legg om hvordan delegert myndighet skal ivaretas.\u00bb og at \u00abBergen bystyre beskriver overordnede krav for byr\u00e5dets ut\u00f8velse av myndighet.\u00bb Kapittel 2 \u00abByr\u00e5dets generelle myndighet\u00bb - innholdsmessige endringer a) Byr\u00e5dets omfattende myndighet til drift og utvikling av kommunen er presisert i pkt. 2.1 med formuleringen: \u00abByr\u00e5det har myndighet til, og ansvar for, \u00e5 forest\u00e5 l\u00f8pende drift og utvikling av kommunens organisasjon som \u00f8verste ledelse av kommunens administrasjon, som arbeidsgiver, tjenesteleverand\u00f8r, samfunnsutvikler og myndighetsut\u00f8ver.\u00bb b) Det gis gjennomg\u00e5ende kun en overordnet beskrivelse av byr\u00e5dets myndighet. c) H\u00f8ringsuttalelser (2.11): I tillegg til endringsforslaget som er s\u00e6rskilt omtalt over, er den tidligere formuleringen \u00abH\u00f8ringsuttalelser avgitt av byr\u00e5det skal uten ugrunnet opphold sendes til bystyrets kontor til orientering\u00bb flyttet fra fullmaktene til reglementet for byr\u00e5det. d) Hastesaker (2.12): Her er det presisert at myndigheten er begrenset til omr\u00e5der som ikke er delegert til byr\u00e5det. e) Kriseledelse (2.13) har f\u00e5tt en delvis ny formulering og en tydeliggj\u00f8ring av at byr\u00e5dsleders stedfortreder i denne sammenheng er vakthavende byr\u00e5d. Det er vurdert at det er behov for \u00e5 presisere at byr\u00e5det er kommunens ledelse ogs\u00e5 i en krise. 8 Det refereres ogs\u00e5 til \u00abhastesaker\u00bb, for \u00e5 tydeliggj\u00f8re at den myndigheten ikke gjelder p\u00e5 omr\u00e5der hvor byr\u00e5det er delegert myndighet. f) Myndighet som omhandler \u00abKommunale foretak, aksjeselskaper, interkommunale selskaper og andre samarbeidsformer\u00bb er n\u00e5 samlet i punkt 2.14, og med mer presise formuleringer. Omtale av \u00abpensjonskasser\u00bb er tatt ut da pensjonskasse er en selveiende juridisk enhet hvor bystyret og organisasjonene oppnevner styremedlemmene. g) I 2.15 \u00abRepresentasjon i samarbeidsfora\u00bb er \u00ablokale\u00bb og \u00abnasjonale\u00bb samarbeidsfora tilf\u00f8yet da slike samarbeidsfora finnes og at det ikke skal v\u00e6re tvil om at slike ogs\u00e5 inng\u00e5r i delegasjonen av fullmakt. h) Prim\u00e6rt p\u00e5 bakgrunn av endringer i lov, er formuleringene endret for myndighet til straffesaker og sivile saker (Pkt. 2.16). Byr\u00e5dets vurdering og anbefaling/konklusjon: Dokumentet Byr\u00e5dets fullmakter representerer et sentralt dokument i kommunens styringssystem \u2013 den parlamentariske styreformen. Styringssystemet skal i prinsippet v\u00e6re det samme uavhengig av hvilke partier som til enhver tid danner byr\u00e5d. Fullmaktsdokumentet og den saksutredning som ligger til grunn for dokumentet, representer et av flere dokumenter som gir rammer for samhandlingen mellom bystyret og byr\u00e5det. Det fremlagte forslag til fullmakter for byr\u00e5det inneb\u00e6rer en st\u00f8rre strukturell endring. I hovedsak inneb\u00e6rer endringene at prinsippet om negativ avgrensning av fullmakt er tydeliggjort. For \u00e5 gi bystyret en mest helhetlig oversikt over hvilke fullmakter byr\u00e5det kan delegeres, m\u00e5 denne saken sees i sammenheng med Reglement for byr\u00e5det. Byr\u00e5det anbefaler at bystyret vedtar det vedlagte forslaget til fullmakter for byr\u00e5det. Begrunnelse for framleggelse til bystyret: Kommuneloven \u00a7 5-14 hvor det er fastsatt at bystyret innen 31. desember \u00e5ret etter et kommunevalg er avholdt, skal ha etablert et reglement for delegasjon av myndighet til andre folkevalgte organ. N\u00e5r det gjelder delegasjon til byr\u00e5det er kommuneloven \u00a7 10-2 fjerde avsnitt veiledende: \u00abKommunestyret og fylkestinget kan selv delegere vedtaksmyndighet til r\u00e5det i alle saker hvis ikke noe annet f\u00f8lger av lov.\u00bb Byr\u00e5det innstiller til bystyret \u00e5 fatte f\u00f8lgende vedtak: 1. Bystyret delegerer til byr\u00e5det den myndighet som fremg\u00e5r av dokumentet Byr\u00e5dets fullmakter \u2013 bystyreperioden 2023-2027, som er vedlegg til denne saken. 2. Oppheving av n\u00e5gjeldende \u00a7 18 i Byr\u00e5dets fullmakter (om fullmakter p\u00e5 byutviklingsfeltet) forutsetter at innholdet i denne bestemmelsen ivaretas i Reglement for Bergen bystyre og utvalgene, i eller i tilknytning til bestemmelsene om Oppgaver og ansvarsomr\u00e5der for bystyreutvalgene (6.8). 3. Byr\u00e5dets fullmakter pkt. 2.11 H\u00f8ringsuttalelser, andre prikkpunkt endres til: \u00abByr\u00e5det avgj\u00f8r hvorvidt en h\u00f8ringsuttalelse er prinsipiell og inneb\u00e6rer politisk 9 avveininger, og derfor m\u00e5 fremsendes til behandling i bystyret.\u00bb 4. Forslaget til endring i byr\u00e5dets fullmakter pkt. 2.11, andre prikkpunkt inneb\u00e6rer at Reglement for bystyret og utvalgene pkt. 7.3.1 m\u00e5 endres tilsvarende. Dato: 7. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: - Utkast til Byr\u00e5dets fullmakter \u2013 bystyreperioden 2023-2027 10 "
}