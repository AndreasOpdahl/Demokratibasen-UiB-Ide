{
  "dokument_id": "d8934429-339d-5328-941a-e06368949a59",
  "doc_type": "case_presentation",
  "kommune": 4601,
  "tittel": "Innspill om prinsipp og tiltak for effektivisering av rutetilbudet i Vestland",
  "url": "https://bergen.kommune.no/politikere-utvalg/api/fil/bk360/11051810/Framstilling-Innspill-om-prinsipp-og-tiltak-for-effektivisering-av-rutetilbudet-i-Vestland",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/129844-2 Innspill om prinsipp og tiltak for effektivisering av rutetilbudet i Vestland Hva saken gjelder: Hovedutvalg for samferdsel og mobilitet i Vestland fylkeskommune (SAMO) behandlet 28.08.2024 en sak om prinsipper og tiltak for effektivisering av rutetilbudet med buss og bybane i Vestland. Saken skal behandles i fylkesutvalget 19. september. Saken f\u00f8lger opp budsjettvedtak for 2024 og skal v\u00e6re grunnlag for arbeidet med fylkesbudsjettet for 2025. Fylkeskommunen har bedt kommunene om innspill med frist 10. september. Saken legges ogs\u00e5 fram p\u00e5 m\u00f8te i samordningsr\u00e5det for bedre kollektivtrafikk 24. september. Saksframstillingen fra fylkesdirekt\u00f8ren gjennomg\u00e5r aktuelle prinsipper for \u00e5 effektivisere rutetilbudet med buss og bybane og f\u00e5 mer igjen for pengene som brukes til kollektivtrafikk. F\u00f8lgende prinsipper foresl\u00e5s for effektivisering av buss- og bybanetilbudet: a) Tilpasse tilbudet til ettersp\u00f8rselen b) Unng\u00e5 parallelle ruter c) Akseptere bytter og gangavstand som en del av reisen d) Reduserte \u00e5pningstider e) Sterkere prioritering av kollektivtilbud rettet mot skole- og arbeidsreiser i distriktene Det foresl\u00e5s tiltak for \u00e5 spare kostnader som bygger p\u00e5 de aktuelle prinsippene. Tiltakene ber\u00f8rer hele Vestland og omfatter reduksjon av parallelle ruter, turistruter, flybusser, bestillingstransport, nattbuss og omlegging av bybusser. F\u00f8lgende forslag til tiltak ber\u00f8rer tilbudet i Bergen: \u2022 Redusere frekvensen p\u00e5 Bybanen p\u00e5 dagtid i helgene fra 7-8 minutt til 10 minutt. \u2022 F\u00e6rre avganger om morgenen i helgene p\u00e5 linjer med f\u00e5 p\u00e5stigende. \u2022 Gjennomgang av rutene mellom sentrum og Fyllingsdalen/Ytrebygda for \u00e5 redusere antallet parallelle linjer. \u2022 Tilpasse og optimalisere frekvens p\u00e5 linjer etter omlegging av bussnettet i 2021-2022 og \u00e5pning av bybanen til Fyllingsdalen. \u2022 Redusere antallet parallelle linjer mellom sentrum og Arna ved \u00e5 innf\u00f8re bytter mellom tog og buss i Arna for reisende med bussruter mot Nordheimsund, Voss og Odda. \u2022 Vurdere endringer i linjer mellom Bergen og Austevoll der disse g\u00e5r parallelt med linjer til Krokeide. De foresl\u00e5tte tiltakene for hele Vestland er oppsummert i tabellen under. Samlet vurderer fylkeskommunen at tiltakene for hele Vestland kan frigj\u00f8re driftsmidler p\u00e5 25-37 millioner per \u00e5r. 1 H\u00f8ringsfrist: Fylkeskommunen har bedt om innspill fra kommunene innen 10. september. Byr\u00e5dens vurdering og forslag til h\u00f8ringsuttalelse Bergen kommune samarbeider tett med Vestland fylkeskommune om utviklingen av kollektivtransporten i Bergen. I tr\u00e5d med inng\u00e5tt avtale om samarbeid for bedre kollektivtransport skal Bergen ha reell medbestemmelse i planlegging og gjennomf\u00f8ring av kollektivtransporten i kommunen. Bergen kommune st\u00f8tter styrking av tilbudet der det er mange reisende og stort potensial for nye reisende. Av alle kollektivreisene i fylket skjer 92% i Bergensomr\u00e5det. De senere \u00e5rene har vi hatt stor vekst i kollektivreiser, og det er ogs\u00e5 her den st\u00f8rste veksten vil komme framover. For at vi skal n\u00e5 v\u00e5re felles m\u00e5l om at flere skal kunne reise kollektivt, sykle og g\u00e5, er vi helt avhengig av et effektivt og attraktivt kollektivtilbud i Bergen. Flere av de forsl\u00e5tte tiltakene i Bergen kan bidra til et mer effektivt tilbud. \u00c5 se n\u00e6rmere p\u00e5 parallelle ruter i Bergen mellom sentrum og Arna, og mellom sentrum og Fyllingsdalen/Ytrebygda kan bidra til god utnyttelse av ressursene. Bergen kommune forutsetter at vi beholder ekspressruter i rush og/eller omr\u00e5der med stort behov. Togtilbudet mellom sentrum og Arna er styrket og har n\u00e5 15 minutters frekvens p\u00e5 dagtid, og 7-8 minutter kj\u00f8retid. Dette gj\u00f8r toget sv\u00e6rt konkurransedyktig mot buss p\u00e5 strekningen mellom Arna og sentrum, og ulempen ved \u00e5 bytte kan spares inn ved redusert reisetid. God korrespondanse mellom busslinjene og togavgangene, og integrerte billettl\u00f8sninger vil v\u00e6re viktig for \u00e5 skape en s\u00f8ml\u00f8s reiseopplevelse. Kommunen st\u00f8tter forslaget om \u00e5 prioritere hyppige avganger p\u00e5 linjer med mange reisende. Forenkling av rutetilbudet med h\u00f8y frekvens og enkle ruter kan bidra til et attraktivt og effektivt tilbud til passasjerene. Dette m\u00e5 samtidig ses i lys av samlet reisetid og opplevelsen av et s\u00f8ml\u00f8st tilbud. Fra flere steder i Fyllingsdalen er bussen det raskeste tilbudet, og vi forutsetter at det fortsatt skal v\u00e6re god bussdekning i omr\u00e5der med lengre gangavstand til bybanen. Byr\u00e5d for byutvikling vil v\u00e6re tett involvert i diskusjonen rundt eventuelle ruteendringer i Fyllingsdalen og Ytrebygda gjennom det l\u00f8pende kollektivsamarbeidet med fylket. En gjennomgang av frekvens for linjene med f\u00e5 passasjerer i morgentimene i helgene kan v\u00e6re fornuftig. Samtidig m\u00e5 reisemuligheter for de som trenger det opprettholdes, s\u00e6rlig for personer i helge- og turnusarbeid. 2 Bergen kommune mener at Bybanen m\u00e5 skjermes for kutt. I Skyss sin gjennomgang av passasjertall og kapasitet kommer det fram at linje 1 er den kollektivlinjen i Vestland med desidert flest passasjerer. Bybanen har mye av \u00e6ren for den kollektivsuksessen vi har hatt i Bergen de senere \u00e5rene og har st\u00e5tt for st\u00f8rstedelen av veksten i kollektivreisene. Hyppig frekvens og forutsigbarhet gj\u00f8r tilbudet sv\u00e6rt attraktivt. Passasjertallene viser at det ofte er fullt p\u00e5 Bybanen, ogs\u00e5 i helgene. F\u00e6rre avganger vil \u00f8ke trengselen og gi lengre ventetid. Bergen kommune er derfor bekymret for at de foresl\u00e5tte kuttene vil svekke forutsigbarheten for brukerne og undergrave Bybanens konkurransefortrinn. Bergen kommune mener at innsparingene fra rutekutt p\u00e5 Bybanen er beskjedne i den store sammenhengen, og ikke kan rettferdiggj\u00f8res med bakgrunn i passasjertall og kapasitet. Flere boliger og arbeidsplasser er under utvikling langs bybanelinjene, og det forventes at reisetallene p\u00e5 begge bybanelinjene vil fortsette \u00e5 \u00f8ke. Kapasiteten m\u00e5 derfor b\u00e5de tilpasses dagens ettersp\u00f8rsel, og legge til rette for fortsatt passasjervekst i framtiden. Avslutningsvis vil vi p\u00e5peke at Bergen har de h\u00f8yeste kollektivprisene av landets storbyer. Dette medf\u00f8rer at bergenserne forventer et h\u00f8ykvalitets kollektivtilbud. Driftsmidlene som fylkeskommunen vil spare med fylkesdirekt\u00f8ren sitt forslag kan man ogs\u00e5 tjene inn gjennom reklamefinansiering. Dette ville skjermet st\u00f8rre deler av kollektivtilbudet for kutt og forhindret \u00f8kte billettpriser. En effektivisering og rasjonalisering av tilbudet er uansett fornuftig, men kommunen skulle heller sett at besparelsene finansierte for eksempel en s\u00e5rt etterlengtet Bergenstakst, enn \u00e5 dekke inn fylkeskommunens merforbruk. Vedtakskompetanse: Byr\u00e5dets fullmakter \u00a7 6 \u00a7 6 H\u00d8RINGSUTTALELSER Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret. H\u00f8ringsuttalelser avgitt av byr\u00e5det sendes uten ugrunnet opphold bystyrets kontor til orientering Forretningsutvalget behandlet saken 3.9.2024 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abInnspel om prinsipp og tiltak for effektivisering av rutetilbodet i Vestland\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring \u2013 Innspill om prinsipp og tiltak for effektivisering av rutetilbudet i Vestland\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 10. september 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. H\u00f8ring - Innspel om prinsipp og tiltak for effektivisering av rutetilbodet i Vestland 2. Prinsipp og tiltak for effektivisering av rutetilbodet med buss og bybane i Vestland (3) 3 "
}