{
  "dokument_id": "d9ebfa2d-e519-5a88-8058-7f126b1d7ccf",
  "doc_type": "case_attachment",
  "kommune": 4601,
  "tittel": "Framstilling-Innbyggerforslag-Nei-til-nedstenging-av-Ung-Arena-Nord-og-kutt-i-bevilgning-til-Ung-Arena",
  "url": "https://bergen.kommune.no/politikere-utvalg/api/fil/bk360/11493694/Framstilling-Innbyggerforslag-Nei-til-nedstenging-av-Ung-Arena-Nord-og-kutt-i-bevilgning-til-Ung-Arena",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/108240-7 Innbyggerforslag - Nei til nedstenging av Ung Arena Nord og kutt i bevilgning til Ung Arena Hva saken gjelder: Bystyrets kontor har mottatt et innbyggerforslag som er innsendt fra Kommunal- og moderniseringsdepartementets side minsak.no. 1046 personer som alle er bosatt i Bergen kommune har signert dette forslaget. Forslaget ble mottatt 01.07.24. Forslagsstiller er Magnhild B\u00f8e-Hansen. Forretningsutvalget behandlet saken i m\u00f8tet 13.08.2024 sak 263/24 og fattet f\u00f8lgende vedtak: 1. Innbyggerforslag om nei til nedstenging av Ung Arena Nord og kutt i bevilgning til Ung Arena! tas opp til realitetsbehandling. 2. Byr\u00e5det bes om \u00e5 saksbehandle forslaget og fremlegge sak for bystyret senest til m\u00f8te i bystyret 17. desember 2024. Utvalg for helse og sosial avgir innstilling til bystyret. Innbyggerforslaget lyder slik: Det er avgj\u00f8rende \u00e5 ha gode lavterskeltilbud rettet mot ungdom, som jobber forebyggende b\u00e5de i forhold til psykisk helse, utenforskap og rusproblematikk i bydelen. Tidlig innsats og m\u00f8te med kompetente fagpersoner er avgj\u00f8rende for \u00e5 forhindre mer omfattende problemer siden for ungdommene. I \u00c5sane i dag har vi et slikt tilbud i Ung Arena. Ung Arena er et psykososialt lavterskeltilbud for unge mellom 12 og 23 \u00e5r. Her tilbys hjelp og samtaler p\u00e5 deres premisser uten krav til henvisning eller forh\u00e5ndsavtale. Tilbudet er utviklet i samarbeid med ungdom og bygger p\u00e5 forskning om hva som \"virker\" for barn og unge, p\u00e5 erfaringsbasert kunnskap og ikke minst p\u00e5 hva de unge selv har sagt at de \u00f8nsker seg av hjelpeapparatet. I desember 2019 ble det f\u00f8rste Ung Arena senteret i Bergen \u00e5pnet p\u00e5 Nesttun. Etter gode tilbakemeldinger fra ungdom, god m\u00e5loppn\u00e5else og st\u00f8tte fra ulike fagmilj\u00f8er, samarbeidspartnere og politikere ble tilbudet endelig utvidet med et nytt senter i \u00c5sane 24. januar 2024 (lokalisert i Familien hus). Ved Ung Arena har unge enkel tilgang til et sted de kan f\u00e5 hjelp og st\u00f8tte n\u00e5r de m\u00f8ter problemer i livet eller har utfordringer som er vanskelig \u00e5 m\u00f8te alene, ved fleksible \u00e5pningstider, tilgjengelighet p\u00e5 digitale plattformer og muligheter for \u00e5 sjekke ut Ung Arena anonymt. Her m\u00f8ter ungdom et tverrfaglig team best\u00e5ende av psykolog, erfaringskonsulent, sosionom og milj\u00f8terapeuter. Samtalene foreg\u00e5r p\u00e5 ungdommenes premisser, og ingen tema er for sm\u00e5 eller for store. Tema kan v\u00e6re stress, skrive CV/jobbs\u00f8king, ensomhet, relasjoner, kj\u00e6rlighetssorg, kj\u00f8nn og seksualitet, rus, selvskading, skolevegring, mat og kropp eller selvmordstanker. I tillegg til \u00e5 komme i posisjon til unge med hjelp jobber Ung Arena forebyggende gjennom \u00e5 arrangere skolebes\u00f8k, stands, aktiviteter og temakvelder rettet mot alle unge i m\u00e5lgruppen og ikke bare de som opplever \u00e5 ha et hjelpebehov. Tilbudet er godt brukt, og mange ungdommer har per i dag godt utbytte 1 av tilbudet. \u00abBare det \u00e5 vite at dere er der, hvis jeg trenger rask hjelp p\u00e5 nytt, er en trygghet\u00bb er det ungdommer som har fortalt. Byr\u00e5det skal n\u00e5 spare penger. 3. millioner av disse pengene skal hentes fra finansieringen av Ung Arena. Noe som f\u00f8rer til at det n\u00e5 i juni er besluttet at Ung Arena i Nord/\u00c5sane skal stenges ned fra og med 2025, og at Ung Arena Bergen nedskaleres. Dette samtidig med at samfunnsutviklingen og statistikkene viser at det er en \u00f8kning b\u00e5de innenfor rus, kriminalitet og \u00f8kte psykiske vansker blant barn og unge i byen v\u00e5r. Ved \u00e5 legge ned et s\u00e5 viktig lavterskeltilbud som Ung Arena er, svikter vi barn og unge i bydelen, samt deres familier. Bak enhver ungdom som har det vanskelig st\u00e5r det en familie som blir p\u00e5virket. S\u00e5 for enhver ungdom som f\u00e5r hjelp og st\u00f8tte av tilbudet, forplanter ogs\u00e5 hjelpen seg til familien rundt. Det er vanskelig \u00e5 m\u00e5le omfanget av hva dette betyr. Men det som er sikkert er at vi som lokalsamfunn ikke kan se p\u00e5 at dette tilbudet forsvinner. Si nei til nedstenging av Ung Arena Nord og kutt i bevilgning til Ung Arena, signer og del dette oppropet! Vurdering av forslaget Ung Arena er et gratis kommunalt hjelpe- og samtaletilbud innen psykisk helse og rus for barn og unge mellom 12 og 23 \u00e5r som bor i Bergen. Tilbudet er byomfattende og startet opp h\u00f8sten 2019 i godt tilrettelagte lokaler i kommunehuset p\u00e5 Nesttun. Ung Arena er blitt et viktig lavterskelsupplement til kommunens \u00f8vrige tilbud til barn og unge. Erfaringene herfra har v\u00e6rt gode og det ble et politisk \u00f8nske om \u00e5 gj\u00f8re dette tilbudet mer tilgjengelig ogs\u00e5 for unge i andre bydeler. Derfor ble det jobbet for \u00e5 etablere et tilbud med base i Familiens hus Arna/\u00c5sane og det ble vedtatt midler til dette i Handlings- og \u00f8konomiplan for 2023. Ung Arena Nord \u00e5pnet 24. januar 2024. Ung Arena S\u00f8r var fra starten finansiert av tidsbegrensede statlige tilskuddsordninger. Disse ordningene var g\u00e5tt ut i 2022 og siden den gang har det ikke v\u00e6rt midler til en fullverdig drift av Ung arenatilbud p\u00e5 Nesttun. I 2023 ble dette dekket inn av midler som var bevilget til opprettelse av Ung Arena i \u00c5sane. I \u00e5r dekkes dette av eksterne prosjektmidler. \u00d8konomiske konsekvenser: I 2024 er den kommunale budsjettrammen for Ung Arena Bergen p\u00e5 8,1 millioner. Dette gjelder b\u00e5de Ung Arena i Bergen s\u00f8r og Bergen nord. I tillegg har Bergen kommune mottatt prosjektmidler fra statsforvalteren i 2024 for \u00e5 etablere et utvidet Ung Arena tilbud i Bergen. Dersom Bergen kommune skal videref\u00f8re et fullverdig Ung Arena- tilbud med base b\u00e5de i Bergen nord og Bergen s\u00f8r vil dette inneb\u00e6re en n\u00f8dvendig \u00f8kning i budsjettrammen p\u00e5 ca 3,2 millioner kroner. Det bemerkes ogs\u00e5 at det p\u00e5 sikt burde blitt lagt til rette for mer hensiktsmessige lokaler i Bergen nord som vil inneb\u00e6re ytterligere kostnader. Byr\u00e5dets vurdering og anbefaling/konklusjon: Byr\u00e5det er enig med dette innbyggerforslaget om at Ung Arena er et viktig lavterskeltilbud til unge i Bergen og at tilbudet som blir gitt her b\u00f8r v\u00e6re tilgjengelig for flest mulig. Det er derimot ikke riktig slik det vises til i dette innbyggerforslaget at det tas 3 millioner fra Ung Arena for \u00e5 spare penger. Byr\u00e5det viser til at den kommunale budsjettrammen for Ung Arena i Bergen i vedtatt H\u00d8P 2024-2027 var p\u00e5 8,1 millioner. Dette var den samme rammen som i budsjettfremlegget til byr\u00e5det Bakervik og den samme rammen som Ung Arena hadde i 2023. I 2023 ble denne rammen fordelt mellom Ung Arena S\u00f8r og som oppstartsmidler for Ung Arena Nord. I 2024 har kommunen mottatt tilskuddsmidler fra statsforvalteren som har gjort det mulig \u00e5 opprettholde driften i s\u00f8r. Byr\u00e5det har foresl\u00e5tt i ny H\u00d8P \u00e5 opprettholde den viktige satsningen p\u00e5 Ung Arena i Bergen og har ikke lagt opp til kutt i denne tjenesten for \u00e5 spare penger. Det er imidlertid viktig at 2 kommunen bruker ressursene mest mulig effektivt innenfor vedtatte budsjettrammer. Derfor ble det besluttet i revidert budsjett 2024 \u00e5 bruke midlene til Ung Arena samlet p\u00e5 et arenafleksibelt Ung Arena Bergen. Det ble vurdert som beste l\u00f8sning at tjenesten skal ha base p\u00e5 Nesttun som har de st\u00f8rste og mest egnede lokalene av de to stedene. Dette betyr ikke at det ikke skal v\u00e6re aktivitet og et tilbud til barn og unge i Arna/\u00c5sane, men at driften av tilbudet vil skje fra Nesttun der det er mye bedre plass. Byr\u00e5det mener p\u00e5 bakgrunn av svaret som er gitt at det er funnet en god l\u00f8sning for driften av Ung Arena Bergen, og kan p\u00e5 bakgrunn av dette ikke st\u00f8tte dette innbyggerforslaget. Videre er premisset i forslaget om at det er lagt inn et kutt i denne tjenesten ikke til stede. En eventuell styrking av budsjettet til Ung Arena i Bergen m\u00e5 tas inn som en del av den ordin\u00e6re budsjettprosessen. Begrunnelse for framleggelse til bystyret: Oppgaver for Bergen bystyre 2019-2023 pkt 3.7 Innbyggerforslag Bystyret tar stilling til innbyggerforslag som fyller kriteriene iht. \u00a7 12-1 i kommuneloven. Bystyret tar stilling til om innbyggerforslag skal avvises. Byr\u00e5det innstiller til bystyret \u00e5 fatte f\u00f8lgende vedtak: 1. Ung Arena skal driftes innenfor dagens budsjettramme som ett byomfattende Ung Arena Bergen. Innbyggerforslaget avvises. 2. Budsjettsp\u00f8rsm\u00e5l knyttet til Ung Arena Bergen m\u00e5 spilles inn i den ordin\u00e6re budsjettprosessen. Dato: 12. november 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. 3 "
}