{
  "dokument_id": "940406e2-2300-54a9-8254-dadaec7c6b8a",
  "doc_type": "case_presentation",
  "kommune": 4601,
  "tittel": "\u00c5rstad gnr 169 bnr 725 Hordagaten 36. Klagebehandling - avsl\u00e5tt s\u00f8knad om dispensasjon fra bestemmelse om uteoppholdsareal",
  "url": "https://bergen.kommune.no/politikere-utvalg/api/fil/bk360/10451226/Framstilling-Arstad-gnr-169-bnr-725-Hordagaten-36-Klagebehandling-avslatt-soknad-om-dispensasjon-fra-bestemmelse-om-uteoppholdsareal",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/51199-6 \u00c5rstad gnr 169 bnr 725 Hordagaten 36. Klagebehandling - avsl\u00e5tt s\u00f8knad om dispensasjon fra bestemmelse om uteoppholdsareal Hva saken gjelder: Saken gjelder s\u00f8knad om lovliggj\u00f8ring av loftsleilighet som egen boenhet i Hordagaten 36. Iht. kommunens byggesaksarkiv er loftsetasjen godkjent som rom for varig opphold og tilleggsdel som benyttes i forbindelse med husets leiligheter, men ikke som egen boenhet. Det ble gitt avslag i vedtak datert 06.03.2024, begrunnet i at vilk\u00e5rene for dispensasjon fra KPA 2018s bestemmelser om uteoppholdsareal ikke var vurdert oppfylt. Det ble ikke gitt unntak fra tekniske krav til automatisk slokkeanlegg, og det ble vurdert at vilk\u00e5rene for unntak fra plankrav ikke var oppfylt. Avslaget er p\u00e5klaget av ansvarlig s\u00f8ker, Siv. Ing. Sigurd Hoelsbrekken, p\u00e5 vegne av tiltakshaver Protector Forsikring ASA. Eiendommen er lagt til ytre fortettingssone i kommuneplanens arealdel (KPA 2018), vedtatt 19.06.2019. Eiendommen er omfattet av reguleringsplan for \u00c5rstad. Vestre \u00c5rstad og Uren \u2013 Kronviken \u2013 Solheimsviken (planid: 120000), vedtatt 1936, hvor eiendommen er lagt til bolig. Reguleringsplanen har ikke bestemmelser. Se ellers avslagsvedtaket \u00a7 3.1 for utfyllende planstatus. Tiltaket krever dispensasjon fra plan- og bygningsloven \u00a7 29-4 \u2013 avstand til nabogrense, reguleringsplan med hensyn til byggegrense mot vei, jf. veglova \u00a7 29, samt KPA 2018 \u00a7 3.1 \u2013 plankrav. Tiltaket har ogs\u00e5 behov for unntak fra TEK. Det er ikke s\u00f8kt om dispensasjon fra KPA 2018 sine bestemmelser om plankrav. Bymilj\u00f8etaten ga uttale datert 15.02.2024, hvor de uttalte at tiltaket ikke ber\u00f8rer veiinteressene p\u00e5 en m\u00e5te som er til hinder for vedlikehold eller utvidelser. De ga betingelser ved dispensasjon fra byggegrense. Ansvarlig s\u00f8ker har opplyst at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Klage: Klager ber om at vedtaket blir gjort om, og at dispensasjon og rammetillatelse blir gitt. Klager anf\u00f8rer at arealet p\u00e5 loftplanet er godkjent benyttet til boligform\u00e5l, men at de er fysisk skilt fra de \u00f8vrige boenhetene i etasjene under. Det anf\u00f8res ogs\u00e5 at arealet som er bruksendret til boligform\u00e5l er \u00e5 se som en selvstendig boenhet, jf. SAK10 \u00a7 2-2. N\u00e5r det gjelder dispensasjon fra krav til uteoppholdsareal, anf\u00f8rer klager at det ikke er foretatt en kvalifisert vurdering av s\u00f8knaden. Klager mener det b\u00f8r legges vekt p\u00e5 at arealet er godkjent til boligform\u00e5l og utgj\u00f8r en selvstendig boenhet, at boenheten er liten og det er stort behov for slike mindre leiligheter, man har ikke samme behov for uteoppholdsareal som en st\u00f8rre boenhet, det m\u00e5 etableres trapp dersom loftplanet skal benyttes som del av underliggende boenhet, man f\u00e5r aktiv bruk og gjenbruk av bygningsmassen og installering av 1 sprinkleranlegg og brannalarm vil ha vesentlig betydning for personsikkerheten samt reparere tidligere vedtak om r\u00f8mningsluke. Det vises ellers til klagen i sin helhet. Fagetatens vurdering og anbefaling: Plan- og bygningsetaten som fagetat har vurdert saken, og anbefaler at klagen ikke tas til f\u00f8lge og at avslagsvedtak opprettholdes. Fagetaten har g\u00e5tt gjennom sakshistorikken p\u00e5 eiendommen, og funnet at opprinnelig byggetillatelse fra 1939 sier at: \u00abV\u00e6relsene p\u00e5 loftet m\u00e5 kun benyttes i forbindelse med husets leiligheter.\u00bb Byggetillatelsen fra 1997 gjaldt godkjenning av hybelleilighet i kjeller, samt plan for lyd- og brannseksjonering av eiendommen. Godkjent situasjon er alts\u00e5 at v\u00e6relsene p\u00e5 loftet kun m\u00e5 benyttes i forbindelse med husets leiligheter, og arealet kan ikke anses som en egen boenhet, slik klager mener. Det er s\u00f8kt om oppdeling av bruksenheter, bruksendring fra tilleggsdel til hoveddel og unntak fra tekniske krav, og kommunen har derfor behandlet s\u00f8knaden som dette. Tiltaket krever dispensasjon fra KPA 2018 \u00a7 14 uteoppholdsareal, og kan derfor ikke unntas plankrav, da tiltaket ikke samsvarer med \u00f8vrige bestemmelser i kommuneplanens arealdel. Det m\u00e5 derfor s\u00f8kes om dispensasjon fra KPA 2018 \u00a7 3.1 plankrav. N\u00e5r det gjelder dispensasjon fra uteoppholdsareal, viser fagetaten til at hensynet bak bestemmelsen er \u00e5 sikre nok uteoppholdsareal for boenheter i bygget. Dette vil sikre god bokvalitet for alle aldersgrupper og funksjonsniv\u00e5. Fagetaten vurderer at det b\u00f8r f\u00f8res en restriktiv praksis for dispensasjoner fra krav til uteoppholdsareal med hensyn til dets betydning for den enkelte boenhets kvalitetsmessige levek\u00e5r. Det er opplyst i s\u00f8knaden at boenhet p\u00e5 loft vil disponere 11 m2 privat uteoppholdsareal samt 13 m2 fellesareal, til sammen 24 m2. i KPA 2018 er det vurdert at boenheter skal ha minimum 75 m2 uteoppholdsareal, alts\u00e5 fravik p\u00e5 51 m2. N\u00e5r det er tatt konkret stilling til i plan, er det en h\u00f8y terskel for \u00e5 fravike det. Fagetaten finner at hensynet bak bestemmelsen blir vesentlig tilsidesatt. N\u00e5r det gjelder fordeler og ulemper, viser fagetaten til at det ikke er riktig at loftplanet utgj\u00f8r en selvstendig boenhet. Den oppfyller ikke krav til uteoppholdsareal i KPA, og det kreves tre ytterligere dispensasjoner og fire unntak fra TEK for at loftplanet skal kunne godkjennes som selvstendig boenhet. Selv om det er en fordel \u00e5 fortette omr\u00e5det med mindre boenheter, er det likevel tatt stilling til at dette omr\u00e5det skal ha krav til minst 75 m2 uteoppholdsareal. Det er sv\u00e6rt viktig \u00e5 tenke langsiktig n\u00e5r det opprettes egne boenheter. Fagetaten finner ikke at fordelene er \u00abklart\u00bb st\u00f8rre enn ulempene med \u00e5 gi dispensasjon. Fagetaten er ikke negative til dispensasjon fra pbl. \u00a7 29-4 og byggegrense mot vei, samt oms\u00f8kte unntak fra TEK. Det vises ellers til fagnotatet i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det viser til fagnotatet, og tiltrer i hovedsak vurderingene som er gjort der. Loftplanet Byr\u00e5det viser til fagetatens gjennomgang av saker p\u00e5 eiendommen, og vurderer at loftplanet ikke er godkjent som selvstendig boenhet. I byggetillatelse fra 1939 er det uttrykkelig spesifisert at v\u00e6relse p\u00e5 loftet bare kan brukes i forbindelse med husets leiligheter. Bruksendring/oppdeling av loftarealet til selvstendig boenhet var ikke tema i byggesaken fra 1997, og man kan ikke regne et tiltak for godkjent selv om det er vist p\u00e5 tegninger, n\u00e5r tiltaket 2 ikke er blant de oms\u00f8kte som behandles i saken. En slik praksis ville gjort saksbehandlingen mer krevende, og kunne ogs\u00e5 skapt mistillit mellom forvaltningen og s\u00f8kerne. At arealet er tilleggsareal til de andre boenhetene, men uten intern forbindelse gj\u00f8r heller ikke at arealet endrer status. Loftarealet ble godkjent p\u00e5 betingelse av at det bare ble brukt i forbindelse med de \u00f8vrige leilighetene, og dette endres ikke av at man senere har f\u00e5tt nytt regelverk. Plan- og bygningsloven med forskrifter f\u00e5r som kjent virkning for nye tiltak, slik at tidligere godkjente tiltak fortsatt er lovlige. At loftplanet ble seksjonert til en egen enhet i 2008 skyldes ogs\u00e5 at man etter dagjeldende eierseksjonslov ikke hadde kopling til plan- og bygningsloven. Etter dagens eierseksjonslov \u00a7 7 (3) m\u00e5 en boligseksjon v\u00e6re lovlig etablert boenhet etter plan- og bygningsloven. Dispensasjon fra KPA 2018 \u00a7 14 \u2013 Uteoppholdsareal Klager har anf\u00f8rt at vilk\u00e5rene for dispensasjon er oppfylt, og mener blant annet at en mindre enhet krever mindre uteoppholdsareal, da de er beregnet for en beboer, i motsetning til f.eks. familieleiligheter. Fagetaten har vist til behovet for uteoppholdsareal er viktig for bokvalitet, og at det b\u00f8r v\u00e6re en h\u00f8y terskel for \u00e5 fravike kravet n\u00e5r dette er vedtatt i kommuneplanens arealdel. Byr\u00e5det tiltrer i det vesentlige fagetatens vurdering. Man vil ogs\u00e5 bemerke at mindre leiligheter kan ha stort behov for tilgang p\u00e5 uteoppholdsareal, nettopp fordi tilgjengelig areal for sosialt samv\u00e6r og rekreasjon innend\u00f8rs er begrenset. Man har heller ingen garanti for at en leilighet av oms\u00f8kte st\u00f8rrelse bare bebos av en person eller et par. Byr\u00e5det ser at et fast krav om 75 m2 i ytre fortettingssone kan v\u00e6re noe h\u00f8yt ved bruksendring av loft, hvor leilighetene da gjerne blir mindre enn uteoppholdsarealet. En endring av dette b\u00f8r imidlertid skje gjennom planarbeid, ikke ved avgj\u00f8relse av enkeltsaker. I Bergen sentrum og sentrumskjerne-omr\u00e5det kan offentlig tilgjengelig arealer regnes som uteoppholdsareal, men her er ogs\u00e5 tilgangen p\u00e5 offentlige parker, plasser og gatetun st\u00f8rre enn i andre soner. Det er mulig tilgangen p\u00e5 offentlig areal som kan brukes til uteopphold i oms\u00f8kte omr\u00e5de er stor nok til at arealkravet f.eks. kan tilpasses boenhetens st\u00f8rrelse, men dette er noe som b\u00f8r avgj\u00f8res i plan, ikke gjennom enkeltsaker. Byr\u00e5dets vurdering er at dispensasjon vil \u00abvesentlig tilsidesette\u00bb hensynene bak kravet om uteoppholdsareal. Selv om det vil v\u00e6re fordeler med \u00e5 fortette i omr\u00e5det, og det er behov for mindre leiligheter, vil ikke dette v\u00e6re relevant n\u00e5r f\u00f8rste vilk\u00e5r for dispensasjon ikke er oppfylt. Byr\u00e5det viser ogs\u00e5 til at oppgradering av brannalarmanlegg og installering av sprinkleranlegg ikke krever dispensasjon fra KPA 2018 \u00a7 12, jf. \u00abNye boenheter [...]\u00bb. \u00d8vrige dispensasjoner Byr\u00e5det tiltrer fagetatens vurdering, og er ikke negative til dispensasjon fra pbl. \u00a7 29-4 og byggegrense mot vei, samt dispensasjon fra tekniske krav til krav om heis og energieffektivitet. Det presiseres at det ikke er s\u00f8kt dispensasjon fra plankrav, og dette er derfor ikke behandlet. Byr\u00e5det er ikke negative til dispensasjon fra plankrav dersom vilk\u00e5rene for dispensasjon fra krav til uteoppholdsareal er oppfylt, men viser til at dispensasjon krever grunngitt s\u00f8knad, jf. pbl. \u00a7 19-1. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for 3 milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 06.03.2024 opprettholdes. Klagen tas ikke til f\u00f8lge. Dato: 11. juni 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 29.04.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 20.03.2024 5. Avslag datert 06.03.2024 6. Uttalelse fra Bymilj\u00f8etaten datert 15.02.2024 7. S\u00f8knad 8. Tegninger 4 "
}