{
  "dokument_id": "7b58d8e2-24a2-58f4-aa84-d0c51896a71c",
  "doc_type": "case_presentation",
  "kommune": 5501,
  "tittel": "Forslag til samarbeidsstruktur for bydelsr\u00e5d, utviklingslag og Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001940535",
  "tekst": "Arkivsaksnr. 24/06151-7 Saksbehandler Christine Vatne Saksgang M\u00f8tedato Milj\u00f8-, idrett-, kultur- og 28.01.2025 samfunnsutviklingsutvalget Formannskapet 04.02.2025 Forslag til samarbeidsstruktur for bydelsr\u00e5d, utviklingslag og Troms\u00f8 kommune Kommunedirekt\u00f8rens innstilling til vedtak: 1. Forslag til struktur for samarbeidet mellom bydelsr\u00e5d, utviklingslag og kommunen vedtas. For utviklingslagene vedtas alternativ 1. 2. Fordelingskriteriene for bydelsr\u00e5denes tilskudd beholdes uendret. Ved eventuell etablering av nye r\u00e5d, eller ved befolkningsvekst i bydelene som gir grunnlag for \u00f8kt st\u00f8tte, \u00f8kes tilskuddsrammen til bydelsr\u00e5dene tilsvarende det nye behovet. 3. Hovedstyret for utviklingslagene beholdes som administrativ ressurs for utviklingslagene, og som administrativ st\u00f8tte for kommunen. 4. Det innf\u00f8res administrativ og politisk kontaktperson for bydelsr\u00e5dene, og administrativ kontaktperson for utviklingslagene. Administrasjonen utpeker hvilke(n) seksjon(er) som har ansvaret for \u00e5 f\u00f8lge opp bydelsr\u00e5dene og utviklingslagene. Politisk kontaktperson utpekes av MIKS-utvalget. 5. Forslag til felles form\u00e5l og mulighet for s\u00e6ravtaler vedtas. 6. Forslag til form\u00e5l og oppgaver for Hovedstyret for utviklingslagene vedtas. 7. Det utarbeides ny avtale mellom Troms\u00f8 kommune og Hovedstyret for utviklingslagene, som fastsetter kriterier for fordeling av tilskudd, og rapportering. 8. Forslag til nye fordelingskriterier for tilskuddet til utviklingslagene vedtas, og trer i kraft fra 2025. Stig Tore Johnsen Mari Enoksen Hult Kommunedirekt\u00f8r Direkt\u00f8r, stab for organisasjon 1 Hva saken gjelder Troms\u00f8 kommune har 19 utviklingslag og 8 bydelsr\u00e5d. Dette er frittst\u00e5ende og partipolitisk uavhengige foreninger, og de er ikke en del av kommuneorganisasjonen. De er imidlertid viktige kilder til innbyggerstemmen, og til innsikt om lokale forhold, utfordringer og behov i v\u00e5re bydeler og distrikt; innsikt som kan sette Troms\u00f8 kommune i stand til \u00e5 ta bedre beslutninger. Troms\u00f8 kommune har i mange \u00e5r gitt tilskudd til bydelsr\u00e5d og utviklingslag, og avsatt personellressurser til \u00e5 f\u00f8lge opp disse. Dette arbeidet har gjennom \u00e5rene v\u00e6rt organisert p\u00e5 mange ulike m\u00e5ter. Tilbakemeldinger fra bydelsr\u00e5d, utviklingslag og ulike deler av administrasjonen, har synliggjort en mangel p\u00e5 en tydelig struktur for kommunens arbeid med, og rolle ovenfor, bydelsr\u00e5d og utviklingslag. Det har ogs\u00e5 manglet en tydeliggj\u00f8ring av r\u00e5denes og lagenes hensikt og rolle. Administrasjonen har derfor gjennomf\u00f8rt en prosess for \u00e5 kartlegge dette, med m\u00e5l om \u00e5 styrke samarbeidet mellom bydelsr\u00e5d, utviklingslag og Troms\u00f8 kommune. Saken redegj\u00f8r for prosessen, og presenterer forslag til endringer i dagens praksis. Saken ble lagt frem for politisk behandling i juni 2024 (sak 24/06151-3). Formannskapet vedtok da \u00e5 sende saken tilbake til administrasjonen, og ba om at det skulle utarbeides en alternativ organisering for utviklingslagene, hvor ordningen med et hovedstyre for utviklingslagene avvikles, og samhandling mellom kommune og utviklingslag skjer gjennom regionsvise m\u00f8ter. I denne saken legges det derfor frem ett forslag for bydelsr\u00e5dene, og to forslag for utviklingslagene. Saksutredning Prosess Kartlegging av status En del av prosessen har v\u00e6rt \u00e5 kartlegge status, som bl.a. inneb\u00e6rer \u00e5 f\u00e5 oversikt over antall aktive bydelsr\u00e5d og utviklingslag, deres form\u00e5l og rolle, geografisk inndeling og hvilke saker de er opptatt av. Administrasjonen har ogs\u00e5 sett p\u00e5 modellen for organisert innbyggerinvolvering i Troms\u00f8, og p\u00e5 hvordan dette gj\u00f8res i andre kommuner. Dagens organisering har ogs\u00e5 blitt kartlagt, herunder hvordan kontakt mellom kommune, bydelsr\u00e5d og utviklingslag fungerer, og hvordan det \u00e5rlige tilskuddet fra kommunen fordeles. I tillegg har vi sett p\u00e5 kommunens interne organisering av arbeidet med bydelsr\u00e5d og utviklingslag. Medvirkning og involvering Administrasjonen har underveis lagt opp til bred involvering av bydelsr\u00e5d og utviklingslag. Dette har v\u00e6rt gjort gjennom en sp\u00f8rreunders\u00f8kelse og egne arbeidsm\u00f8ter med r\u00e5d og lag. Tilbakemeldinger og resultater fra dette, har blitt brukt som grunnlag i arbeidet med \u00e5 lage et nytt forslag til samarbeidsstruktur mellom kommune, bydelsr\u00e5d og utviklingslag. I mars 2024 ble forslaget presentert og sendt p\u00e5 h\u00f8ring til r\u00e5dene og lagene. Innspill som kom i denne runden, ble innarbeidet i og brukt til \u00e5 justere forslaget, og s\u00e5 ble dette fremmet for politisk behandling i juni 2024. Administrasjonen er ogs\u00e5 til stede p\u00e5 styrem\u00f8tene til hovedstyret for utviklingslagene, og har gjennom dette hatt anledning til \u00e5 stille sp\u00f8rsm\u00e5l og f\u00e5 innspill underveis p\u00e5 det som gjelder utviklingslagene. Internt i organisasjonen har vi jobbet med avstemminger og forankring av forslaget p\u00e5 tvers av avdelinger og seksjoner. I alle steg av prosessen har administrasjonen fors\u00f8kt \u00e5 ta hensyn til innspillene fra bydelsr\u00e5d og utviklingslag, og se de i sammenheng med handlingsrommet til kommuneorganisasjonen. 2 Sp\u00f8rreunders\u00f8kelse Sp\u00f8rreunders\u00f8kelsen ble sendt ut i januar 2024, med oppfordring om at alle styremedlemmer i bydelsr\u00e5d og utviklingslag skulle svare individuelt. Lag og r\u00e5d ble bedt om \u00e5 beskrive hvordan dagens organisering fungerer, og komme med forslag til forbedringer. Blant annet ble det stilt sp\u00f8rsm\u00e5l knyttet til geografisk inndeling, vedtekter og form\u00e5l, interesseomr\u00e5der, tilskuddsordningen og kriterier for fordeling, og hvordan kontakt med kommunen fungerer. Noen sp\u00f8rsm\u00e5l handlet ogs\u00e5 om erfaringer med rekruttering til bydelsr\u00e5d og utviklingslag, og representativitet i styresammensetningene. Alle bydelsr\u00e5dene svarte p\u00e5 unders\u00f8kelsen, og vi fikk inn 21 individuelle svar. Blant utviklingslagene svarte 14 av 19 lag, og vi mottok 23 individuelle svar. Arbeidsm\u00f8ter I februar 2024 inviterte administrasjonen til arbeidsm\u00f8ter med hhv. bydelsr\u00e5d og utviklingslag. Her ble tilbakemeldingene p\u00e5 sp\u00f8rreunders\u00f8kelsen presentert, og gjennom gruppevise diskusjoner fikk vi innsikt i hva lag og r\u00e5d mener er utfordringene med dagens struktur og organisering. Med utgangspunkt i tilbakemeldingene fra sp\u00f8rreunders\u00f8kelsen, ble det lagt s\u00e6rlig vekt p\u00e5 ordningene knyttet til fordeling av \u00e5rlig tilskudd, og hvordan kontakten med kommunen fungerer. Det var godt oppm\u00f8te p\u00e5 arbeidsm\u00f8tene. P\u00e5 m\u00f8tet med bydelsr\u00e5dene var alle r\u00e5dene representert, og for utviklingslagene deltok 15 av 19 lag. Oppsummering Oppsummert viser tilbakemeldingene at bydelsr\u00e5dene stort sett er forn\u00f8yde med dagens organisering og geografiske inndeling. De \u00f8nsker seg flere fellesm\u00f8ter mellom bydelsr\u00e5dene og kommunen, og ser et behov for tettere kontakt b\u00e5de med administrasjonen og politisk niv\u00e5 for \u00e5 f\u00e5 til bedre informasjonsflyt. Det er ogs\u00e5 \u00f8nske om en fast kontaktperson. Flere peker p\u00e5 at de m\u00e5 involveres tidligere og grundig i saker som ber\u00f8rer bydelen, i god tid f\u00f8r beslutningene tas. N\u00e5r saker sendes p\u00e5 h\u00f8ring, opplever mange at mye allerede er bestemt. Mange mener dagens tilskuddsordning fungerer greit, men at tilskuddets totale st\u00f8rrelse b\u00f8r \u00f8kes, og at det i st\u00f8rre grad b\u00f8r knyttes til aktiviteter. Blant utviklingslagene viser arbeidsm\u00f8tene og sp\u00f8rreunders\u00f8kelsen noe sprikende resultater hva gjelder dagens organisering. Oppsummering av individuelle svar fra sp\u00f8rreunders\u00f8kelsen viser at de fleste \u00f8nsker \u00e5 beholde hovedstyret, men at det er behov for noen forbedringer spesielt knyttet til informasjonsdeling. Flere foresl\u00e5r at Hovedstyret kan fokusere p\u00e5 felles utfordringer for flere lag, samtidig som utviklingslagene har direkte kontakt med kommunen i enkeltsaker. Resultater fra gruppearbeid p\u00e5 arbeidsm\u00f8tet, hvor gruppene var sammensatt av medlemmer fra ulike lag, viser at flertallet \u00f8nsker en regionsinndeling av utviklingslagene, og direkte kontakt mellom regionene og kommunen. Tilskuddsordningen mener de fleste fungerer bra. Det foresl\u00e5s noen mindre justeringer i fordelingsn\u00f8kkelen, f.eks. at tilskuddet i st\u00f8rre grad b\u00f8r reflektere aktivitetsniv\u00e5et i lagene, og stimulere til mer aktivitet. Generelt viser tilbakemeldinger et \u00f8nske om bedre og raskere svar fra kommunen p\u00e5 henvendelser, og mer oppf\u00f8lging i saker som ber\u00f8rer utviklingslagene. Flere ettersp\u00f8r en fast kontaktperson. Status etter at alternativ organisering uten hovedstyre har v\u00e6rt p\u00e5 h\u00f8ring (desember 2024) I november 2024 ble det oppdaterte forslaget sendt p\u00e5 h\u00f8ring til bydelsr\u00e5d og utviklingslag, iht. formannskapets vedtak. Dette inneholdt (som i denne saken) alternativ 1, som er det samme forslaget som ble fremmet for politisk behandling i juni, og alternativ 2, som er et forslag til organisering uten et hovedstyre for utviklingslagene. Lag og r\u00e5d ble bedt om \u00e5 hovedsakelig komme med innspill knyttet til foretrukket alternativ. H\u00f8ringsfristen ble satt til fire uker, og administrasjonen mottok innspill fra ett bydelsr\u00e5d og fem utviklingslag. P\u00e5 tross av at mange lag ikke ga innspill i denne runden, viser oppsummeringen av tilbakemeldingene fra lagene som gjorde det at flertallet \u00f8nsker \u00e5 beholde hovedstyret: 2 av 5 lag mener alternativet uten hovedstyret vil v\u00e6re mest hensiktsmessig, mens 3 av 5 lag vil beholde dagens modell. (Bydelsr\u00e5det som ga innspill, kommenterte ikke foretrukket alternativ.) 3 Bakgrunn og historikk Bydelsr\u00e5d og utviklingslag er strukturer for innbyggermedvirkning og -involvering, og skal fungere som bindeledd mellom innbyggere og offentlige organer. Det f\u00f8rste utviklingslaget ble opprettet p\u00e5 1980-tallet, og det f\u00f8rste bydelsr\u00e5det p\u00e5 1990-tallet. Dette har skjedd p\u00e5 initiativ fra engasjerte innbyggere i kommunens bydeler og distrikt, og er en organisert m\u00e5te \u00e5 p\u00e5virke, og delta i, utviklingen av sine omr\u00e5der og n\u00e6rmilj\u00f8. Organisert medvirkning i form av bydelsr\u00e5d og utviklingslag slik det har blitt gjort her i Troms\u00f8, er unik. I mange andre kommuner organiseres dette f.eks. gjennom kommunedelsutvalg, som er en politisk struktur. Disse utvalgene blir gitt ansvaret for en geografisk del av kommunen. I Troms\u00f8 kommune har ikke bydelsr\u00e5d og utviklingslag handlet om desentralisert styring eller delegert myndighet, men om organisert innbyggerinvolvering, et frivillig engasjement og en mobilisering av befolkningen til \u00e5 samarbeide med kommunen om stedsutvikling. Kommunen har st\u00f8ttet opp om arbeidet med etablering av nye bydelsr\u00e5d og utviklingslag, men drivkrafta har v\u00e6rt lokalt engasjement. Status Organisering av kommunens arbeid med bydelsr\u00e5d og utviklingslag I forbindelse med et prosjekt1 Troms\u00f8 kommune deltok i p\u00e5 1990-tallet, ble det opprettet en stilling som bydelsr\u00e5dgiver (1996-1998), finansiert av Milj\u00f8verndepartementet og kommunen. Etter prosjektet ble oppgavene overf\u00f8rt til en planleggerstilling. Troms\u00f8 kommune har ogs\u00e5 hatt en distriktsr\u00e5dgiver. I 1999 vedtok kommunestyret opprettelsen av et bydelsteam i administrasjonen, som skulle v\u00e6re kontaktpersoner mellom bydelsr\u00e5dene og kommuneorganisasjonen (sak 38/1999). Det har ikke blitt realisert. Under byr\u00e5dsperioden (2011-2015) hadde bydelsr\u00e5dene en politisk kontaktperson. Arbeidet med bydelsr\u00e5d og utviklingslag har v\u00e6rt fors\u00f8kt organisert p\u00e5 flere m\u00e5ter. I dag er det ikke avsatt dedikerte personellressurser til verken bydelsr\u00e5d og utviklingslag, men hovedstyret for utviklingslagene har en kontaktperson i administrasjonen, samt at en politisk representant deltar p\u00e5 deres m\u00e5nedlige styrem\u00f8ter. Organisering av bydelsr\u00e5d og utviklingslag Utviklingslag I dag har vi 19 utviklingslag i Troms\u00f8 kommune: Innlandet, Oldervik, Skittenelv, Ramfjord, Andersdal, Vikran, J\u00f8vik, Lakselvbukt, Sjursnes, Breivikeidet, S\u00f8r-Kval\u00f8ya, Brensholmen og Sommar\u00f8y, Ersfjordbotn, Tromvik, Vengs\u00f8y, Skulsfjord og Lyfjord, Trondjord og Kval\u00f8yv\u00e5gen, Rebbenes\u00f8y og S\u00f8ndre Ringvass\u00f8y. Om lag 7% av innbyggerne i Troms\u00f8 kommune bor i distriktsomr\u00e5dene, noe som utgj\u00f8r i overkant av 7000 mennesker. Utviklingslagenes styrer er sammensatt av leder, nestleder, sekret\u00e6r, kasserer, 1-3 styremedlemmer og minst to varaer. Lagenes fellesvedtekter fastsetter at styrene b\u00f8r ha lik representasjon fra ulike deler av lagets geografiske omr\u00e5de, ulik alderssammensetning, etterstrebe lik kj\u00f8nnsfordeling, samt at et flertall av medlemmene m\u00e5 ha bostedsadresse i lagets virkeomr\u00e5de. Utviklingslagene har ogs\u00e5 et hovedstyre, best\u00e5ende av fem medlemmer som utgj\u00f8r leder, nestleder, sekret\u00e6r, kasserer og ett styremedlem, samt 1-3 varamedlemmer. I tillegg har styret to revisorer og valgkomite best\u00e5ende av minst tre medlemmer. Vedtektene fastsetter at nordre, s\u00f8ndre og indre region b\u00f8r v\u00e6re representert i styret, og at kj\u00f8nnsfordelingen b\u00f8r v\u00e6re jevn. Hovedstyret skal bidra til \u00f8kt samarbeid mellom utviklingslagene, Troms\u00f8 kommune og annen offentlig virksomhet. Bydelsr\u00e5d Det er 8 bydelsr\u00e5d i Troms\u00f8 kommune: S\u00f8r-Troms\u00f8ya, Kroken og omegn, Tromsdalen, 4 Gyllenborg og Prestvannet, Nord\u00f8ya, Hamna, Kval\u00f8ysletta og Kaldfjord og Eidkjosen. Til sammen bor om lag 70.000 av kommunens innbyggere i byn\u00e6re str\u00f8k. Ulikt utviklingslagene vedtar bydelsr\u00e5dene sine vedtekter enkeltvis. Likevel er det ikke store forskjeller i utformingen av bydelsr\u00e5denes gjeldende vedtekter. Styrene er sammensatt av leder, nestleder, kasserer og sekret\u00e6r og 3-6 styremedlemmer inkl. vara. Alle stiller krav om at representantene m\u00e5 ha bostedsadresse innenfor r\u00e5dets virkeomr\u00e5de, og flere om at en skal etterstrebe jevn fordeling av bosted, alder og kj\u00f8nn. Bydelsr\u00e5dene har ikke et eget hovedstyre. Formannskapet vedtok i 2021 (sak 84/21) en pr\u00f8veordning med eget arbeidsutvalg for bydelsr\u00e5dene etter hovedstyremodellen, men dette har ikke blitt realisert. Basert p\u00e5 innspill og \u00f8nsker fra bydelsr\u00e5dene i prosessen som n\u00e5 er gjennomf\u00f8rt, anbefales det ikke \u00e5 opprette eget hovedstyre, men \u00e5 innf\u00f8re administrativ og politisk kontaktperson for bydelsr\u00e5dene. Form\u00e5l Utviklingslagenes fellesvedtekter fastsetter at lagene skal: \u2022 Arbeide for kulturell, sosial og n\u00e6ringsmessig utvikling av bygda \u2022 Representere flertallet \u2022 V\u00e6re et kontaktorgan mellom bygda og kommunens politiske og administrative ledelse \u2022 Delta i saksbehandlingen og v\u00e6re h\u00f8ringsinstans i saker av betydning for lokalsamfunnet \u2022 Bidra til styrket service i sitt geografiske omr\u00e5de \u2022 Fremme et godt og aktivt milj\u00f8, samt arbeide for trivselsfremmende tiltak som kan bidra til \u00e5 sikre bosetting i bygda \u2022 Stimulere til n\u00e6ringsutvikling i bygda, gjennom \u00e5 hjelpe gr\u00fcndere og ellers legge til rette for bedre utnyttelse av lokale ressurser og muligheter \u2022 Arbeide for at bygdas unike natur blir tatt vare p\u00e5 og benyttet p\u00e5 best mulig m\u00e5te \u2022 Iverksette andre tiltak for bygdeutvikling som utviklingslaget finner \u00f8nskelig Bydelsr\u00e5denes har vedtatt sine form\u00e5l enkeltvis. Felles for alle er at de skal: \u2022 Arbeide for kulturell og sosial utvikling av bydelen \u2022 Fremme gode oppvekstsvilk\u00e5r for barn og unge \u2022 Skape n\u00e6rhet og lokal identitet for befolkningen \u2022 Virke som en paraplyorganisasjon for beboerne og organisasjonslivet \u2022 V\u00e6re formell part/h\u00f8ringsinstans i saker som gjelder planlegging og regulering i bydelsr\u00e5dets virkeomr\u00e5de \u2022 Arbeide for \u00e5 f\u00e5 innsyn i kommunens og andre offentlige og private akt\u00f8rers planlegging og regulering, spesielt ang\u00e5ende skoler og barnehager, fremtidig boligbygging, trafikk, omr\u00e5der for industri og n\u00e6ringsliv, strand og havneomr\u00e5der, lek- og fritidsaktiviteter, tilgjengelighet til friarealer, og gr\u00f8ntomr\u00e5der. Enkelte bydelsr\u00e5d har ogs\u00e5 vedtatt form\u00e5l som oppsummert handler om \u00e5 skape bolyst i bydelen. Disse inkluderer \u00e5 arrangere trivsels- og felleskapsfremmende tiltak, fremme samarbeid mellom ulike organisasjoner, v\u00e6re p\u00e5driver for milj\u00f8dugnader, samt samarbeide med kommunen for \u00e5 ivareta og utnytte bydelens unike natur p\u00e5 best mulig m\u00e5te. \u00d8konomi og fordeling av tilskudd I 2024 ble det satt av totalt kr 1.550.000 til bydelsr\u00e5d og utviklingslag i kommunens Handlingsprogram. Etter formannskapets vedtak i sak 24/05722-1, ble det satt av kr 1.286.550 til utviklingslagene og hovedstyret, og kr 263.449 til bydelsr\u00e5dene. Utviklingslagenes midler fordeles fra Troms\u00f8 kommune til hovedstyret, som fordeler videre til lagene. Troms\u00f8 kommune betaler direkte ut til det enkelte bydelsr\u00e5d. 5 Gjeldende fordelingsn\u00f8kkel for utviklingslagene \u2022 12,5% til hovedstyret \u2022 1. utbetaling til utviklingslagene etter levert \u00e5rsmelding, \u00e5rsm\u00f8tereferat, revidert regnskap, budsjett og kontaktinfo til styret \u2022 2. utbetaling til utviklingslagene er aktivitetsbasert, og f\u00f8lgende aktiviteter gir \u00f8konomisk uttelling: o 1000 kr pr. styrem\u00f8te (maks for 10 m\u00f8ter) o 1000 kr til hvert lag ved fellesm\u00f8ter med andre utviklingslag (maks for 2 m\u00f8ter) o 1000 kr til samarbeidsm\u00f8ter med andre lag og foreninger i eget omr\u00e5de og m\u00f8ter med offentlige etater (som kommuner, fylkeskommuner osv.) (Maks for 4 m\u00f8ter) o 2000 kr ved arrangering av folkem\u00f8te (maks for 2 m\u00f8ter) o 1000 kr arrangering av kurs (minimum 3 deltakere for godkjenning av kurs) (Maks for 2 kurs) \u2022 Midler til rest etter 2. utbetaling, utbetales til utviklingslagene for aktiviteter som ikke ga uttelling ved aktivitetsutbetalingen \u2022 Eventuelle midler til rest etter dette, fordeles flatt p\u00e5 alle utviklingslagene (kr 234.000 i 2021, kr 201.400 i 2022, kr 180.500 i 2023) Gjeldende fordelingsn\u00f8kkel for bydelsr\u00e5dene \u2022 Grunnbel\u00f8p kr 20.000 etter levert \u00e5rsmelding, \u00e5rsm\u00f8tereferat, revidert regnskap og budsjett. \u2022 Variabel tilleggssum basert p\u00e5 innbyggertall i den enkelte bydel. Forslag til ny samarbeidsstruktur Generelt for bydelsr\u00e5d og utviklingslag: Organisering av bydelsr\u00e5d og utviklingslag Bydelsr\u00e5d og utviklingslag er frittst\u00e5ende foreninger. Det betyr at de velger organisering selv. Likevel har ulike modeller for organisering blitt vurdert i denne prosessen, i sammenheng med m\u00e5let om et styrket samarbeid. Herunder valgt modell for innbyggerinvolvering, om dagens geografiske inndeling er hensiktsmessig, om sammensl\u00e5ing eller oppdeling av r\u00e5d og lag b\u00f8r vurderes, og hvorvidt modellen med et hovedstyre for utviklingslagene er den mest hensiktsmessige. Tilbakemeldinger fra r\u00e5d og lag viser at de fleste synes dagens geografiske inndeling er fornuftig. Noen f\u00e5 er \u00e5pne for sammensl\u00e5ing eller oppdeling. F.eks. jobber Gyllenborg og Prestvannet med \u00e5 opprette et nytt bydelsr\u00e5d for sentrumsomr\u00e5det, da dagens inndeling av geografisk omr\u00e5de oppleves som for stort. Med utgangspunkt i flere tilbakemeldinger, vil ikke administrasjonen foresl\u00e5 endringer innenfor dette. Lag og r\u00e5d som \u00f8nsker det, st\u00e5r fritt til \u00e5 ta initiativ til slike endringer selv. Utviklingslagene er fordelt p\u00e5 tre regioner: Nordre, s\u00f8ndre og indre. Oppsummering fra arbeidsm\u00f8tet i februar 2024, viser at flertallet \u00f8nsker en regionsinndeling. Hovedstyret bruker en slik inndeling allerede, og administrasjonen foresl\u00e5r \u00e5 videref\u00f8re denne strukturen, med m\u00e5l om \u00e5 forenkle informasjonsflyt og m\u00f8ter. 6 Inndeling av bydelsr\u00e5d Inndeling av utviklingslag *tall fra 2023 N\u00e5r det gjelder selve formen for innbyggerinvolvering, \u00f8nsker administrasjonen \u00e5 styrke og st\u00f8tte opp under det vi har, og bidra til \u00e5 bevare det frivillige engasjementet. I sammenheng med at vi lever i et samfunn med h\u00f8y endringstakt og et komplekst utfordringsbilde, har vi de siste \u00e5rene sett et \u00f8kt fokus p\u00e5 innbyggerinvolvering og samskaping i norske kommuner. Dette beskrives gjerne som Kommune 3.0., hvor ansatte, politikere, innbyggere og n\u00e6ringsliv i fellesskap m\u00e5 finne ut hvordan samfunnsutfordringer skal l\u00f8ses. Som etablerte strukturer for medvirkning, kan utviklingslag og bydelsr\u00e5d spille en viktig rolle i dette. P\u00e5 landsbasis erfarer en ogs\u00e5 at det stadig blir vanskeligere \u00e5 rekruttere til frivillighet. I Troms\u00f8 har vi en lang historie med at innbyggere har kommet sammen og organisert seg selv med utgangspunkt i et engasjement for utviklingen av sine n\u00e6rmilj\u00f8. Frivillighet er en viktig verdi som m\u00e5 ivaretas. Det foresl\u00e5s derfor \u00e5 beholde dagens modell med bydelsr\u00e5d og utviklingslag, til fordel for f.eks. kommunedelsutvalg. Oppdatert, felles form\u00e5l for bydelsr\u00e5d og utviklingslag Denne prosessen har belyst at mange styremedlemmer i bydelsr\u00e5d og utviklingslag ikke kjenner til dagens vedtatte form\u00e5l. Det kan tyde p\u00e5 at form\u00e5let mangler forankring, b\u00e5de hos r\u00e5d og lag, og i kommuneorganisasjonen. Et oppdatert, felles form\u00e5l som er politisk forankret, kan bidra til \u00e5 7 tydeliggj\u00f8re rollen til r\u00e5d og lag. Det vil v\u00e6re retningsgivende for hva de skal jobbe med og hvilke oppgaver de skal ha, og hva kommunen kan forvente at det \u00e5rlige tilskuddet brukes til. Et oppdatert form\u00e5l kan dermed ogs\u00e5 bidra til \u00e5 avklare gjensidige forventninger mellom kommune, bydelsr\u00e5d og utviklingslag. Det forplikter b\u00e5de lag og r\u00e5d, og kommuneorganisasjonen, som skal tilrettelegge for at r\u00e5d og lag skal kunne arbeide iht. til form\u00e5let. Bydelsr\u00e5d og utviklingslag skal i sine geografiske omr\u00e5der: \u2022 Fremme samfunnsdeltakelse gjennom aktiv medvirkning og rolle som h\u00f8ringsinstans i plan-, regulerings- og utviklingsprosesser \u2022 V\u00e6re kontaktorgan mellom innbyggerne, kommunens administrasjon og folkevalgte \u2022 Arbeide for \u00e5 skape utvikling i bygda \u2022 Bidra til gode oppvekstvilk\u00e5r for barn og unge \u2022 Formidle informasjon om hendelser, aktiviteter og lokale utviklingsplaner til innbyggerne \u2022 Virke som paraplyorganisasjon og fremme samarbeid mellom befolkningen, lokale organisasjoner og offentlig myndighet \u2022 V\u00e6re p\u00e5driver for trivsels- og bolystfremmende aktiviteter og tiltak \u2022 Bidra til tilrettelegging for ivaretakelse og b\u00e6rekraftig bruk av naturen \u2022 Stimulere til lokal n\u00e6ringsutvikling Mulighet for s\u00e6ravtaler Etter innspill fra noen utviklingslag, har et tema i dette arbeidet v\u00e6rt \u00e5 vurdere hvorvidt utviklingslag kan f\u00e5 ansvar for \u00e5 utf\u00f8re kommunale oppgaver, og om dette skal v\u00e6re en del av form\u00e5let. Administrasjonen foresl\u00e5r at utviklingslag som \u00f8nsker det, kan f\u00e5 mulighet til \u00e5 utf\u00f8re oppgaver p\u00e5 vegne av kommunen ved behov og etter egne avtaler. Det foresl\u00e5s ikke som en del av form\u00e5let, da dette m\u00e5 vurderes fra sak til sak. For kommunen er det viktig \u00e5 b\u00e5de bevare det frivillige engasjementet, og samtidig kunne gj\u00f8re egne avtaler der dette er hensiktsmessig. Utviklingslag (og bydelsr\u00e5d) kan, etter egne avtaler: \u2022 Utf\u00f8re konkrete oppgaver p\u00e5 vegne av kommunen \u2022 N\u00e6rmere omfang, oppgavebeskrivelse og tilh\u00f8rende budsjett, m\u00e5 spesifiseres i den enkelte avtale Organisering av kommunens arbeid Tilbakemeldinger fra bydelsr\u00e5d og utviklingslag viser at mange ikke er tilfredse med hvordan kontakten og informasjonsflyten fungerer mellom kommunen, r\u00e5d og lag. Flere opplever at det vanskelig \u00e5 f\u00e5 svar fra kommunen p\u00e5 henvendelser, det er tidkrevende \u00e5 f\u00e5 kontakt med riktig instans, kontakten oppfattes som sporadisk og tilfeldig, og det kan oppleves som enveis- kommunikasjon fra bydelsr\u00e5d og utviklingslag sin side. For \u00e5 l\u00f8se disse utfordringene foresl\u00e5r administrasjonen en ny praksis for dette arbeidet. For bydelsr\u00e5d For bydelsr\u00e5dene foresl\u00e5s det \u00e5 innf\u00f8re en administrativ og en politisk kontaktperson. Administrativ kontaktperson vil ikke v\u00e6re en 100% avsatt ressurs, men en st\u00f8ttefunksjon som kan bist\u00e5 bydelsr\u00e5dene n\u00e5r de ikke vet hvem de skal henvende seg til, eller har behov for \u00e5 diskutere saker med administrasjonen. Kontaktpersonen skal ogs\u00e5 tilrettelegge for god informasjonsdeling. Det foresl\u00e5s at administrasjonen utpeker en seksjon som vil ha ansvaret for \u00e5 v\u00e6re kontaktperson og f\u00f8lge opp bydelsr\u00e5dene. Mange bydelsr\u00e5d \u00f8nsker seg en tettere kobling til politisk niv\u00e5, og mer involvering fra folkevalgte p\u00e5 deres m\u00f8ter og arrangementer. Kommunedirekt\u00f8r anbefaler \u00e5 innf\u00f8re en politisk kontaktperson for bydelsr\u00e5dene, som utnevnes av MIKS-utvalget. 8 Fordeling av tilskudd Bydelsr\u00e5dene og utviklingslagene er opptatt av \u00e5 ivareta interessene til innbyggerne i sine omr\u00e5der, bidra til positiv utvikling og jobbe for bolyst og trivsel. Administrasjonen \u00f8nsker at det \u00e5rlige tilskuddet i st\u00f8rst mulig grad skal g\u00e5 til \u00e5 bel\u00f8nne aktiviteter og initiativ som bidrar til dette, i tr\u00e5d med det oppdaterte form\u00e5let. Bydelsr\u00e5denes tilskuddsramme utgjorde i 2024 kr 263.449. Satser til s\u00f8kbare og faste tilskudd justeres \u00e5rlig i forbindelse med handlingsprogrammet. I tilbakemeldinger fra bydelsr\u00e5dene p\u00e5pekes det at summen er lavere n\u00e5 enn den har v\u00e6rt tidligere. Mange argumenterer for at tilskuddet b\u00f8r \u00f8kes, bl.a. siden bydelene har f\u00e5tt flere innbyggere siden satsene ble bestemt, og med prisvekst tatt i betraktning opplever r\u00e5dene at tilskuddet minsker \u00e5rlig. Flere av bydelsr\u00e5dene gir uttrykk for at beregningsgrunnlaget med et grunnbel\u00f8p + tilleggssum basert p\u00e5 bydelens innbyggertall er fornuftig. Satsene for tilleggssummene er besluttet i samarbeid med bydelsr\u00e5dene. Noen mener ogs\u00e5 at tilskuddet i st\u00f8rre grad b\u00f8r v\u00e6re aktivitetsbasert, men at dette forutsetter at tilskuddspotten \u00f8kes i sin helhet. Flere bydelsr\u00e5d har arrangert de samme aktivitetene i mange \u00e5r, og bruker hele tilskuddet til dette. I forbindelse med budsjettvedtaket i desember 2022, vedtok kommunestyret et s\u00f8kbart tilskudd p\u00e5 kr 100.000 til bydelsr\u00e5d og utviklingslag i 2023, for \u00e5 stimulere til aktiviteter i n\u00e6rmilj\u00f8et. Dette ble ikke videref\u00f8rt, men mange bydelsr\u00e5d \u00f8nsker et slik \u201caktivitetsfond\u201d, som kan s\u00f8kes p\u00e5 \u00e5rlig, i tillegg til grunnbel\u00f8p + tilleggssum. Med gjeldende tilskuddsramme vil ikke administrasjonen foresl\u00e5 endringer i fordelingsn\u00f8kkelen som kan medf\u00f8re kutt i st\u00f8tten til det enkelte bydelsr\u00e5d. Det foresl\u00e5s derfor at dagens fordelingsn\u00f8kkel beholdes. Endringer, som at st\u00f8tte gis utfra aktivitet, kan gj\u00f8res n\u00e5r det totale tilskuddet \u00f8kes. Forslag til kriterier for tilskudd: Tilskuddet deles i to kategorier; grunnbel\u00f8p og innbyggertall \u2022 Grunnbel\u00f8p (driftsst\u00f8tte): kr 20.000 per bydelsr\u00e5d. Kravet for \u00e5 motta tilskuddet er \u00e5 levere \u00e5rsmelding, \u00e5rsm\u00f8tereferat, revidert regnskap og budsjett. \u2022 Tilleggsbel\u00f8p basert p\u00e5 innbyggertall i den enkelte bydel, som varierer mellom kr 0- 12.000. \u2022 Ved \u00f8kning i den totale tilskuddsrammen til bydelsr\u00e5dene, \u00f8ker alle bel\u00f8p med tilsvarende prosentsats. (F.eks.: dersom kommunal deflator utgj\u00f8r 4% i nytt \u00e5rsbudsjett, vil b\u00e5de grunnbel\u00f8p og tilleggsbel\u00f8p \u00f8ke tilsvarende.) \u2022 Ved eventuell opprettelse av nye bydelsr\u00e5d, eller befolkningsvekst som medf\u00f8rer rett p\u00e5 \u00f8kt tilskudd til det enkelte bydelsr\u00e5d, m\u00e5 bydelsr\u00e5denes tilskuddsramme tilf\u00f8res midler tilsvarende det nye behovet. Dette for \u00e5 sikre at slike endringer ikke f\u00f8rer til reduksjon i \u00e5rlig tilskudd. Bydelsr\u00e5d Befolkningstall 2024 Grunnbel\u00f8p Tilleggsbel\u00f8p Sum tilskudd 2024 Gyllenborg og Prestvannet 12041 20000 12000 34161 Tromsdalen 10294 20000 12000 34161 S\u00f8r-Troms\u00f8ya 10256 20000 12000 34161 Kroken og omegn 8242 20000 12000 34161 Kval\u00f8ysletta 7559 20000 8000 30161 Nord\u00f8ya 4367 20000 4000 26161 Hamna 4212 20000 4000 26161 Kaldfjord og Eidkjosen 1650 20000 0 22161 9 Innbyggertall Tilleggsbel\u00f8p Opp til 3999 0 kr 4000-5999 4000 kr 6000-7999 8000 kr 8000 og over 12000 kr For utviklingslag - Alternativ 1: Som presentert i sak 24/06151-3 Utviklingslagene gir varierte tilbakemeldinger knyttet til hovedstyrets rolle og funksjon. Flere p\u00e5peker at informasjonsdelingen ikke fungerer godt nok. Andre mener hovedstyret b\u00f8r best\u00e5 for \u00e5 l\u00f8fte felles utfordringer for distriktsomr\u00e5dene. Hovedstyret har en administrativ rolle ovenfor utviklingslagene, som blant annet inneb\u00e6rer innsamling av \u00e5rlig dokumentasjon (\u00e5rsmelding, regnskap, budsjett), veiledning av lagene knyttet til dette, oppf\u00f8lging av frister, verifisere innsendte opplysninger, fastsetting av kriterier for, og utbetaling av, tilskudd (sammen med lagene), samt planlegging og arrangering av \u00e5rsm\u00f8te. Tilbakemeldinger fra utviklingslagene tyder p\u00e5 at dette stort sett fungerer godt. Da det ikke er avsatt ressurser i Troms\u00f8 kommune til \u00e5 jobbe direkte med utviklingslagene, foresl\u00e5r administrasjonen \u00e5 beholde hovedstyret som administrativ ressurs for lagene, og som administrativ st\u00f8tte for kommunen. Utfordringene knyttet til informasjonsdeling, vil vi fors\u00f8ke \u00e5 l\u00f8se gjennom justeringer i hvordan administrasjonen jobber ut mot utviklingslagene. Utviklingslagene har likevel anledning til \u00e5 kontakte kommunen direkte ved behov, spesielt n\u00e5r det gjelder enkeltsaker. Hovedstyrets rolle og funksjon Hovedstyrets form\u00e5l er if\u00f8lge \u00a72 i deres vedtekter \u201c\u00e5 bidra til \u00f8kt samarbeid mellom utviklingslagene, Troms\u00f8 kommune og annen offentlig virksomhet.\u201d \u00a713B i vedtektene beskriver styrets oppgaver. Administrasjonen vil foresl\u00e5 \u00e5 tilf\u00f8ye f\u00f8lgende til eksisterende beskrivelse: Hovedstyret skal: \u2022 Best\u00e5 av representanter fra alle tre regioner, og ha s\u00e5 lik fordeling som mulig mellom menn og kvinner \u2022 F\u00f8lge opp og bidra til at utviklingslagene arbeider iht. vedtatt form\u00e5l \u2022 Ta imot dokumentasjon og utbetale tilskudd til utviklingslag etter vedtatte kriterier \u2022 Jobbe med st\u00f8rre saker, f.eks. kommuneplanens arealdel, kystsoneplanen, beredskap og fiskerihavner, og innhente og sammenstille innspill fra utviklingslagene \u2022 L\u00f8fte utfordringer og problemstillinger som er felles for distriktsomr\u00e5dene \u2022 S\u00f8rge for god informasjonsdeling til utviklingslagene, og mellom utviklingslagene og kommuneorganisasjonen \u2022 F\u00f8re referat fra alle styrem\u00f8ter, og tilgjengeliggj\u00f8re disse for utviklingslagene \u2022 Planlegge og arrangere \u00e5rsm\u00f8te for utviklingslagene Organisering av kommunens arbeid For \u00e5 bedre utfordringene knyttet til kontakt og informasjonsflyt, foresl\u00e5r administrasjonen \u00e5 innf\u00f8re en administrativ kontaktperson for utviklingslagene. I likhet med det som foresl\u00e5s for bydelsr\u00e5dene, vil ikke dette v\u00e6re en 100% avsatt ressurs, men en st\u00f8ttefunksjon som kan veilede og koordinere etter behov. Det foresl\u00e5s at administrasjonen utpeker en seksjon som vil ha ansvaret for \u00e5 v\u00e6re kontaktperson og f\u00f8lge opp utviklingslagene. Utviklingslagenes kobling til politisk niv\u00e5 ivaretas gjennom at politisk representant deltar p\u00e5 m\u00f8ter i hovedstyret, og kan kontaktes av utviklingslagene direkte der det er relevant. 10 Fordeling av tilskudd Tilskuddet til utviklingslagene utgjorde i 2024 kr 1.286.550. Satser til s\u00f8kbare og faste tilskudd justeres \u00e5rlig i forbindelse med handlingsprogrammet. Det foresl\u00e5s at f.o.m. 2025 fordeles tilskuddet etter f\u00f8lgende kriterier: Tilskuddet deles i tre hovedbolker: \u2022 Inntil 10 % av \u00e5rlig tilskudd, settes av til drift av hovedstyret. \u2022 Inntil 39 % av \u00e5rlig tilskudd, settes av til drift av utviklingslagene. \u2022 51 % av \u00e5rlig tilskudd, settes av til aktiviteter i utviklingslagene iht. form\u00e5l. \u2022 Alt eventuelt underforbruk p\u00e5 drift av hovedstyret og utviklingslagene, g\u00e5r inn i aktivitetspotten. Det foresl\u00e5s at f\u00f8lgende inng\u00e5r i drift av utviklingslagene: innrapportert \u00e5rsmelding, signert \u00e5rsm\u00f8tereferat, revidert regnskap, budsjett for kommende \u00e5r, kontaktinformasjon til styret, samt st\u00f8tte til ordin\u00e6re styrem\u00f8ter. I aktivitet kan f.eks. f\u00f8lgende inng\u00e5: o Planlegging av aktiviteter (m\u00f8ter) o Tilrettelegging for aktiviteter (innkj\u00f8p av bord og benker, bygge gapahuk, grillhytte, utstyr som gj\u00f8r at flere f\u00e5r mulighet til \u00e5 delta, etc.) o Dugnadsarbeid o Levere h\u00f8ringsinnspill o Gi st\u00f8tte til aktiviteter og initiativer iht. form\u00e5l som andre utf\u00f8rer/arrangerer, f.eks. korps, idrettslag o Eksterne samarbeid og m\u00f8ter (f.eks. med andre utviklingslag, kommune/fylkeskommune, andre akt\u00f8rer) o Arbeid for bedre kollektivtilbud og skredsikring o Arrangering av ulike kurs for innbyggere o Strandrydding o P\u00e5skeskirenn o Juleverksted og julegrantenning o Aktivitetsdag for innbyggerne *Kun eksempler, ikke utt\u00f8mmende oversikt. \u2022 For \u00e5 f\u00e5 aktivitetsbasert tilskudd, m\u00e5 kriterier for driftstilskudd v\u00e6re oppfylt. \u2022 Gjennomf\u00f8rte tiltak/aktiviteter/arrangementer/prosjekter som tilskuddsmidler har blitt brukt til, m\u00e5 beskrives i utviklingslagenes \u00e5rsmelding. \u2022 Flat utbetaling av restmidler utg\u00e5r. Eventuelle aktivitetsmidler som ikke betales ut innev\u00e6rende \u00e5r, kan overf\u00f8res til neste \u00e5r og fungere som et aktivitetsfond for utviklingslagene. Dette forvaltes av hovedstyret. \u2022 Hovedstyret og utviklingslagene fastsetter i samarbeid pris for aktiviteter som ikke er direkte kostnadskrevende, f.eks. \u00e5 skrive h\u00f8ringsinnspill, koordinering og samarbeidsm\u00f8ter, planleggingsm\u00f8ter og dugnadsarbeid. Kriteriene for tildeling og rapportering fastsettes og formaliseres i ny avtale mellom Troms\u00f8 kommune og hovedstyret. For utviklingslag \u2013 Alternativ 2: Uten hovedstyret Uten et hovedstyre vil administrasjonen av utviklingslagene tilfalle kommunen. P\u00e5 grunn av kommunens \u00f8konomiske situasjon, vil denne oppgaven m\u00e5tte l\u00f8ses med eksisterende ressurser. Som nevnt tidligere er det ikke avsatt ressurser til \u00e5 jobbe dedikert med bydelsr\u00e5d og utviklingslag. Det er ogs\u00e5 dokumentert at Troms\u00f8 kommune bruker mer ressurser enn sammenlignbare kommuner p\u00e5 administrasjon. I 2024 startet derfor arbeidet med \u00e5 ta ned administrasjonskostnader og antall ansatte. Dette arbeidet vil fortsette i perioden 2025-2028, med m\u00e5l om at Troms\u00f8 kommune skal v\u00e6re p\u00e5 gjennomsnitt med sammenlignbare kommuner. 11 Dette er en forutsetning har betydning for hvilke muligheter administrasjonen har til \u00e5 f\u00f8lge opp utviklingslagene. En organisering uten et hovedstyre, vil inneb\u00e6re at administrativ oppf\u00f8lging av utviklingslagene m\u00e5 forenkles. Det foresl\u00e5s derfor f\u00f8lgende: Organisering av utviklingslagene, oppdatert form\u00e5l og mulighet for s\u00e6ravtaler Se alternativ 1. Organisering av kommunens arbeid For \u00e5 im\u00f8tekomme \u00f8nsket om bedre informasjonsflyt, foresl\u00e5s det \u00e5 innf\u00f8re en administrativ og en politisk kontaktperson for utviklingslagene. Sistnevnte for \u00e5 ivareta utviklingslagenes kobling til politisk niv\u00e5 uten hovedstyret, og kommunedirekt\u00f8r anbefaler at denne utnevnes av MIKS- utvalget. Som i alternativ 1, skal administrativ kontaktperson forst\u00e5s som en st\u00f8ttefunksjon og veileder, og administrasjonen utpeker hvilke(n) seksjon(er) som har ansvaret for \u00e5 f\u00f8lge opp bydelsr\u00e5dene og utviklingslagene. Det foresl\u00e5s at de tre utviklingslagsregionene f\u00e5r ansvar for \u00e5 fasilitere og arrangere fellesm\u00f8ter mellom utviklingslagene og andre akt\u00f8rer, og at de kobler p\u00e5 kommunen etter behov. Det utarbeides ny avtale mellom kommunen og utviklingslagene, som fastsetter utviklingslagenes form\u00e5l, og kriterier for tilskudd. Fordeling av tilskudd Det foresl\u00e5s \u00e5 beholde dagens inndeling av tilskuddet, som uten hovedstyret vil deles i to bolker: Drift og aktiviteter. Driftstilskudd Det betales ut driftstilskudd til utviklingslagene etter innrapportering av siste \u00e5rs dokumenter (revidert regnskap, budsjett, \u00e5rsmelding og \u00e5rsm\u00f8tereferat). S\u00f8kbare aktivitetsmidler Resterende midler settes av til aktiviteter i henhold til oppdatert form\u00e5l. Midlene gj\u00f8res s\u00f8kbare, og \u00f8remerkes utviklingslagene. Det opprettes en enkel s\u00f8knadsordning for dette. Konkrete bel\u00f8p og hva som inng\u00e5r i drift og aktivitet, besluttes i samarbeid med utviklingslagene og fastsettes i ny avtale. Konklusjon For \u00e5 oppn\u00e5 m\u00e5lsettingen om \u00e5 styrke samarbeidet mellom kommune, bydelsr\u00e5d og utviklingslagene, anbefales det at innstillingen og alternativ 1 for utviklingslagene vedtas. Vedtakskompetanse Formannskapet Vedlegg Innspill fra bydelsr\u00e5d april-mai 2024 Innspill fra utviklingslag april-mai 2024 Innspill til alternativ modell (etter vedtak i FSK) Oversikt over medvirkningsprosess t.o.m. november 2024 12 "
}