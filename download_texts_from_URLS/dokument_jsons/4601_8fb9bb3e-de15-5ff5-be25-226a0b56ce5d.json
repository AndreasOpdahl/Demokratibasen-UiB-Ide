{
  "dokument_id": "8fb9bb3e-de15-5ff5-be25-226a0b56ce5d",
  "doc_type": "case_presentation",
  "kommune": 4601,
  "tittel": "Ytrebygda, gnr 37, bnr. 5 m.fl., \u00d8stre Nordeidbrekka, Arealplan-ID 66230000, detaljreguleringsplan, sluttbehandling",
  "url": "https://bergen.kommune.no/politikere-utvalg/api/fil/bk360/12277133/Framstilling-Ytrebygda-gnr-37-bnr-5-m-fl-Ostre-Nordeidbrekka-Arealplan-ID-66230000-detaljreguleringsplan-sluttbehandling",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/56664-77 Ytrebygda, gnr 37, bnr. 5 m.fl., \u00d8stre Nordeidbrekka, Arealplan-ID 66230000, detaljreguleringsplan, sluttbehandling Hva saken gjelder: Plankonsulent En til En Arkitekter AS foresl\u00e5r p\u00e5 vegne av forslagstiller Kronheim Invest AS detaljregulering for et omr\u00e5de ved Steinsvikvegen mellom S\u00f8reide og Steinsviken, i Ytrebygda bydel (Figur 1). Gnr. 37, bnr. 5 Fv. Steinsvikvegen Pv. \u00d8stre Nordeidbrekka Kv. Grunnane Figur 1: Bilde til venstre viser plassering av planomr\u00e5det (r\u00f8d linje) med Nord\u00e5svannet til h\u00f8yre. H\u00f8yre bilde viser planomr\u00e5det (r\u00f8d linje) med markering av veier, eiendomsgrenser vist med tynne r\u00f8de linjer. Planforslaget regulerer deler av eiendom gnr. 37, bnr. 5 til boligform\u00e5l med tilh\u00f8rende uteoppholdsarealer og infrastruktur. Det tilrettelegges for bygging av inntil 19 boenheter fordelt p\u00e5 enebolig, rekkehus og leiligheter. Planomr\u00e5det best\u00e5r i dag av overflatedyrket jord, l\u00f8vskog, eldre l\u00f8e, veiarealer og noe areal fra tilgrensende eiendommer. Planomr\u00e5det har adkomst fra fylkesvei Steinsvikvegen, via kommunal vei Grunnane, privat vei Grunnane og privat vei \u00d8stre Nordeidbrekka. Planforslaget legger til rette for riving av eksisterende l\u00f8e og bevaring av grunnmur. L\u00f8en skal gjenoppf\u00f8res som nytt bygg med inntil 4 boenheter. Planforslaget inneb\u00e6rer oppgradering av veisystem med utbedring av veikryss, etablering av fortau, gang- og sykkelvei, fotgjengerkrysning med mer. Viktige tema i planprosessen har v\u00e6rt trafikksikkerhet, utnyttelsesgrad, byggeh\u00f8yder, arkitektur, nabohensyn og kulturminner. Planforslaget omfattes ikke av forskrift om konsekvensutredninger. 1 Beskrivelse av planforslaget Det foresl\u00e5s ny bebyggelse med 3045 m2 BRA fordelt p\u00e5 felt B og BF1, inkludert boder og parkeringsareal under grunnen og i garasje. Felt B og BF1 reguleres med henholdsvis %- BRA=80% og %-BRA=33% utnyttelse. I felt B foresl\u00e5s det rekkehus, leiligheter og tomannsbolig. I felt BF1 foresl\u00e5s det enebolig med to etasjer inklusive en underetasje mot terreng. Felt BF2-4 reguleres til eksisterende situasjon. Den nye bebyggelse i felt B foresl\u00e5s organisert i en tun-struktur. Eksisterende l\u00f8e foresl\u00e5s revet p\u00e5 grunn av byggets tilstand, men skal gjenoppbygges med tilsvarende materialitet, som et historiefortellende element med ny bruk i form av leiligheter, boder og sykkelparkering. Maksimal m\u00f8neh\u00f8ydene innenfor felt B varierer fra kote +36,5 til 40,5, mens maksimal m\u00f8neh\u00f8yde for felt BF1 er kote +43,5. Planforslaget regulerer oppgradering av krysset mellom fylkesvei Steinsvikvegen og kommunalvei Grunnane, og etablering av fortau langs disse veiene. Det tilrettelegges for krysningspunkt for fotgjengere over fylkesveien og etablering av turvei vestover. Figur 2: Bilde oppe til venstre viser plankartet. Innenfor felt B foresl\u00e5s ny bebyggelse med 18 boenheter fordelt p\u00e5 leilighetsbygg, rekkehus og tomannsbygg. Feltet omfatter ogs\u00e5 l\u00f8en som skal rives og gjenoppf\u00f8res. Innenfor felt BF1 mot vest foresl\u00e5s 1 frittliggende enebolig. Eksisterende bebyggelse reguleres med feltene BF2-4. Bilde opp til h\u00f8yre viser illustrasjonsplan med plassering av ny boligbebyggelse rundt uteoppholdsarealer. Bilde til venstre viser perspektiv av foresl\u00e5tt ny bebyggelse sett fra s\u00f8r. Se planbeskrivelsen med vedlegg for utfyllende opplysninger. F\u00f8lg denne lenken for \u00e5 se illustrasjoner av planforslaget i 3D p\u00e5 nettside hos PBE: \u00d8stre Nordeidbrekka 2 Planstatus: Planomr\u00e5det omfattes av eldre reguleringsplaner. Den aktuelle eiendommen for ny boligbebyggelse er regulert til frittliggende sm\u00e5husbebyggelse i reguleringsplan vedtatt i 1992 (arealplan-ID 8770000). I kommuneplanens arealdel (KPA) er planomr\u00e5det avsatt til ytre fortettingssone, og deler av samferdselsarealet ligger i \u00f8vrig byggesone og gr\u00f8nnstruktur. Planomr\u00e5det ligger innenfor hensynssone gul og r\u00f8d st\u00f8ysone H390. Planprosess og medvirkning Merknader og uttalelser ved offentlig ettersyn Planforslaget var p\u00e5 offentlig ettersyn i perioden 16.01.2021\u201302.03.2021. Det ble mottatt 7 private merknader, 13 h\u00f8ringsuttalelser og ingen innsigelser. Disse er oppsummert og kommentert av forslagsstiller i merknadsskjema datert 05.12.2024. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Trafikk: Naboer opplever at kapasitet i krysset Steinsvikvegen og Grunnane ikke er tilstrekkelig, og det er ofte kollisjoner med materiell skade. Stiller sp\u00f8rsm\u00e5l ved trafikktelling. B\u00f8r etableres gang- og sykkelveg fra Grunnane til busstopp mot S\u00f8reide. Krysningspunkt for g\u00e5ende og syklende. \u2022 Bebyggelse: Ber om at omfang reduseres p\u00e5 grunn av solforhold, nedbygging av gr\u00f8nnstruktur, stedstilpasning, innsyn og utsikt. Negativ til to enheter over hverandre. Bekymringer knyttet til milj\u00f8gifter i forbindelse med l\u00e5ven. \u2022 Kulturmilj\u00f8/minner: Krav om arkeologisk registrering. \u2022 Gr\u00f8nnstruktur: Terrenginngrep, nedbygging av siste gr\u00f8nnstruktur langs vei fra S\u00f8reide til Steinsvik. Fremmede arter. \u2022 St\u00f8y: Merknader til st\u00f8y p\u00e5 fasade, uteoppholdsareal og i anleggsfasen. St\u00f8yskjerm b\u00f8r v\u00e6re jordvoll eller vegetasjonsskjerm. \u2022 Tverrforbindelser: Er negativ til gatetun i \u00d8stre Nordeidbrekka, og offentlig form\u00e5l. Endringer etter offentlig ettersyn Endringene som er foretatt etter offentlig ettersyn, fremg\u00e5r av merknads- og endringsskjema offentlig ettersyn datert 05.12.2024. De viktigste endringene er f\u00f8lgende: \u2022 Det er foretatt nye trafikktellinger, trafikk- og mobilitetsanalyse er oppdatert iht. nye tall. \u2022 Kryssutforming er endret og det legges opp til tilrettelagt krysning av Steinsvikveien for fotgjengere. \u2022 Plangrensen er justert. \u2022 Eierform for veien \u00d8stre Nordeidbrekka endres fra felles gatetun til privat vei. \u2022 Det er sikret opparbeiding av turvei fra privat vei Grunnane til \u00d8stre Nordeidbrekka 61, felt o_BG1 og o_TV i revidert plankart. \u2022 Fortau langs privat vei Grunnane er forlenget mot \u00f8st for \u00e5 koble sammen med tverrforbindelsen, felt o_FO1 i revidert plankart. \u2022 Byggeh\u00f8yder er justert etter endring fra flatt tak til saltak. \u2022 Antall boenheter er redusert fra 22 til 19. Begrenset h\u00f8ring Etter offentlig ettersyn ba plan- og bygningsetaten forslagsstiller utarbeide en naturmangfoldrapport. Registrering av hasselskog medf\u00f8rte endringer i plangrepet og reduksjon av fotavtrykket for \u00e5 ivareta mest mulig av skogen. Med bakgrunn i endringene etter offentlig ettersyn ble det foretatt en begrenset h\u00f8ring i perioden 22.05.2024-14.06.2024. Det kom inn 5 private merknader og 3 uttalelser fra h\u00f8ringsparter, kort oppsummert under: 3 \u2022 Naboer stiller seg fortsatt kritisk til trafikksituasjonen, med tanke p\u00e5 \u00f8kt trafikkmengde inn og ut av Grunnane, fremmedparkering samt utforming av krysset Grunnane og Steinsvikvegen. Det gis ogs\u00e5 uttrykk for misn\u00f8ye med \u00f8kt fortetting i omr\u00e5det. Nabo p\u00e5 gnr/bnr. 37/492 er negativ til foresl\u00e5tte byggeh\u00f8yder og byggegrense mot deres eiendom. \u2022 Vestland fylkeskommune (VLFK) uttaler at plangrepet er i tr\u00e5d med deres tidligere tilbakemeldinger vedr\u00f8rende trafikale problemstillinger. \u2022 Bymilj\u00f8etaten (BME) uttaler at deres tilbakemeldinger om kommunal vei er im\u00f8tekommet. Ellers har de flere innspill knyttet til ivaretakelse av hasselskog. \u2022 Byarkitekten er positiv til endring av antall boenheter og takform, men har innspill p\u00e5 utforming av g\u00e5rdsrom, lekeareal og renovasjonspunkt/nedkj\u00f8ring P-kjeller. Merknadene og uttalelsene etter begrenset h\u00f8ring er oppsummert og kommentert av plankonsulenten i merknads- og endringsskjema begrenset h\u00f8ring, datert 11.11.2024. Endringer som f\u00f8lge av innkomne merknader er oppsummert i merknadsskjemaet samt i planbeskrivelsen kapittel 6. Det er ogs\u00e5 foretatt noen justeringer som gjelder utnyttingsgrad og parkeringsdekning p\u00e5 bakgrunn av tilbakemeldinger fra plan- og bygningsetaten og feil ved utregning av utnyttingsgrad. Fagetatens vurdering og anbefaling: Plan- og bygningsetaten (PBE) har utarbeidet fagnotat som f\u00f8lger ved saken. PBE slutter seg til hovedform\u00e5let boligbebyggelse og det planfaglige grepet i planforslaget. Forslaget til detaljregulering vurderes \u00e5 v\u00e6re tilfredsstillende og anbefales vedtatt med endringer. Under f\u00f8lger kort oppsummering av de viktigste vurderingene, se fagnotat for utfyllende informasjon. Utnyttelse og byggeh\u00f8yder PBE er positiv til at felt B (tidligere felt BAA) etter offentlig ettersyn har redusert antall boenheter fra 22 til 19. Utnyttelsesgrad og byggeh\u00f8yder i revidert planforslag er i samsvar med KPA2018 og bidrar til \u00e5 vareta hensynet til naboer. PBE st\u00f8tter det reviderte forslaget med enebolig i felt BF1, siden dette medf\u00f8rer mindre terrenginngrep og ivaretar mer vegetasjon enn det som tidligere ble foresl\u00e5tt. Arkitektonisk utforming PBE st\u00f8tter endringen av bygg C fra tidligere to rekkehus til tomannsbolig. Dette gir mindre skygge p\u00e5 uteoppholdsarealer, og er positivt for skjerming av tunet ovenfor renovasjonspunkt og nedkj\u00f8ring til parkeringskjeller. PBE vurderer at endringen av takform fra flatt tak til saltak gir bedre tilpasning til nabobebyggelsen, og bidrar til \u00e5 im\u00f8tekomme innspill fra naboer. Bestemmelser har krav om at fasadematerial skal v\u00e6re i tre og ha farger i en jordfargeskala. Det tillates ikke reflekterende materialer. PBE st\u00f8tter at takform og materialbruk er sikret i planforslaget. Det er positivt med gjenoppbygging av l\u00f8en sammen med muligheter for inntrukne terrasser, dette vil gi leiligheter med ekstra bokvaliteter. Uteoppholdsareal For felt B er det sikret at det skal etableres minimum 75 m2 uteoppholdsareal pr boenhet, hvorav minimum 40 % skal utformes som fellesareal og maks 40 % kan l\u00f8ses p\u00e5 tak/altan. Alle boenheter skal ha privat uteoppholdsareal. PBE vurderer at dette er i tr\u00e5d med krav i KPA2018 for ytre fortettingssone. PBE vurderer det som positivt at planforslaget sikrer at felles uteoppholdsarealer utformes for differensiert bruk og med gode kvaliteter. Dette omfatter lekearealer, oppholdssoner og parsellhager, materialkvaliteter p\u00e5 m\u00f8bler og fallunderlag, og variert beplantning. 4 Uteoppholdsarealer for eneboligen p\u00e5 felt BF1 har st\u00f8rre omr\u00e5der enn minstekravet i KPA2018. PBE har ingen innvendinger til forslaget. Barn og unges interesser Planomr\u00e5det er i dag ikke brukt av barn og unge. Planforslaget legger opp til et bilfritt tun med lekearealer for barn og unge, og omfatter flere trafikksikkerhetstiltak langs veiene som gir tryggere skolevei. PBE vurderer at barn og unges interesser er ivaretatt. Gjeldende Skolebruksplan for Bergen 2021-2030 viser at Aurdalslia barneskolekrets har god kapasitet frem mot 2030, mens R\u00e5 ungdomsskolekrets har kapasitetsutfordringer. Den gjeldende skolebruksplanen legger til grunn etablering av ny ungdomsskole p\u00e5 S\u00f8reide, som oppf\u00f8lging av vedtak fra forrige skolebruksplan. Arbeidet med regulering av ny ungdomsskole startet opp i 2018 og var p\u00e5 h\u00f8ring og offentlig ettersyn i 2022. Skolekapasitet og -struktur blir vurdert p\u00e5 nytt i p\u00e5g\u00e5ende arbeid med ny skolebehovsplan. St\u00f8y Planomr\u00e5det er utsatt for veitrafikkst\u00f8y, men planforslaget har krav om st\u00f8yskjermingstiltak med etablering av jordvoller innenfor felt B. Det er utarbeidet st\u00f8yrapport som viser at uteoppholdsarealer etter st\u00f8yskjermingstiltak vil f\u00e5 tilfredsstillende st\u00f8yniv\u00e5er. Bestemmelser \u00e5pner for at det ogs\u00e5 kan brukes st\u00f8yskjermer av hensyn til trafikksikkerhet og naturmangfold. PBE st\u00f8tter at masser fra omr\u00e5det kan brukes til st\u00f8yskjerming, og vurderer at st\u00f8y er tilfredsstillende l\u00f8st i planforslaget. Samferdsel og mobilitet Kryss fv. Steinsvikveien x kv. Grunnane Gjennom reguleringsprosessen har naboer og h\u00f8ringsinstanser uttrykt bekymring for trafikksikkerheten i omr\u00e5det, hvor s\u00e6rlig krysset Grunnane x Steinsvikveien er utfordrende. Gjennom prosessen er det utarbeidet flere trafikktellinger og det er vurderte ulike l\u00f8sninger. Planforslaget sikrer utbedring av T-krysset med tilstrekkelig frisikt, krysset strammes opp og det skal etableres fortau i kv. Grunnane. Langs Fv. Steinsvikvegen skal det etableres krysningspunkt og fartsdempende tiltak. Gjennomf\u00f8ring av tiltak er sikret i bestemmelser. Vestland fylkeskommune har akseptert tiltakene i fylkesveien, og PBE er positiv til endringene. Myke trafikanter PBE vurderer at planforslaget bidrar til forbedring av forholdene for myke trafikanter i omr\u00e5det. Det skal etableres nytt fortau (f_FO1-2) langs det nye boligomr\u00e5det i felt B og p\u00e5 \u00f8stsiden av kv. Grunnane (o_FO3). Det legges ogs\u00e5 opp til at myke trafikanter kan krysse kv. Grunnane. Langs fv. Steinsvikvegen legges det til rette for etablering av ny gang- og sykkelvei (o_GS1). Tiltaket kobler seg p\u00e5 eksisterende gang- og sykkelvei i s\u00f8r. PBE vurderer at tiltakene er viktig for \u00e5 ivareta sikkerheten for myke trafikanter. Planforslaget sikrer en forbedring av forbindelsene mot bussholdeplasser, barneskole i s\u00f8r og til \u00f8vrig gang- og sykkelnett. Det skal opparbeides en trappeforbindelse mellom Grunnane og \u00d8stre Nordeidbrekka i felt o_BG1. Det er sikret i bestemmelsene at snarveien (felt o_BG1 og o_TV) skal v\u00e6re offentlig tilgjengelig og \u00e5pen for allmenn ferdsel. PBE er positiv til foresl\u00e5tt turvei, og vurderer at tiltaket bidrar til \u00e5 knytte ny utbygging sammen med det eksisterende nabolaget. PBE vurderer at turveien/snarveien vil sikre g\u00e5ende, deriblant barn, en trygg kobling mot n\u00e6romr\u00e5det i vest. Sykkelparkering 5 I KPA2018 er det krav om etablering av minimum 2,5 sykkelparkeringsplasser per 100 m2 bolig, som tilsvarer minimum 49 plasser for bebyggelse i felt B og 3 plasser i felt BF1. Dette er sikret i bestemmelsene. Videre er det sikret for felt B at deler av parkeringsplassene skal settes av til sykler i ulike st\u00f8rrelser som for eksempel lastesykler og sykkelvogner. Sykkelparkeringen skal hovedsakelig l\u00f8ses i fellesanlegg i l\u00f8en, og skal v\u00e6re bak l\u00e5st d\u00f8r, eller det kan plasseres p\u00e5 ekstra areal i boder. Det skal settes av areal til sykkelvedlikehold i innend\u00f8rsanlegg. Bilparkering I KPA2018 er det krav om minimum 0,8 parkeringsplasser pr 100 m2. Det er ikke satt et maksimumskrav for ytre fortettingssone. For felt B er det sikret 0,9-1 parkeringsplass per 100 m2 bolig. Dette tilsvarer 18-20 parkeringsplasser. Parkering l\u00f8ses i parkeringskjeller under bebyggelsen. For felt BF1 er det sikret at det tillates inntil to parkeringsplasser. PBE vurderer at parkeringsdekningen bidrar til \u00e5 f\u00f8lge opp naboer sin bekymring for fremmedparkering i omr\u00e5det. Bestemmelsene \u00e5pner opp for at det kan etableres en garasje innenfor feltet. PBE vurderer at parkeringsdekningen i planforslaget er i tr\u00e5d med KPA2018. Universell utforming Soner for lek og opphold, renovasjonspunkt og sykkelparkering skal utformes i henhold til prinsipp for universell utforming. Det vil ogs\u00e5 etableres heis fra parkeringskjeller til tunet. For boenheter i bygg A1, A2 og D (omtalt i illustrasjonsplanen) sine \u00f8vre etasjer er det tillatt at adkomst ikke er universelt utformet, der terrenget er for bratt til \u00e5 l\u00f8se trinnfri adkomst. Eneboligen i felt BF1 vil heller ikke oppn\u00e5 UU-tilkomst. TEK \u00e5pner for at krav om UU-tilkomst til byggverk kan avvikes der terrenget er for bratt og kupert for \u00e5 oppn\u00e5 tilstrekkelig stigningsforhold. PBE aksepterer at ikke alle boligene i prosjektet f\u00e5r UU-tilkomst. Renovasjon Felles renovasjonsl\u00f8sning for alle boligene foresl\u00e5s innenfor bestemmelsesomr\u00e5de #1 i felt B. Den nye plasseringen frigir sentrale arealer til felles uteoppholdsareal. PBE st\u00f8tter den foresl\u00e5tte renovasjonsl\u00f8sningen, og viser til at revidert planforslaget har bedre plassering av renovasjon sammenlignet med tidligere plassering til offentlig ettersyn. Naturmangfold Det er utarbeidet en naturmangfoldrapport fra 2023 og et tilleggsnotat fra 2024 til planforslaget. Kunnskapsgrunnlaget er basert p\u00e5 befaring utf\u00f8rt av fagkyndig og kunnskap fra offentlig tilgjengelige databasert. Rapporten deler planomr\u00e5det inn i flere soner, og vurderer at sone 2 mot nord har stor verdi fordi den best\u00e5r av lavurt edell\u00f8vskog med dominans av hassel og innslag av ask. Sone 3 best\u00e5r ogs\u00e5 av hasselskog, men settes til middels verdi fordi skogen er ung. Sone 1 best\u00e5r av skj\u00f8ttet mark med f\u00e5 arter og har noe verdi. Omr\u00e5det rundt l\u00f8en har rester av eldre kulturmarksflora, sammen med ung hassel og ask, og f\u00e5r derfor verdi-middels verdi. I b\u00e5de planbeskrivelsen og PBE sitt fagnotat er planforslaget vurdert mot prinsippene i naturmangfoldloven \u00a7\u00a7 8-12. PBE vurderer at de fleste av prinsippene er tilstrekkelig ivaretatt, med unntak av \u00a7 12. PBE vurderer her at prinsippet om milj\u00f8forsvarlige driftsmetoder og teknikker i anleggsfasen ikke er tilstrekkelig ivaretatt i planforslaget. Dette inneb\u00e6rer at anleggsperioden vurderes \u00e5 kunne ha en negativ p\u00e5virkning p\u00e5 fuglelivet dersom sprenging p\u00e5g\u00e5r i hekkesesongen (april-mai). Naturmangfoldsrapporten viser til at det er sannsynlig at flere fuglearter reproduserer/hekker i omr\u00e5det. Forslagstiller har ikke \u00f8nsket \u00e5 sikre forbud mot sprengning i denne perioden. PBE anbefaler derfor at 6 milj\u00f8forsvarlige driftsmetoder og teknikker i anleggsfasen sikres i planforslaget gjennom en ny bestemmelse. Klima og energi Det er utarbeidet klimanorm som viser klimaambisjoner til planforslaget. Beregningen viser poengsum p\u00e5 0,4 av totalt 3 poeng, hvor hovedandelen er innenfor mobilitet. PBE ser positivt p\u00e5 at planforslaget omfatter gjenbruk av jordmasser, at det skal bygges i tre, og at grunnmuren til l\u00f8en skal gjenbrukes. Det er utarbeidet klimagassberegning som viser at de h\u00f8yeste utslippene knyttes til transport i drift, energi i drift og materialer. PBE vurderer det som positivt at planforslaget tillater solenergianlegg p\u00e5 tak og fasader, og oppfordrer til at det i videre prosjekteringsfaser vurderes klimareduserende tiltak. Risiko- og s\u00e5rbarhet Det er utarbeidet ROS-analyse og notat med vurdering av kvikkleireskred. Det er identifisert ni faremomenter. Avb\u00f8tende tiltak er sikret i bestemmelser. PBE vurderer at risiko- og s\u00e5rbarhetsvurderingene er dekkende. Jordvern Planforslaget forutsetter nedbygging av et gr\u00f8nt omr\u00e5de. Utbyggingsomr\u00e5det har i dag overflatedyrket jord, og det er derfor utarbeidet rapport for \u00e5 vurdere jordkvaliteten. Rapporten konkluderer med at jorden ikke er egnet som matjord. PBE vurderer at planforslaget dermed ikke har negative konsekvenser for jordbruksinteresser. Bestemmelser har krav om at toppjord innenfor hensynsone for kulturmilj\u00f8 H570 skal gjenbrukes p\u00e5 stedet, forutsatt at massene ikke rommer fremmede arter. Anbefalt vedtak PBE anbefaler f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Ytrebygda, gnr. 37, bnr. 5. m.fl., \u00d8stre Nordeidbrekka, arealplan-ID 66230000 vist p\u00e5 plankart, sist datert 09.12.2024. b. Tilh\u00f8rende reguleringsbestemmelser, sist datert 05.12.2024. 2. Med f\u00f8lgende endringer a. F\u00f8lgende bestemmelse legges til: \u00abDet tillates ikke anleggsarbeid/sprengingsaktivitet i perioden for hekke- og yngletid april-juni av hensyn til fugl og pattedyr.\u00bb \u00d8konomiske konsekvenser: Saken har ingen direkte \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det er opptatt av \u00e5 f\u00e5 opp farten p\u00e5 byutviklingen og legge til rette for \u00f8kt boligbygging i Bergen. Det er et stort behov for \u00e5 bygge flere boliger, og det m\u00e5 bygges i alle deler av kommunen. Byr\u00e5det ser derfor positivt p\u00e5 planforslaget, som legger til rette for en kompakt ny boligbygging med varierte boligtyper, gode bokvaliteter, og god tilpasning eksisterende bebyggelse i omr\u00e5det. 7 Byr\u00e5det vurderer at planforslaget i all hovedsak er i samsvar med KPA2018. Byggeh\u00f8yder og utnyttelsesgrad er tilpasset omgivelsene, og den nye bebyggelsen medf\u00f8rer ikke vesentlig reduksjon av sol- og utsiktsforhold for nabobebyggelsen. Byr\u00e5det ser positivt p\u00e5 at planforslaget legger opp til en h\u00f8yere utnyttelsesgrad og flere boliger enn det som er regulert i den gjeldende eldre reguleringsplanen fra 1992. Planomr\u00e5det er tidligere regulert til eneboliger med en utnyttelsesgrad p\u00e5 maks %-BRA 25 % (TU), mens planforslaget legger til rette for maksimal utnyttelsesgrad med %-BRA=80% p\u00e5 felt B og %-BRA=33% p\u00e5 felt BF1. Det er i tillegg positivt at planforslaget legger opp til at l\u00f8en videref\u00f8res som at historiefortellende element, og at boligbebyggelsen er tilpasset slik at verdifull hasselskog i nord kan bevares. Byr\u00e5det slutter seg i all hovedsak til PBE sine vurderinger, men har noen kommentarer til f\u00f8lgende temaer: Samferdsel Trafikk Byr\u00e5det har merket seg at naboer har innvendinger mot trafikk\u00f8kningen som f\u00f8lger av nye boliger, og at ny bebyggelse ligger n\u00e6rt eksisterende bebyggelse. Byr\u00e5det viser til at det er et stort behov for nye boliger i hele Bergen, og at eiendommen allerede er regulert til boligbygging i eldre reguleringsplan. Gjennom reguleringsprosessen er det gjort flere justeringer av planforslaget, b\u00e5de med reduksjon av antall boenheter og endringer av trafikkl\u00f8sninger. Planforslaget bidrar ogs\u00e5 til oppgradering av veisystemet og gjennomf\u00f8ring av flere trafikksikkerhetstiltak. Innspill fra BME og VLFK er ogs\u00e5 ivaretatt. Samlet s\u00e5 vurderer byr\u00e5det at viktige hensyn knyttet til trafikk og naboer er ivaretatt i planforslaget. Planforslaget bidrar ogs\u00e5 til opparbeidelse av gangforbindelser og snarveier vest for den nye boligbebyggelsen. Dette er viktig for \u00e5 knytte den nye utbyggingen sammen med det eksisterende nabolaget, og det bidrar til gode og trygge oppvekstmilj\u00f8er. Parkering Klosterhagen-erkl\u00e6ringen fremhever at \u00abParkering er viktig for mange bergensere, enten det er i tilknytning til hjem, arbeid, handel eller turomr\u00e5der\u00bb Byr\u00e5det ser positivt p\u00e5 at planforslaget legger til rette for en parkeringsdekning som er litt over den nedre grensen for sone 3 \u2013 ytre fortettingssone i KPA2018. Det legges ogs\u00e5 til rette for gode l\u00f8sninger for sykkelparkering, med gjenbruk av arealer for i l\u00f8en og egne arealer for innend\u00f8rs sykkelvedlikehold. Arkitektur og kulturmilj\u00f8 Klosterhagen-erkl\u00e6ringen fremhever at \u00abByr\u00e5det \u00f8nsker \u00e5 skape en vakker by, og vil f\u00f8re en byutvikling som fremtidens generasjoner kan se tilbake p\u00e5 med stolthet. Derfor vil byr\u00e5det legge til rette for at det legges st\u00f8rre vekt p\u00e5 kulturhistorisk og stedstilpasset arkitektur i nye byggeprosjekter som ivaretar Bergens s\u00e6rpreg\u00bb. Byr\u00e5det ser positivt p\u00e5 at den eksisterende l\u00f8en kan gjenbrukes og gjenoppf\u00f8res som et historiefortellende element, og at den nye bebyggelsen er organisert rundt l\u00f8en i en tunstruktur. Dette gir identitet og s\u00e6rpreg til det nye boligomr\u00e5det. Byr\u00e5det ser positivt p\u00e5 at planforslaget har tydelige bestemmelser om estetisk utforming og h\u00f8y estetisk kvalitet, og at flere viktige forhold er sikret i bestemmelsene. Dette omfatter blant annet krav om nye bygg skal ha fasadematerialer av tre, krav om saltak med takstein eller b\u00e5ndtekking, nye murer skal ha naturstein og et begrenset terrenginngrep. Takform med saltak er viktig for god tilpasning til b\u00e5de l\u00f8en og den eksisterende omkringliggende bebyggelsen. Eneboligen har krav om at m\u00f8neretning skal f\u00f8lge terrengets koteretning, og dette bidrar ogs\u00e5 til god tilpasning til omgivelsene. 8 Naturmangfold og jordvern Byr\u00e5det ser positivt p\u00e5 at det gjennom prosessen er utarbeidet gode kunnskapsgrunnlag om naturmangfold og jordressurser. Dette har bidratt til justeringer av den foresl\u00e5tte nye bebyggelsen slik at den verdifulle hasselskogen mot nordvest kan bevares. Byr\u00e5det er opptatt av jordvern og matberedskap, og ser p\u00e5 generelt grunnlag flere gode grunner for at dyrket jord ikke b\u00f8r nedbygges. Siden utbyggingsomr\u00e5det best\u00e5r av overflatedyrket jord, s\u00e5 er det utarbeidet rapport for \u00e5 vurdere n\u00e6rmere kvaliteten p\u00e5 jordmassene. If\u00f8lge forslagstiller s\u00e5 omfatter jorda tilkj\u00f8rte masser fra etableringen av Fv. Steinsvikvegen. Rapporten fra Norsk Landbruksr\u00e5dgivning er tydelig i sine vurderinger p\u00e5 at jordmassene har d\u00e5rlig kvalitet og er vanskelige \u00e5 drenere, og dermed ikke er egnet for gjenbruk som matjord. Byr\u00e5det har merket seg at den foresl\u00e5tte utbyggingen ikke medf\u00f8rer negative konsekvenser for jordbruksinteresser, og ser derfor positivt p\u00e5 at jordmassene kan gjenbrukes lokalt innenfor planomr\u00e5det. I tillegg til at store deler av hasselskogen bevares, s\u00e5 sikrer bestemmelsene flere viktige tiltak som bidrar til \u00e5 ivareta naturmangfold. Dette omfatter f\u00f8ringer for beplanting, lokal kompostering av tr\u00e6r som m\u00e5 fjernes, flytting av hasselbusker som kommer i konflikt med tiltak, og gjenbruk av gammel kulturmark rundt l\u00f8en. Byr\u00e5det vil fremheve at bevaringen av natur og \u00f8kosystem rundt boligomr\u00e5der ogs\u00e5 er viktig for trivsel, folkehelse og opplevelser i n\u00e6rmilj\u00f8et. Anleggsperioden kan medf\u00f8re negativ p\u00e5virkning p\u00e5 fuglelivet dersom st\u00f8yende og vibrerende aktiviteter som sprenging p\u00e5g\u00e5r i hekkesesongen (april-mai). Byr\u00e5det st\u00f8tter PBE sin vurdering om at hensynet for fuglelivet i anleggsperioden b\u00f8r ivaretas bedre i planforslaget. Byr\u00e5det vurderer at ordlyden i PBE sin anbefaling om ny bestemmelse kan oppfattes til \u00e5 gjelde alle typer anleggsarbeid. For \u00e5 presisere at hensynet for fuglelivet avgrenses til st\u00f8yende og vibrerende anleggsarbeid, og ikke alle typer anleggsarbeid, s\u00e5 anbefaler byr\u00e5det f\u00f8lgende supplering av bestemmelser (jamf\u00f8r vedtakspunkt 1.B.a): \u00abDet tillates ikke st\u00f8yende anleggsarbeid og sprengingsaktivitet i perioden for hekke- og yngletid april-juni av hensyn til fugl og pattedyr.\u00bb Konklusjon Byr\u00e5det ser positivt p\u00e5 at planforslaget legger til rette for en kompakt ny boligbygging med varierte boligtyper, gode bokvaliteter, og god tilpasning til eksisterende bebyggelse i omr\u00e5det. Det er positivt at eksisterende l\u00f8e kan gjenbrukes og gjenoppf\u00f8res, at den nye bebyggelsen er tilpasset slik at verdifull hasselskog i nordvest kan bevares, og at jordmassene kan gjenbrukes lokalt i omr\u00e5det. Byr\u00e5det vurderer at planforslaget i hovedsak er i samsvar med KPA2018. Viktige h\u00f8ringsinnspill er ivaretatt p\u00e5 en god m\u00e5te gjennom justeringer av planforslaget. Byr\u00e5det anbefaler at planforslaget blir vedtatt med foresl\u00e5tte endringer i bestemmelser. Begrunnelse for framleggelse til bystyret: Etter plan- og bygningslovens \u00a7 3-3, andre ledd, ligger det til bystyret selv \u00e5 vedta reguleringsplan, jf. \u00a7 12-12. Utvalg for milj\u00f8 og utvikling skal gi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: A. Ytrebygda, gnr. 37, bnr. 5 m.fl., \u00d8stre Nordeidbrekka, Arealplan-ID 66230000, vist p\u00e5 plankart, sist datert 09.12.2024. B. Tilh\u00f8rende reguleringsbestemmelser, sist datert 05.12.2024, med f\u00f8lgende endringer: 9 a) ny \u00a7 2.6.4: \u00abDet tillates ikke st\u00f8yende anleggsarbeid og sprengingsaktivitet i perioden for hekke- og yngletid april-juni av hensyn til fugl og pattedyr.\u00bb 2. Bestemmelser oppdateres etter bystyrets vedtak f\u00f8r kunngj\u00f8ring. Dato: 22. april 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 18.02.2025, med f\u00f8lgende vedlegg: Plankart datert 09.12.2024 Reguleringsbestemmelser datert 05.12.2024 Planbeskrivelse datert 17.12.2024 Stedsanalyse datert 04.10.2023 Merknadsskjema offentlig ettersyn datert 05.12.2024 Merknadsskjema begrenset h\u00f8ring datert 11.11.2024 Illustrasjonsplan datert 06.11.2024 Snitt og oppriss datert 06.11.2024 Perspektiver datert 14.10.2024 Sol- og skyggeillustrasjoner datert 14.10.2024 Temakart MUA, felles sol datert 14.10.2024 ROS-analyse datert 21.10.2024 VAO-rammeplan inkludert uttalelse fra Bergen Vann datert 15.10.2024 Kulturminnedokumentasjon datert 05.2029 Uttalelse fra Byantikvaren datert 31.07.2024 Klimagassberegninger datert 20.02.2024 Klimanorm datert 05.12.2024 Naturmangfoldrapport datert 10.2023 Naturmangfoldnotat datert 02.2024 Renovasjonsteknisk plan RTP datert 16.02.2024 inkl. uttalelse BIR St\u00f8yrapport datert 05.06.2024 Trafikk og mobilitetsanalyse datert 15.05.2024 Trafikkanalyse_kryss Steinsvikvegen x Grunnane datert 01.09.2023 Trafikkvurdering for kryss Grunnane x Steinsvikvegen datert 03.05.2019 Vurdering av gangm\u00f8nster datert 07.03.2019 Vegtegninger datert 30.11.2023 Vurdering jordkvalitet datert 11.08.2020 Vurdering kvikkleire datert 19.01.2024 Vurdering l\u00f8ens grunnmur datert 09.07.2019 10 "
}