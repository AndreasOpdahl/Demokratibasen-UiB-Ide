{
  "dokument_id": "134c61e5-a94d-5914-86db-88ca61614daa",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Christine \u00d8degaard (MDG), Thor Haakon Bakke (MDG), Katrine N\u00f8dtvedt (MDG) og Eline A. Haakestad (MDG) om \u00e5 legalisere lettere rusmidler med m\u00e5l om \u00e5 hindre finansiering av organisert kriminell aktivitet",
  "url": "https://bergen.kommune.no/politikere-utvalg/api/fil/bk360/11818413/Svar-pa-representantforslag-fra-Christine-Odegaard-MDG-Thor-Haakon-Bakke-MDG-Katrine-Nodtvedt-MDG-og-Eline-A-Haakestad-MDG-om-a-legalisere-lettere-rusmidler-med-mal-om-a-hindre-finansiering-av-organisert-kriminell-aktivitet",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/166075-7 Saksbehandler: Rune Tj\u00f8svold Fra Dato: 10. januar 2025 Byr\u00e5d for barnevern, sosiale tjenester og mangfold Svar p\u00e5 representantforslag fra Christine \u00d8degaard (MDG), Thor Haakon Bakke (MDG), Katrine N\u00f8dtvedt (MDG) og Eline A. Haakestad (MDG) om \u00e5 legalisere lettere rusmidler med m\u00e5l om \u00e5 hindre finansiering av organisert kriminell aktivitet Bystyrerepresentantene Christine \u00d8degaard (MDG), Thor Haakon Bakke (MDG), Katrine N\u00f8dtvedt (MDG) og Eline Aresdatter Haakestad (MDG) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forretningsutvalget behandlet saken i m\u00f8tet 05.11.2024 sak 361/24 og fattet f\u00f8lgende vedtak: 1. Representantforslag fra Christine \u00d8degaard (MDG), Thor Haakon Bakke (MDG), Katrine N\u00f8dtvedt (MDG) og Eline Aresdatter Haakestad (MDG) om \u00e5 legalisere lettere rusmidler med m\u00e5l om \u00e5 hindre finansiering av organisert kriminell aktivitet, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 29. april 2025. 3. Utvalg for helse og sosial avgir innstilling i saken. Forslaget lyder slik: I Bergen har bekymringen for \u00f8kende ungdomskriminalitet \u00f8kt, og byr\u00e5det har v\u00e5ren 2024 lagt frem en sak som tar for seg hvordan kommunen skal m\u00f8te disse utfordringene. En vesentlig del av kriminelle handlinger beg\u00e5tt i Bergen handler om illegalt salg av rusmidler. Unge er s\u00e5rbare for \u00e5 bli rekruttert til rusmilj\u00f8et fordi de kan tjene godt p\u00e5 \u00e5 selge illegale rusmidler, s\u00e6rlig om de opplever et utenforskap og manglende tilh\u00f8righet i samfunnet ellers. Det \u00e5 v\u00e6re oppr\u00f8rsk, s\u00f8kende og eksperimenterende h\u00f8rer ungdomstiden til. Mange unge tester i denne fasen i livet ulike rusmidler, selv om de fleste holder seg til alkohol. Totalt sett er det ca 25% av Norges befolkning som p\u00e5 et eller annet tidspunkt i livet har testet cannabis. For de fleste f\u00e5r dette ingen varige negative konsekvenser for videre rusbruk, helse eller livssituasjon. Samtidig er det en vesentlig risiko ved \u00e5 opps\u00f8ke rusmilj\u00f8er for \u00e5 kj\u00f8pe illegale rusmidler, som ikke handler om rusen, men om at man p\u00e5 kj\u00f8pet ogs\u00e5 etablerer kontakt med organiserte kriminelle som finansierer sin virksomhet med salg av cannabis. Studier viser at legalisering av cannabis tar b\u00e5de pengene ut av de kriminelle milj\u00f8ene, og bidrar til \u00e5 forhindre kontakt mellom kriminelle milj\u00f8er og unge. Det er ingen grunn til \u00e5 tro at g\u00e5rsdagens ruspolitikk vil l\u00f8se dagens problemer, og ungdommene fortjener at vi snakker \u00e6rlig og \u00e5pent om b\u00e5de risiko og l\u00f8sninger p\u00e5 rusfeltet fremover. I dag trengs bare ett trykk p\u00e5 mobilen, og kriminelle leverer. Det omsettes cannabis i et marked som ikke har stengetider, som ikke har alderskontroll, som ikke har kontroll over ingredienser, virkestoffer og styrkegrad, og som er helt uten opplysende informasjonskampanjer av den typen man driver med hos for eksempel Vinmonopolet. I dette markedet tilbys ogs\u00e5 andre og mer skadelige rusmidler, og inntektene havner i hendene til organiserte kriminelle. At markedet er ulovlig, har ikke stoppet det fra \u00e5 vokse frem. Forskning fra 2019 har systematisk analysert om avkriminalisering og/eller legalisering f\u00f8rer til \u00f8kt bruk, og konkluderer med at liberalisering av ruspolitikken ikke f\u00f8rer til nevneverdig 2 endret rusadferd hos unge. Det vi derimot vet er at straff stigmatiserer og virker usosialt. Det er ungdommene med minst ressurser som ikke kommer seg ut av d\u00e5rlige vaner og kriminalitet n\u00e5r de f\u00f8rst har begynt. I Oslo bruker vestkantungdom mye mer ulovlige stoffer enn \u00f8stkantungdom, men blir i mindre grad straffet for det samme som \u00f8stkantungdom. Andre land har m\u00f8tt problematikken mer pragmatisk og heller satset p\u00e5 skadereduksjon og behandling, noe som har f\u00f8rt til f\u00e6rre d\u00f8dsfall, mindre rekruttering, og lavere kriminalstatistikk. Vi m\u00e5 v\u00e5ge \u00e5 tenke nytt n\u00e5r vi ser at noe ikke fungerer, og heller vurdere kostnader og fordeler ved andre typer regulerings- og kontrollregimer. Stadig flere land og regioner legaliserer cannabis. Canada er ett av disse landene, som har en restriktiv og regulert omsetning. Likedan med flere stater i USA. Tyskland har ogs\u00e5 legalisert kj\u00f8p og besittelse av cannabis. I Canada \u00f8kte bruken av cannabis noe etter legaliseringen, fra 2019 til 2020, men falt tilsvarende fra 2020 til 2021. I l\u00f8pet av 6-7 \u00e5r tok man over 80% av \u00f8konomien til de kriminelle milj\u00f8ene. Penger som i Canada brukes til rusforebyggende tiltak. Legalisering er en vinn-vinn-vinn-situasjon: Gjennom \u00e5 regulere omsetningen kan vi s\u00f8rge for at vi struper den utstrakte kriminelle \u00f8konomien som baserer seg p\u00e5 salg av cannabis, vi reduserer rekrutteringen av unge til kriminell aktivitet, de som bruker rusmidler rekreasjonelt f\u00e5r redusert risiko for skadevirkninger, og vi struper tilgangen barn og unge har til cannabis i dag ved \u00e5 f\u00e5 markedet over i en regulert form med aldersgrense. Forslag til vedtak: 1. Bystyret ber byr\u00e5det g\u00e5 i dialog med regjeringen om \u00e5 innf\u00f8re en strengt regulert omsetning av cannabis, med m\u00e5l om tryggere rusbruk og redusert inntekt for organiserte kriminelle. 2. Bystyret ber byr\u00e5det g\u00e5 i dialog med regjeringen om \u00e5 opprette et lokalt pilotprosjekt med strengt regulert omsetning av cannabis i Bergen. 3. Bystyret ber byr\u00e5det g\u00e5 i dialog med regjeringen om \u00e5 avkriminalisere besittelse og bruk av lettere rusmidler, i tr\u00e5d med NOU 2019:26: Rusreform: fra straff til hjelp. Byr\u00e5dets vurdering av representantforslaget: Byr\u00e5det jobber for at Bergen skal ha en verdig og human rusomsorg som s\u00f8rger for at rusavhengige f\u00e5r god oppf\u00f8lging hos kommunen. Byr\u00e5det \u00f8nsker mer forebygging, og \u00e5 sikre tettere oppf\u00f8lging av unge som pr\u00f8ver rus slik at disse f\u00e5r bedre tilgang til helsehjelp. Byr\u00e5det viser til tidligere politiske sp\u00f8rsm\u00e5l knyttet til avkriminalisering av narkotika, herunder at bystyret i Oslo vedtok i april 2022 en lokal utgave av rusreformen, hvor bruk eller besittelse av narkotika til eget bruk ikke skal straffes, men bli m\u00f8tt med alternative reaksjonsformer, r\u00e5dgivning og helsehjelp, gjennom arbeid opp mot det lokale politiet. 16. februar 2023 sa Oslo-politiet nei til \u00e5 teste ut reformen. Byr\u00e5det i Oslo sendte da en foresp\u00f8rsel til Justis- og beredskapsdepartementet. I et brev 27. februar 2023 til Byr\u00e5dsavdeling for arbeid, integrering og sosiale tjenester skriver justis- og beredskapsminister Emilie E. Mehl at Justis- og beredskapsdepartementet ikke kan gj\u00f8re unntak fra loven og ikke har mulighet til \u00e5 behandle en slik s\u00f8knad. I etterkant av dette har ogs\u00e5 forslag om lokal rusreform v\u00e6rt et tema i Stortinget. Forslag om lokal rusreform er behandlet i Stortinget: \u00abDokument 8:156 S (2022\u2013 2023) \u2013 Representantforslag fra stortingsrepresentantene Ola Elvestuen, Guri Melby, Ingvild Wetrhus Thorsvik, Alfred Jens Bj\u00f8rlo og Ane Breivik om \u00e5 tillate fors\u00f8k med lokale rusreformer \u2013 vert ikkje vedteke.\u00bb Slik byr\u00e5det vurderer det, fremst\u00e5r det klart at sp\u00f8rsm\u00e5l om en lokal avkriminalisering ikke har st\u00f8tte i Stortinget eller regjering, og at lovverk knyttet til illegale rusmidler er noe som reguleres i nasjonalt regelverk. P\u00e5 denne bakgrunn vurderer byr\u00e5det at det ikke er grunnlag for \u00e5 g\u00e5 i dialog med regjeringen knyttet til avkriminalisering av illegale rusmidler. Byr\u00e5det vurderer videre at det ikke er hensiktsmessig \u00e5 gjennomf\u00f8re en lokal utredning knyttet til legalisering av illegale rusmidler all den tid dette reguleres i nasjonalt regelverk. Christine B. Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}