{
  "dokument_id": "db5d8cf4-84b8-51da-91b5-43030f58d2e0",
  "doc_type": "case_presentation",
  "kommune": 5501,
  "tittel": "Troms\u00f8 kommunes forvaltning, drift- og vedlikeholdsstrategi for kommunalt veinett 2025-2034",
  "url": "https://innsyn.tromso.kommune.no/application/getMoteDokument?dokid=2001735266",
  "tekst": "Arkivsaksnr. 24/09525-1 Saksbehandler Cathrine Falck Saksgang M\u00f8tedato Milj\u00f8-, idrett-, kultur- og 25.02.2025 samfunnsutviklingsutvalget Kommune- og byutviklingsutvalget 27.02.2025 Kommunestyret 12.03.2025 Troms\u00f8 kommunes forvaltning, drift- og vedlikeholdsstrategi for kommunalt veinett 2025-2034 Kommunedirekt\u00f8rens innstilling til vedtak: Rett vei \u2013 Troms\u00f8 kommunes forvaltning, drift og vedlikeholdsstrategi for kommunale veier vedtas. Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r for bymilj\u00f8 1 Hva saken gjelder Rett vei \u2013 er Troms\u00f8 kommunes strategi for forvaltning, drift og vedlikehold av kommunalt veinett. Dette er et retningsgivende dokument som gir oversikt over dagens situasjon og de utfordringene kommunen st\u00e5r overfor med hensyn til forvaltning, drift, og vedlikehold av det kommunale veinettet. Rett vei angir strategiske tiltak som kommunen m\u00e5 iverksette for \u00e5 ta igjen vedlikeholdsetterslepet, og sikre en hel\u00e5rsdrift av det kommunale veinettet. \u00d8konomiplan foresl\u00e5r et vedlikeholdsbudsjett som skal innhente vedlikeholdsetterslepet p\u00e5 veidekket, og et driftsbudsjett som skal ivareta hel\u00e5rsdrift av veinettet. Rett vei er kommunes f\u00f8rste styringsdokument som er utarbeidet for kommunal vegsektor, og er forankret i nasjonale retningslinjer, og lokale f\u00f8ringer. Saksutredning Bakgrunn Troms\u00f8 kommune har p\u00e5 n\u00e5v\u00e6rende tidspunkt et kommunalt veinett med et betydelig vedlikeholdsetterslep. Manglende oversikt over veiens tilstand og omfang, samt frav\u00e6ret av et system for \u00e5 systematisere stedfestet informasjon om veinettet, har gjort det utfordrende \u00e5 kvantifisere veinettet. I perioden 2022-2023 ble det utf\u00f8rt en oppm\u00e5ling av det kommunale veinettet, og veidekkets tilstand. Dette resulterte i Veirapporten 2023, som ble presentert for formannskapet og kommunestyret. Viser til Sak: 152/23, vedtatt 12.12.2023 i formannskapet, med f\u00f8lgende ordlyd: \u00abDet utarbeides en strategi for drift og vedlikehold av det kommunale veinettet i Troms\u00f8 kommune. Strategidokumentet skal bidra til \u00e5 stoppe vedlikeholdsetterslepet og til \u00e5 n\u00e5 overordna m\u00e5lsetninger om Troms\u00f8 kommune som en b\u00e6rekraftig kommune. M\u00e5lene og satsingene skal v\u00e6re overordnet og retningsgivende, og prioriteringene skal derfor videref\u00f8res i konkrete handlingsplaner koblet til \u00f8konomiperiodeplaner, og \u00e5rlige budsjett. Strategien skal v\u00e6re p\u00e5 plass f\u00f8r handlingsprogrammet for 2024 utarbeides\u00bb. Innhold Rett vei er et strategidokument som beskriver dagens situasjon og utfordringer knyttet til Troms\u00f8 kommunes veinett. Kommunen har forvaltningsansvar for 539,2 km med kommunale veier, i henhold til Veglova \u00a7 1a. Forvaltningsansvaret omfatter vei, parkeringsplasser, bussholdeplasser, kaier og veiens sideelementer. Veilovens form\u00e5l er \u00e5 sikre at offentlige veier planlegges, bygges, vedlikeholdes og driftes p\u00e5 en m\u00e5te som tjener trafikantene og samfunnet til enhver tid. Troms\u00f8 kommune, som veimyndighet, har ansvaret for \u00e5 sikre trygg og effektiv trafikkavvikling, samtidig som det tas hensyn til naboer, milj\u00f8 og andre samfunnsinteresser ivaretas. Tidligere har forvaltningen av veinettet v\u00e6rt preget av mangel p\u00e5 kartlegging og et system for \u00e5 systematisere veidata. Dette, sammen med begrensede bevilgninger og en stadig \u00f8kende mengde kommunale veier, har gjort det utfordrende \u00e5 kvantifisere forfallet, og medf\u00f8rt et vedlikeholdsetterslep. Rett vei beskriver hvordan Troms\u00f8 kommune skal ta vare p\u00e5 veinettet, og forvalte veikapitalen. Veikapital er verdien av alle de kommunale veiene, som er summen av de enkelte lagene veien best\u00e5r av, minus eventuelle skader. Systematisering av informasjon og kunnskap igjennom FDV- systemet (forvaltning, drift og vedlikehold) er en viktig forutsetning for \u00e5 forvalte veikapitalen. Dette fordrer kontinuerlig 2 kartlegging av veinettet som danner grunnlaget for langsiktig planlegging og kvantifiserer de \u00f8konomiske rammene som er n\u00f8dvendige for \u00e5 innhente vedlikeholdsetterslepet. Rett vei anbefaler at 20 prosent av veinettet b\u00f8r kartlegges hvert \u00e5r for \u00e5 oppdatere denne informasjonen, og unng\u00e5 vedlikeholdsetterslep p\u00e5 veinettet i fremtiden. Rett vei viser betydningen veien har for kommunesamfunnet, og vektlegger viktigheten av drift og vedlikehold i et bredt perspektiv for \u00e5 n\u00e5 overordne m\u00e5lsetninger i kommuneplanens samfunnsdel, et b\u00e6rekraftig Troms\u00f8. Dette gjenspeiles i strategiens m\u00e5l: M\u00e5l 1. Innhente vedlikeholdsetterslepet p\u00e5 kommunalt veinett M\u00e5l 2. Robust organisasjon M\u00e5l 3. B\u00e6rekraftig forvaltning, drift -og vedlikehold. Begrepene drift og vedlikehold er n\u00e6rt knyttet sammen. Drift er avgj\u00f8rende for \u00e5 sikre tilgjengelig infrastruktur for innbyggerne, mens vedlikehold handler om \u00e5 ivareta veikapitalen ved \u00e5 opprettholde veiene i samme standard som da de ble bygget. Derfor er vedlikehold helt n\u00f8dvendig for at veiene skal kunne driftes. Hvordan veien driftes og vedlikeholdes p\u00e5virker b\u00e5de om trafikantenes sikkerhet og mobilitet, og veien som offentlig infrastruktur b\u00f8r v\u00e6re tilgjengelig for alle. Dette har betydning for m\u00e5let om nullvekst, som inneb\u00e6rer \u00e5 f\u00e5 flere til \u00e5 g\u00e5, sykle eller velge kollektivtransport. Troms\u00f8 kommune eier per i dag 539,2 km vei, inkludert kommunale veier, fortau og gang- og sykkelveier. Disse m\u00e5 driftes og vedlikeholdes for \u00e5 sikre god fremkommelighet for alle innbyggere i Troms\u00f8 kommune. Manglende vedlikehold har f\u00f8rt til at 108 kilometer av de kommunale veiene er kategorisert som lavstandardveier. Dette inneb\u00e6rer at veiene er i s\u00e5 d\u00e5rlig stand at hvis de ikke blir vedlikeholdt med ny asfalt, m\u00e5 det investeres i ny vei. Dette er en langt mer omfattende og kostbar prosess, b\u00e5de sett fra et samfunns\u00f8konomisk og et driftsmessig perspektiv. Vinterdrift av veinettet utgj\u00f8r omentrent 80 prosent av driftsbudsjettet. Vinterdrift inneb\u00e6rer br\u00f8yting, bortkj\u00f8ring av sn\u00f8, og str\u00f8ing. Vinterdrift er kostbart, og de \u00f8konomiske ressursene som er tilgjengelige i dag, er ikke tilstrekkelige til \u00e5 ivareta en hel\u00e5rsdrift av veinettet. Et resultat av dette medf\u00f8rer at vinterdriften blir prioritert, p\u00e5 bekostning av sommerdriften. Dette f\u00f8rer til at viktige driftsaktiviteter, som trafikksikkerhetstiltak og overvannsh\u00e5ndtering, ikke blir tilstrekkelig ivaretatt. Klimaendringer, med kraftigere nedb\u00f8r, og \u00f8kte problemer med overvann p\u00e5virker veikapitalens forringelse i form av raskere nedbryting av allerede d\u00e5rlig vedlikeholdte veier. Samtidig er vinterne preget av mye sn\u00f8 kombinert med mildv\u00e6r, som fordrer at sluker og gr\u00f8fter er kartlagt, driftet og vedlikeholdt slik at de opprettholder sin funksjon. Dette er en av flere utfordringer som blir l\u00f8ftet frem i strategien. Rett vei skal v\u00e6re et strategisk dokument som legger grunnlag for langsiktig planlegging og prioriteringer. Dette for \u00e5 bidra til at kommunen oppn\u00e5r langsiktig planlegging og mer forutsigbare forventninger til de \u00f8konomiske rammene som kreves for \u00e5 opprettholde en n\u00f8dvendig standard p\u00e5 drift, samt sikre en b\u00e6rekraftig utvikling av veikapitalen. Rett vei presenterer forslag til hvordan administrasjonen skal arbeide de neste fire \u00e5rene, med en tilh\u00f8rende \u00f8konomiplan. \u00d8konomiplanen inneholder et vedlikeholdsbudsjett med m\u00e5l om \u00e5 innhente vedlikeholdsetterslepet, samt et driftsbudsjett som differensierer drift mellom sesongene, med m\u00e5l om \u00e5 ivareta en hel\u00e5rsdrift av veinettet. M\u00e5lene i strategien skal f\u00f8lges opp med konkrete tiltak. 3 Prosess Arbeidet med Rett vei har v\u00e6rt gjennomf\u00f8rt som et samarbeidsprosjekt mellom enhet for veg og enhet for bydrift, hvor f\u00f8rstnevnte har hatt prosjektledelsen. Arbeidet med Rett vei har p\u00e5g\u00e5tt siden desember 2023. Strategien Rett vei er et resultat av et tett samarbeid mellom fagenhetene, hvor man har diskutert dagens situasjon og utfordringer. Dette samarbeidet har gitt verdifull innsikt b\u00e5de erfaringsbasert og tallfestet kunnskap. Veirapporten 2023, som er utarbeidet av Sweco har dannet kunnskapsgrunnlaget for oversikt over veinettet og status p\u00e5 veidekkets tilstand. I april ble strategien sendt p\u00e5 intern h\u00f8ring i enhet for vei og enhet for bydrift, og merknader ble behandlet i arbeidsgruppa. Arbeidet med strategien Rett vei har v\u00e6rt til orientering: \u2022 29. april 2024: Eldrer\u00e5det \u2022 3. mai 2024: Milj\u00f8-, idrett-, kultur- og samfunnsutviklingsutvalget \u2022 6. mai 2024: Kommune- og byutviklingsutvalget Konklusjon Troms\u00f8 kommunes samfunnsdel, Troms\u00f8 vil, har et overordnet m\u00e5l om \u00e5 skape et b\u00e6rekraftig samfunn, med m\u00e5l om at \"Troms\u00f8 vil v\u00e6re en attraktiv by for alle\". Dette inneb\u00e6rer at Troms\u00f8 skal v\u00e6re en by der det er enkelt \u00e5 reise kollektivt, g\u00e5 eller sykle. Tiltak for \u00e5 legge til rette for et trygt, tilgjengelig og attraktivt utemilj\u00f8 fremmes som viktige. Disse tiltakene er ment \u00e5 bidra til bedre livskvalitet og trivsel blant byens innbyggere, med fokus p\u00e5 utemilj\u00f8 og mobilitet. Forvaltningsansvaret for vegnettet inng\u00e5r slik i en st\u00f8rre sammenheng. For \u00e5 n\u00e5 dette m\u00e5let er det avgj\u00f8rende \u00e5 sikre drift og vedlikehold av veinettet, slik at god fremkommelighet og trygghet opprettholdes for alle trafikanter. For at Troms\u00f8 kommune skal v\u00e6re en robust organisasjon med en b\u00e6rekraftig \u00f8konomisk forvaltning av veinettet, er det n\u00f8dvendig med strategisk planlegging og klare \u00f8konomiske rammebetingelser. Strategien Rett vei peker ut en retning for hvordan m\u00e5lene kan n\u00e5s. Rett vei er s\u00e5dant et verkt\u00f8y for beslutninger for ledelsen og politikere. Det anbefales at Rett vei - Troms\u00f8 kommunes forvaltning, drift og vedlikehold av veinettet vedtas i henhold til den foreliggende strategien, med tilh\u00f8rende \u00f8konomiplan og handlingsplan. Vedtakskompetanse Kommune- og byutviklingsutvalget Vedlegg Rett vei- Troms\u00f8 kommunes forvaltning, drift og vedlikeholdsstrategi for kommunalt veinett 2025-2034 4 "
}