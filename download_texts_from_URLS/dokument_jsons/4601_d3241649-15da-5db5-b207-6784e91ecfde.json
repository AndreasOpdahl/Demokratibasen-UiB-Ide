{
  "dokument_id": "d3241649-15da-5db5-b207-6784e91ecfde",
  "doc_type": "case_presentation",
  "kommune": 4601,
  "tittel": "Bergenhus gnr 164 bnr 477 Vinjes gate 3. Klagebehandling - avsl\u00e5tt s\u00f8knad om p\u00e5bygg i form av takterrasse",
  "url": "https://bergen.kommune.no/politikere-utvalg/api/fil/bk360/10642971/Framstilling-Bergenhus-gnr-164-bnr-477-Vinjes-gate-3-Klagebehandling-avslatt-soknad-om-pabygg-i-form-av-takterrasse",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/78031-5 Bergenhus gnr 164 bnr 477 Vinjes gate 3. Klagebehandling - avsl\u00e5tt s\u00f8knad om p\u00e5bygg i form av takterrasse Hva saken gjelder: Saken gjelder s\u00f8knad om oppf\u00f8ring av p\u00e5bygg i form av takterrasse p\u00e5 gbnr. 164/477, Vinjes gate 3. Tiltaket er allerede oppf\u00f8rt, og det ble fattet vedtak for p\u00e5legg om retting den 14.07.2023, i sak ULOV-2022/21798. Takterrassen ble oms\u00f8kt sammen med andre ulovlige tiltak, og det ble fattet vedtak om tillatelse til deler av tiltakene og vedtak om avslag p\u00e5 takterrassen den 19.04.2024. Avslaget var begrunnet i visuelle kvaliteter og at vilk\u00e5rene for dispensasjon fra krav til opprettholdelse av etablert gesimsh\u00f8yde ikke var oppfylt. Avslaget er p\u00e5klaget av ansvarlig s\u00f8ker, Kepla AS, den 07.05.2024. Tiltakshaver er Petter Bjerke F\u00e6revaag. Figur 1 - Utklipp skr\u00e5foto. Tiltaket er merket med r\u00f8d ring I reguleringsplan for Bergenhus. Jekteviken Dokken, lekeplass (planid: 4601_10780000), i kraft 1954, er eiendommen vist som eldre bebyggelse. I kommunedelplan for Bergenhus. KDP Sentrum (KDP), vedtatt 2001, er eiendommen vist som bolig. I kommuneplanens arealdel (KPA 2018), vedtatt 19.06.2019, er eiendommen vist som byfortettingssone BY1. 1 Eiendommen ligger ogs\u00e5 i hensynssone for kulturmilj\u00f8. Se avslagsvedtakets \u00a7 3.1 for utfyllende planbeskrivelse. Tiltaket krever dispensasjon fra bestemmelse til KDP \u00a7 4.6 om byggeh\u00f8yde, samt pbl. \u00a7 29-4 om avstand til nabogrense. Det er s\u00f8kt om begge dispensasjoner, men s\u00f8knad om dispensasjon fra avstand til nabogrense er ikke tilstrekkelig begrunnet. Byantikvaren har gitt uttalelse datert 18.10.2023, hvor de uttaler at de ikke kan anbefale tiltaket. Tiltaket kommer etter Byantikvarens vurdering i konflikt med omr\u00e5dets historiske verdier, spesielt taklandskapet. De er ogs\u00e5 bekymret for eventuell presedensvirkning av tiltaket. Ansvarlig s\u00f8ker opplyser at det er foretatt nabovarsling i samsvar med pbl. \u00a7 21-3, og bekrefter at det ikke er mottatt merknader. Klage: Klager anf\u00f8rer at tiltaket med en justering av visuelle kvaliteter vil v\u00e6re i samsvar med KDP \u00a7 4.4 (takterrasser og takarker, altaner og balkonger) og \u00a7 4.2 (bygning i verneverdig kulturmilj\u00f8), samt KPA \u00a7 38.3 (historiske omr\u00e5der). Klager opplyser at det er \u00f8nskelig \u00e5 komme i dialog med byantikvaren og bygningsmyndigheten, for \u00e5 i fellesskap finne en l\u00f8sning. Det anf\u00f8res at takterrassen ikke er til sjenanse for naboer/gjenboere, samt at den ikke er eksponert mot tilst\u00f8tende gater. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge og at vedtak datert 19.04.2024 opprettholdes. Fagetaten bemerker innledningsvis at tiltaket behandles som oms\u00f8kt, og at endring av tiltaket forutsetter ny s\u00f8knad. Klager m\u00e5 ogs\u00e5 selv eventuelt ta kontakt med Byantikvaren i prosessen med \u00e5 utforme ny s\u00f8knad. Fagetaten kan ikke se at det fremkommer nye, relevante moment i klagen som tilsier at man skal endre vurderingen av tiltakets visuelle kvaliteter. Takterrassen er av en ikke ubetydelig st\u00f8rrelse, og den forringer etter fagetatens skj\u00f8nn b\u00e5de byggets og bakg\u00e5rdens kulturhistoriske verdi i vesentlig grad. Takterrassen er ikke utformet i samsvar med de eksisterende omgivelsene, men inneb\u00e6rer et uheldig stilbrudd i dette fortsatt forholdsvis enhetlige, historiske omr\u00e5det. Fagetaten kan ikke se at det fremkommer nye moment som endrer vurdering av at vilk\u00e5rene for dispensasjon fra KDP Sentrum ikke er oppfylt. S\u00f8knad om dispensasjon fra pbl. \u00a7 29-4 er mangelfull, og det m\u00e5 innhentes begrunnelse og s\u00f8knaden realitetsbehandles dersom tiltaket skal innvilges. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken, og anbefaler at vedtak om avslag datert 19.04.2024 opprettholdes. Det vises til fagnotatet, som tiltredes i det vesentlige. Byr\u00e5det vil s\u00e6rlig bemerke at det kan v\u00e6re mulig \u00e5 finne en l\u00f8sning som ikke kommer i konflikt med omr\u00e5dets kulturminneverdier, men det er tiltakshavers ansvar \u00e5 finne en slik l\u00f8sning, og eventuelt s\u00f8ke veiledning hos Byantikvaren i denne prosessen. I denne saken har tiltakshaver satt i gang tiltaket uten 2 n\u00f8dvendig s\u00f8knad, og har da kommet i en situasjon der man har et ulovlig tiltak som ikke kan godkjennes uten tilpasninger som tiltakshaver selv m\u00e5 finne og be om vurdering av. Byr\u00e5det har forst\u00e5else for at dette kan oppleves vanskelig for en privatperson, men tiltakshaver er selv ansvarlig for at tiltak utf\u00f8res i samsvar med de krav som f\u00f8lger av plan- og bygningsloven og forskrifter, jf. pbl. \u00a7 23-1. Oms\u00f8kte tiltak er ogs\u00e5 ikke bare s\u00f8knadspliktig, men har krav om ansvarlige foretak. Det har, eller eventuelt skulle v\u00e6rt, profesjonelle parter involvert som kunne veiledet tiltakshaver. Oms\u00f8kte eiendom ligger i hensynssone for kulturmilj\u00f8 i Bergen sentrum, spesifisert Nyg\u00e5rdsh\u00f8yden. I Bergen kommunes KPA-veileder for kulturmilj\u00f8 er omr\u00e5det beskrevet \u00e5 v\u00e6re av nasjonal interesse, og det er s\u00e6rlig fokus p\u00e5 bevaring av fasadene. Selv om takterrassen ikke er synlig fra bakkeplan vil den v\u00e6re synlig fra h\u00f8yden, noe skr\u00e5foto viser. Med topografien i Bergen vil taket v\u00e6re synlig for mange, og i et omr\u00e5de av nasjonal interesse er det viktig \u00e5 bevare omr\u00e5dets s\u00e6rtrekk, b\u00e5de for n\u00e5v\u00e6rende og framtidige generasjoner. Byr\u00e5det er ikke negative til at man kan modernisere eldre boliger for \u00e5 bedre bokvaliteter, men dette m\u00e5 gj\u00f8res p\u00e5 en m\u00e5te som spiller p\u00e5 lag med kulturminneverdiene, ikke forringer dem. Dersom oms\u00f8kte tiltak godkjennes, kan dette ogs\u00e5 skape en forventning om at andre kan gjennomf\u00f8re samme tiltak. Med flere takterrasser uten en helhetlig plan og vurdering av p\u00e5virkning p\u00e5 kulturminneverdiene risikerer man at et omr\u00e5de av nasjonal interesse taper noe av sin verdi. Byr\u00e5det kan ikke tilr\u00e5 at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens avslagsvedtak datert 19.04.2024 opprettholdes. Klagen tas ikke til f\u00f8lge. Dato: 6. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 10.06.2024 med f\u00f8lgende vedlegg: 1. Situasjonskart 2. Flyfoto 3. Situasjonsplan 4. Klage 5. Avslag for deler av s\u00f8knaden, 19.04.2024 6. Tillatelse til tiltak for deler av s\u00f8knaden, 19.04.2024 7. Byantikvarens uttalelse 8. Tegninger 9. Nabosamtykke 10. S\u00f8knader om dispensasjon 11. ULOV-2022/21798- P\u00e5legg om opph\u00f8r av bruk, retting og ilegging av tvangsmulkt 3 "
}