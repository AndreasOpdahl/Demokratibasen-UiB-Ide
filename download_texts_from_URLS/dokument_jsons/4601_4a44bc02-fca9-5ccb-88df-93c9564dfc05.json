{
  "dokument_id": "4a44bc02-fca9-5ccb-88df-93c9564dfc05",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - tilgang til kollektivfelt",
  "url": "https://bergen.kommune.no/politikere-utvalg/api/fil/bk360/12164666/Framstilling-Horingsuttalelse-tilgang-til-kollektivfelt",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/99505-2 H\u00f8ringsuttalelse - tilgang til kollektivfelt Hva saken gjelder: Statens vegvesen har sendt forslag om endring i regelverket for tilgang til kollektivfelt p\u00e5 h\u00f8ring. Forslaget vurderer hvilke kj\u00f8ret\u00f8y som b\u00f8r ha tilgang til kollektivfelt og p\u00e5 hvilke vilk\u00e5r. H\u00f8ringsfrist: 30. april 2025 Forslagene gjelder endring av forskrift 21. mars 1986 nr. 747 om kj\u00f8rende og g\u00e5ende trafikk (trafikkregler), og forskrift 7. oktober 2005 nr. 1219 om offentlige trafikkskilt, vegoppmerking, trafikklyssignaler og anvisninger (skiltforskriften). Elbiler har hatt tilgang til kollektivfeltet siden 2005 som ett av flere tiltak for \u00e5 stimulere overgangen til nullutslippskj\u00f8ret\u00f8y. I mange kollektivfelt har et \u00f8kende antall elbiler n\u00e5 f\u00f8rt til overbelastning og redusert fremkommelighet for kollektivtransporten. Statens vegvesen foresl\u00e5r derfor flere endringer som skal sikre framkommeligheten for buss i kollektivfeltene. Oppsummert foresl\u00e5r vegvesenet at: 1. Generell tilgang til kollektivfelt for elbiler opph\u00f8rer. 2. Skilt 508.1 forbeholdes kun buss og utrykningskj\u00f8ret\u00f8y. 3. Det legges til rette for tilgang til kollektivfelt for nullutslippsvarebiler og -lastebiler, enten ved: a. bruk av underskilt eller b. \u00e5 gi generell tilgang i trafikkreglene. Statens vegvesen anbefaler alternativ b, men \u00f8nsker h\u00f8ringsinnspill p\u00e5 begge alternativene. 4. En endring av trafikkreglene og skiltforskriften slik at biogass og hydrogen sidestilles med elektrisk. 5. Trafikkreglene deles i fire ledd. I det videre utdypes de ulike forslagene: Generell tilgang til kollektivfelt for elbiler opph\u00f8rer Elbiler utgj\u00f8r en stor andel av bilparken. For at kollektivfelt fortsatt skal gi busstrafikken reell prioritet foresl\u00e5r Statens vegvesen at elbiler ikke lenger skal ha generell tilgang til kollektivfelt og sambruksfelt gjennom trafikkreglene. Det kan likevel \u00e5pnes for elbiler i kollektivfelt gjennom underskilt etter lokale vurderinger. 1 Skilt 508.1 forbeholdes kun buss og utrykningskj\u00f8ret\u00f8y Statens vegvesen ser behov for \u00e5 kunne regulere kj\u00f8refelt kun for buss. Det vil si at motorsykler, mopeder, syklister og elsparkesykler ikke vil ha tilgang der dette skiltet benyttes. Skilt 508.1 er lite i bruk i dag, og vil med denne endringen dekke et spesielt behov. Statens vegvesen antar at skilt 508.2 (med tilgang for de nevnte trafikantgruppene) fortsatt vil bli mest benyttet for skilting av kollektivfelt. Figur 1 - Skilt 508.1 og 508.2 for prioritering av kollektivtrafikk Tilgang til kollektivfelt for nullutslippsvarebiler og -lastebiler \u00c5 \u00e5pne kollektivfelt for nullutslipps vare- og lastebiler kan fremme overgangen til milj\u00f8vennlige drivstoff for n\u00e6ringskj\u00f8ret\u00f8y. Dette kan gj\u00f8res enten ved at a. de f\u00e5r tilgang ved \u00e5 bli skiltet inn med underskilt eller b. de f\u00e5r generell tilgang gjennom trafikkreglene \u00a7 5 nr. 2. Ved bruk av underskilt i alternativ a vil det v\u00e6re opp til lokal skiltmyndighet \u00e5 vurdere hvor nullutslippskj\u00f8ret\u00f8y skal skiltes inn. Her vil ansvaret for virkemiddelet legges p\u00e5 de ulike lokale skiltmyndighetene som vil kunne foreta ulike vurderinger. Bruk av underskilt vil kunne tilpasses endrete behov uten at etablerte hovedregler m\u00e5 endres. En slik regulering vil derfor st\u00e5 seg godt over tid. \u00c5 gi nullutslipps vare- og lastebiler tilgang gjennom trafikkreglene i alternativ b vil gi disse kj\u00f8ret\u00f8yene tilgang til alle kollektivfelt skiltet med skilt 508.2 (buss/taxi). Statens vegvesen anbefaler alternativ b ettersom dette kan oppfattes som enklere og mer forutsigbart for n\u00e6ringen, og gi et sterkere insentiv til \u00e5 anskaffe nullutslippskj\u00f8ret\u00f8y. Antallet elektriske varebiler og lastebiler er fremdeles er lavt og vil ikke gi kapasitetsproblemer i kollektivfeltet p\u00e5 en god stund. Dersom overgangen til nullutslipps n\u00e6ringskj\u00f8ret\u00f8y p\u00e5 lengre sikt gir utfordringer for kollektivtrafikken, vil det v\u00e6re n\u00f8dvendig \u00e5 vurdere trafikkreglene p\u00e5 nytt. Sidestille biogass og hydrogen med elektrisk fremdrift Statens vegvesen foresl\u00e5r \u00e5 sidestille biogasskj\u00f8ret\u00f8y og hydrogendrevne kj\u00f8ret\u00f8y med elektriske i trafikkreglene. Biogass- og hydrogenkj\u00f8ret\u00f8y er nullutslippskj\u00f8ret\u00f8y, men har i dag ikke tilgang til kollektivfeltet. Endringen skal gjelde for alle motorvogner, ikke bare lastebiler, for \u00e5 sikre et enklere regelverk og fremme bruk av biogass og hydrogen. Det foresl\u00e5s at teksten \u201cel\u201d eller \u201celektrisk\u201d p\u00e5 underskilt ogs\u00e5 skal omfatte hydrogendrevne og biogassdrevne motorvogner. Trafikkreglene deles i fire ledd Trafikkreglene foresl\u00e5s forenklet slik at de ulike typene felt f\u00e5r hvert sitt ledd og kan reguleres ulikt. Innspill fra Bymilj\u00f8etaten: Hovedform\u00e5let med kollektivfelt er \u00e5 sikre en effektiv kollektivtransport. Bymilj\u00f8etaten st\u00f8tter at generell tilgang til elbiler i kollektivfelt opph\u00f8rer, selv om dette vil kunne medf\u00f8re at 2 fremkommeligheten i de ordin\u00e6re kj\u00f8refeltene blir d\u00e5rligere som f\u00f8lge av at de ordin\u00e6re feltene f\u00e5r \u00f8kt samlet trafikkbelastning. Bymilj\u00f8etaten st\u00f8tter at skilt 508.1 forbeholdes buss og utrykningskj\u00f8ret\u00f8y. I h\u00f8ringen foresl\u00e5s det \u00e5 legge til rette for at nullutslippsvarebiler og -lastebiler gis tilgang til kollektivfelt. Slik tilrettelegging kan skje ved \u00e5 bruke underskilt eller ved \u00e5 gi generell tilgang til trafikkreglene. I likhet med Statens vegvesen, st\u00f8tter Bymilj\u00f8etaten sistnevnte alternativ. Vi vurderer at bruk av underskilter kan \u00f8ke risikoen for misforst\u00e5elser og usikkerhet med tanke p\u00e5 \u00e5 fastsl\u00e5 hva som er tillatt. Videre st\u00f8ttes den foresl\u00e5tte endringen i trafikkreglene og skiltforskriften med tanke p\u00e5 \u00e5 sidestille biogass og hydrogen med elektrisitet som \u00abkj\u00f8ret\u00f8y-drivstoff\u00bb. Bymilj\u00f8etaten st\u00f8tter ogs\u00e5 at trafikkreglene inndeles i fire ledd. Byr\u00e5dets vurdering og forslag til h\u00f8ringsuttalelse: Bergen er p\u00e5 god vei mot \u00e5 innfri de nasjonale m\u00e5lene om nullutslipp i veitrafikken. I januar 2025 var 49,7% av alle personbiler som passerte bomstasjonene i Bergen, elektriske. Det samme var 95,6% av de nyregistrerte bilene i 2024. Bergen er stolt av \u00e5 v\u00e6re landets elbil- hovedstad, og andelen nullutslippskj\u00f8ret\u00f8y har bidratt betydelig til \u00e5 redusere kommunens klimagassutslipp. Den raske elektrifiseringen av bilparken kan samtidig f\u00f8re til flere elbiler i kollektivfeltene, og utfordringer for busstrafikken framover. Et effektivt og attraktivt kollektivtilbud med god framkommelighet er avgj\u00f8rende for \u00e5 fremme milj\u00f8vennlig transport og st\u00f8tte opp under god byutvikling. I Bergen er det forel\u00f8pig god kapasitet i kollektivfeltene, og f\u00e5 problemer knyttet til at elbiler har tilgang. Bergen kommune anerkjenner likevel at overgangen til nullutslippskj\u00f8ret\u00f8y i trafikken kan gi behov for \u00e5 sikre framkommelighet for buss i framtiden, og er derfor positiv til forslaget om \u00e5 fjerne den generelle tilgangen til kollektivfelt for elbiler. De foresl\u00e5tte endringene gir samtidig rom for \u00e5 \u00e5pne kollektivfelt for elbiler etter lokale vurderinger. Bergen kommune mener det er sv\u00e6rt viktig at elbiler skiltes inn der det er restkapasitet i kollektivfeltene. Flere av kollektivfeltene i Bergen har i dag god kapasitet, og b\u00f8r utnyttes best mulig for \u00e5 sikre effektiv trafikkavvikling. Bergen kommune vil understreke at form\u00e5let med at elbiler mister generell adgang til kollektivfeltene, er \u00e5 bedre trafikkflyt og fremkommelighet for kollektiv. Av hensyn til trafikksikkerhet mener Bergen at sykkel, elsparkesykkel og moped som hovedregel b\u00f8r tillates der det skiltes med 508.1. Der det er h\u00f8yrestilte kollektivfelt vil syklister og mopeder i venstre felt m\u00e5tte passeres av tunge busser p\u00e5 h\u00f8yre side. I praksis vil regelen bli vanskelig \u00e5 overholde for syklister, som erfaringsmessig vil velge h\u00f8yrestilte kollektivfelt ogs\u00e5 dersom disse blir forbeholdt buss. Bergen foresl\u00e5r \u00e5 unng\u00e5 dette ved \u00e5 \u00e5pne kollektivfelt skiltet med 508.1 for sykkel, sm\u00e5 elektriske kj\u00f8ret\u00f8y og moped. Det antas at skilt 508.1 vil bli mer brukt n\u00e5r elbiler ikke omfattes av dette, og at det vil brukes der man vil unng\u00e5 varebiler i kollektivfeltet for \u00e5 legge bedre til rette for buss (og sykkel). Dette m\u00e5 veies opp mot trafikksikkerhet ved venstrestilte eller midtstilte felt der sykkel/moped eventuelt kan skiltes ut. Andelen elektriske vare- og lastebiler i Bergen er betydelig lavere enn for personbilene, og l\u00e5 p\u00e5 omtrent 14% for varebiler og 5% for lastebiler i 2024. Bergen kommune st\u00f8tter forslaget om \u00e5 gi nullutslippsvarebiler og -lastebiler tilgang til kollektivfeltet, og mener det b\u00e5de vil fremme omstilling til nullutslipp for en gruppe kj\u00f8ret\u00f8y med lav el-andel i dag, og gi bedre framkommelighet for n\u00e6ringstrafikken. Tilgangen kan sikres ved \u00e5 bruke underskilt (alternativ a) eller ved \u00e5 gi generell tilgang i trafikkreglene (alternativ b). I likhet med Statens vegvesen anbefaler Bergen kommune at elektriske vare- og lastebiler f\u00e5r generell tilgang til 3 kollektivfelt. Bergen kommune mener dette vil v\u00e6re mest forutsigbart for n\u00e6ringslivet, og gi trygghet for investeringer i nye nullutslipps vare- og lastebiler. L\u00f8sningen \u00e5pner ogs\u00e5 for at disse kj\u00f8ret\u00f8ygruppene kan skiltes ut ved behov, dersom lokale forhold tilsier det. Likestilling av biogass og hydrogenkj\u00f8ret\u00f8y med elektriske kj\u00f8ret\u00f8y i regelverket vil gi insentiver til omstilling og teknologiutvikling, og Bergen kommune st\u00f8tter innf\u00f8ring av forenklede og teknologin\u00f8ytrale regler for alle nullutslippskj\u00f8ret\u00f8y. Videre mener Bergen kommune at en forenkling av regelverket, og den foresl\u00e5tte inndelingen i fire ledd, vil bidra til tydeligere regler og mer oversiktlig skilting. Vedtakskompetanse: Reglement for Bergen bystyre og bystyreutvalgene 2023 \u2013 2027 pkt. 6.4 sjette ledd: Bystyreutvalgene kan avgi h\u00f8ringsuttalelser p\u00e5 vegne av Bergen kommune i h\u00f8ringssaker som forretningsutvalget har tildelt et utvalg. Forretningsutvalget har i m\u00f8te 11. februar 2025 i sak 47/25 fattet f\u00f8lgende vedtak: Utvalg for milj\u00f8 og byutvikling avgir h\u00f8ringssvar til \u00abH\u00f8ring \u2013 tilgang til kollektivfelt\u00bb p\u00e5 vegne av Bergen kommune. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Bergen kommune avgir h\u00f8ringsuttalelse til h\u00f8ring \u2013 tilgang til kollektivfelt slik den fremkommer av byr\u00e5dets forslag. Dato: 25. mars 2025 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. H\u00f8ringsnotat - Tilgang til kollektivfelt 2. H\u00f8ringsliste 3. Rapport - Tilgang til kollektivfelt 4. H\u00f8ring - tilgang til kollektivfelt 4 "
}