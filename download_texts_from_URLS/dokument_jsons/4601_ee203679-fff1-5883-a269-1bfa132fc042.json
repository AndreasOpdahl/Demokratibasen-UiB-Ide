{
  "dokument_id": "ee203679-fff1-5883-a269-1bfa132fc042",
  "doc_type": "case_attachment",
  "kommune": 4601,
  "tittel": "Svar p\u00e5 oppf\u00f8lging av forvaltningsrevisjon- vedtak i bystyret 22.11.2023- kvalitet i tjenesteyting ved to sykehjem",
  "url": "https://bergen.kommune.no/politikere-utvalg/api/fil/bk360/10019585/Svar-pa-oppfolging-av-forvaltningsrevisjon-vedtak-i-bystyret-22-11-2023-kvalitet-i-tjenesteyting-ved-to-sykehjem",
  "tekst": " BEHO - Kommunaldirekt\u00f8rens stab Til Intern korrespondanse Sekretariat for kontrollutvalget (Arbeidssted) V\u00e5r referanse: 2023/02156-17 v/Eli Merete Velle Saksbehandler: Bente Wergeland Dato: 3. mai 2024 Fra Byr\u00e5den for eldre, helse og omsorg Svar p\u00e5 oppf\u00f8lging av forvaltningsrevisjon- vedtak i bystyret 22.11.2023- kvalitet i tjenesteyting ved to sykehjem Deloitte gjennomf\u00f8rte en forvaltningsrevisjon av kvalitet i tjenestene ved to kommunale sykehjem i Bergen kommune. Prosjektet ble bestilt av kontrollutvalget i Bergen kommune i 2018, men ble satt p\u00e5 vent som f\u00f8lge av covid-19-pandemien. Etter vedtak i kontrollutvalget, 07.12.2022, sak 105/22, ble revisjonen gjennomf\u00f8rt i tidsrommet februar 2023 til september 2023. Rapporten ble behandlet i kontrollutvalget 4.10.23 og i utvalg for helse og sosial den 8.11.23. Form\u00e5let med forvaltningsrevisjonen var \u00e5 unders\u00f8ke i hvilken grad sykehjemmene sikrer god styring og kontroll med tjenesten gjennom deres internkontroll og om sykehjemmene har kvalitet i tjenesteyting til sine beboere. Det ble foretatt dokumentanalyse av innsamlet dokumentasjon p\u00e5 etterlevelse av rutiner og regelverk. Et utvalg av ulike yrkesgrupper av ansatte ble intervjuet, i tillegg til noen p\u00e5r\u00f8rende. Det ble gjennomf\u00f8rt samtaler med beboere, samt representanter fra brukerr\u00e5d og Eldrer\u00e5det. Deloitte gjennomf\u00f8rte planlagte og uanmeldte observasjoner p\u00e5 drift b\u00e5de p\u00e5 dag-, kvelds- og helgevakter. Det ble tatt stikkpr\u00f8ver i journaler p\u00e5 omr\u00e5dene medisinering, ern\u00e6ring, aktivitet, fallforebygging og stell. Oppdraget ble utf\u00f8rt i samsvar med gjeldende standard for forvaltningsrevisjon (RSK 001)1 og kvalitetssikret etter kravene til kvalitetssikring i Deloitte Policy Manual (DPM)2. Revisjonen omfattet to somatiske avdelinger ved to kommunale langtidssykehjem og utvelgelsen ble gjort i samarbeid med Etat for sykehjem. Det var ikke spesielle forhold eller hendelser som var bakgrunnen for utvelgelsen. Sykehjemsavdelingene ble anonymisert av hensyn til beboere og p\u00e5r\u00f8rende, og omtalt som sykehjem 1 og sykehjem 2. Rapporten viser til forbedringsomr\u00e5der og gir anbefalinger som skal bidra til at kommunen kan gj\u00f8re tjenesten bedre for beboere ved sykehjem. Basert p\u00e5 forvaltningsrevisjonens funn i unders\u00f8kelsen er revisors anbefalinger listet opp i fem hovedpunkter, med tilh\u00f8rende tiltak. Anbefalingene omhandler bemanning og arbeidsforhold for de ansatte. For beboerne gjelder anbefalingene oppf\u00f8lging innenfor omr\u00e5dene ern\u00e6ring, funksjonsniv\u00e5, aktivisering, fallforebygging og etterlevelse av rutiner for legemiddelh\u00e5ndtering. Forvaltningsrevisjon av kvalitet i tjenesteytingen ved to sykehjem ble behandlet av Bergen bystyre i m\u00f8tet 22.11.2023 sak 24/23, som fattet f\u00f8lgende vedtak: 1. Bystyret tar Deloittes forvaltningsrevisjon av kvalitet i tjenesteytingen ved to sykehjem til orientering. 1 Retningslinjer som gjelder for Deloitte 2 Retningslinjer som gjelder for Deloitte 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonsrapporten. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av april 2024. Anbefalingene i forvaltningsrevisjonen i Etat for sykehjem er fulgt opp p\u00e5 f\u00f8lgende m\u00e5te med status pr. 01.02.2024: 1. Sikre tilfredsstillende bemanning og arbeidsforhold Revisjonen viste at bemanningssituasjonen p\u00e5 de to avdelingene som ble unders\u00f8kt tidvis ble opplevd som krevende, b\u00e5de som f\u00f8lge av h\u00f8yt sykefrav\u00e6r og at grunnbemanningen ble vurdert til ikke \u00e5 v\u00e6re tilstrekkelig. Revisors vurdering var at ressurssituasjonen ved de to sykehjemmene fikk konsekvenser for beboerne, til dels ved at ansatte ikke rakk over alle oppgaver. Sykehjemmene driftes innenfor de budsjettrammer som bystyret fastsetter. Bystyret har i behandlingen av Handlings- og \u00f8konomiplan 2024-2027/Budsjett 2024 (19.12.2023, sak 52/23) vedtatt \u00e5 styrke grunnbemanningen i sykehjem med 40 millioner kroner. I bystyrets vedtak ble det presisert at midlene skal g\u00e5 til \u00e5 ansette servicemedarbeidere som kan utf\u00f8re praktiske oppgaver i avdelingene. M\u00e5let er at tiltaket skal avlaste arbeidsoppgavene til b\u00e5de sykepleiere og helsefagarbeidere, og gj\u00f8re det mer attraktivt for helsepersonell \u00e5 arbeide i tjenesten. Etat for sykehjem vil sikre at grunnbemanningen ved sykehjemmene n\u00e5 styrkes i tr\u00e5d med bystyrets budsjettbevilgning. a. Sykehjem 2 b\u00f8r gj\u00f8re en vurdering av bemanningen p\u00e5 B-siden opp mot behovet til beboerne, og sikre at bemanningen er god nok til \u00e5 gi beboerne n\u00f8dvendig oppf\u00f8lging Sykehjemmene har en finansieringsmodell og etaten p\u00e5ser at ressurser fordeles likt mellom institusjonene. Anbefalingen fra revisor er fulgt opp lokalt p\u00e5 sykehjem 2, innenfor eksisterende rammer. Sykehjemmet har endret og justert fordeling av bemanningen mellom avdelingene til \u00e5 bli mer lik. Dette forventes \u00e5 gi en mer likeverdig oppf\u00f8lging av beboerne. b. For sykehjem 1, b\u00f8r etaten gj\u00f8re n\u00e6rmere unders\u00f8kelser av arbeidsforhold og samarbeidet mellom sykepleierne og ledelsen ved sykehjemmet, og iverksette n\u00f8dvendige tiltak V\u00e5ren 2023 kom et varsel mot ledelsen ved sykehjem 1. Varselet ble h\u00e5ndtert etter retningslinjen til Bergen kommune, og prosessen ble avsluttet h\u00f8sten 2023. I oppsummeringen etter varselet ble det besluttet \u00e5 gjennomf\u00f8re en arbeidsmilj\u00f8unders\u00f8kelse. Et eksternt firma Moment organisasjon og ledelse as gjennomf\u00f8rte arbeidsmilj\u00f8unders\u00f8kelsen p\u00e5 sykehjem 1 i oktober 2023. En psykolog fra Moment presenterte resultatene for etatsdirekt\u00f8r og stab i januar 2024, og deretter for enhetsleder, avdelingsledere, sykepleiere, plasstillitsvalgte, plassverneombud og hovedtillitsvalgte. P\u00e5 bakgrunn av funnene til Moment har etaten utarbeidet en konkret handlingsplan, som er forankret i arbeidsmilj\u00f8gruppen (AMG). Handlingsplanen omfatter f\u00f8lgende omr\u00e5der: \u2022 Organisering (inkludert en ROS-analyse av dagens organisering, og mulige endringer) \u2022 Kompetanseheving (hovedtariffavtalen, tvang, avviksregistrering, system som BK360) \u2022 Informasjon og samarbeid (partssamarbeid og tverrfaglig samarbeid internt mellom sykepleiergruppen og avdelingene). \u2022 Endringene inneb\u00e6rer nyhetsbrev, faste m\u00f8ter med partene, men ogs\u00e5 mellom sykepleiergruppen og avdelingene \u2022 Turnus (vurdere innf\u00f8ring av \u00e5rsturnus og langvakter) Etaten vil f\u00f8lge opp sykehjem 1 med jevnlige m\u00f8ter gjennom 2024. I januar og februar har etatsdirekt\u00f8r v\u00e6rt p\u00e5 tre fysiske m\u00f8ter p\u00e5 sykehjemmet. Etaten vil ogs\u00e5 delta p\u00e5 ett eller flere lokale m\u00f8ter med AMG i l\u00f8pet av \u00e5ret. 2. Sikre tilfredsstillende oppf\u00f8lging av ern\u00e6ring, under dette: Ny ern\u00e6ringsretningslinje er utarbeidet og under implementering Etat for sykehjem er i gang med arbeidet p\u00e5 forbedringsomr\u00e5dene etter revisjonen, som gjelder ern\u00e6ring. Forbedringsomr\u00e5dene skal v\u00e6re tema p\u00e5 driftsoppf\u00f8lginger p\u00e5 alle sykehjemmene i 2024. Etaten arbeider med oppdatering av virksomhetens egne rutiner som resultat av endringer i nye nasjonale faglige retningslinjer for \u00e5 forebygge og behandle underern\u00e6ring. I etterkant av revisjonen utarbeidet etaten et undervisningsprogram i ern\u00e6ring til bruk p\u00e5 samtlige sykehjem. Undervisningen skal \u00f8ke kompetanse hos de ansatte p\u00e5 ern\u00e6ringsstatus, tiltak og god matomsorg. De fleste enhetene gjennomf\u00f8rte undervisning i november og desember 2023, og de resterende enhetene skal v\u00e6re ferdig i l\u00f8pet av v\u00e5ren 2024. I tillegg brukes e- l\u00e6ringskurs i Bergen kommunes kompetanseportal KS l\u00e6ring, og undervisningsfilmer om ern\u00e6ring til inspirasjon. Filmene ble spilt inn i forbindelse med matsvinnprosjektet i Bergen kommune, av leder i folkebevegelsen Spis opp maten. Filmene er distribuert til alle sykehjem og behandlingssenter. Journalsystemet GBD (Geriatrisk Basis Datasett) er et klinisk beslutningsst\u00f8tte- og journalsystem for sykehjem. GBD oppgraderes n\u00e5 slik at ny ern\u00e6ringsretningslinje kan f\u00f8lges. Det vil gi bedre dokumentasjon og kontroll p\u00e5 oppf\u00f8lging av tiltak, som for eksempel vektkontroll og m\u00e5ling av beboerne sin KMI. Enhetene oppfordres til \u00e5 ta stikkpr\u00f8ver p\u00e5 dokumentasjon. a. Sikre at beboere med risiko for underern\u00e6ring eller ved underern\u00e6ring blir veid en gang per uke i tr\u00e5d med etatens rutiner Alle pasienter og beboere skal veies hver m\u00e5ned. For pasienter og beboere med risiko for underern\u00e6ring skal dette gj\u00f8res ukentlig. Dette f\u00f8lges opp lokalt p\u00e5 alle sykehjem og behandlingssentre, og sykepleiefaglige konsulenter p\u00e5 sykehjemmene oppfordres til \u00e5 ta stikkpr\u00f8ver p\u00e5 dokumentasjon som er gjort. b. Sikre at det blir iverksatt tiltak for beboere med underern\u00e6ring og risiko for underern\u00e6ring, og at tiltakene blir dokumentert og evaluert over tid Sykehjemmene bruker risikotavler som er et verkt\u00f8y i kvalitetsforbedringsarbeidet. Risikotavlene er viktige p\u00e5minnere og et nyttig visuelt verkt\u00f8y for \u00e5 sikre ekstra oppmerksomhet p\u00e5 risikoomr\u00e5der. Tavlene gj\u00f8r det enklere \u00e5 vurdere og overv\u00e5ke pasienter og beboere med risiko for blant annet underern\u00e6ring. Pasienter og beboere som er utsatt for underern\u00e6ring eller andre relevante risikoomr\u00e5der, markeres med magneter med ulike farger som indikerer niv\u00e5et p\u00e5 risiko. Det gjennomf\u00f8res tavlem\u00f8ter daglig for \u00e5 f\u00f8lge opp de risikoreduserende tiltakene og dokumentere resultater. c. Redusere antall timer nattfaste i tr\u00e5d med etatens rutiner Tilsynet meldte at de to avdelingene ved sykehjem 1 og 2 hadde et h\u00f8yere antall timer nattfaste enn etatens gjeldende prosedyre. Nattfasten skal tilstrebes \u00e5 v\u00e6re mindre enn 11 timer. I undervisningsprogrammet som er distribuert til sykehjemmene er det laget et forslag til hvordan m\u00e5ltidene b\u00f8r fordeles i en m\u00e5ltidsklokke. M\u00e5ltidsklokken viser forslag til seks m\u00e5ltider fordelt p\u00e5 d\u00f8gnets 24 timer. Det skal tilstrebes at det ikke er mer enn 11 timer mellom siste m\u00e5ltid og f\u00f8rste m\u00e5ltid neste dag. Dette kan l\u00f8ses ved en f\u00f8rfrokost eller en energidrikk f\u00f8r stell, og/eller et sent kveldsm\u00e5ltid. Beboerne kan da f\u00e5 for eksempel yoghurt, br\u00f8dmat, frukt eller suppe. P\u00e5 natt er det enkelte beboere som f\u00e5r et enkelt m\u00e5ltid eller energidrikk dersom de er sultne. Etaten sine sykepleiefaglige konsulenter hadde nattfaste som tema p\u00e5 sitt m\u00f8te i januar 2024, som de vil f\u00f8lge opp p\u00e5 sykehjemmene videre. Det skal ogs\u00e5 v\u00e6re tema p\u00e5 etaten sin driftsoppf\u00f8lging av sykehjemmene i 2024. Byr\u00e5det vil be etaten v\u00e6re veldig oppmerksom p\u00e5 at rutiner for nattfaste blir fulgt, og at det iverksettes tiltak som kan redusere antall avvik p\u00e5 dette omr\u00e5det. d. Sykehjem 2 b\u00f8r ogs\u00e5 vurdere intervallet mellom m\u00e5ltidene, og spesielt vurdere \u00e5 forskyve tidspunktet for middag Sykehjem 2 har endret intervall mellom m\u00e5ltidene og forskj\u00f8vet middagsm\u00e5ltidet til ettermiddag. e. Vurdere tiltak for \u00e5 sikre mer valgfrihet i mat, under dette blant annet i) Rutiner for \u00e5 sikre informasjon til beboerne om ukens middagsmeny (sykehjem 1) Valgfrihet i mat f\u00f8lges opp lokalt p\u00e5 sykehjemmene. Menyen p\u00e5 sykehjem 1 er n\u00e5 tilgjengelig og synlig p\u00e5 avdelingene for beboere og p\u00e5r\u00f8rende. \u00d8nsker ikke beboer oppsatt meny, kan vedkommende velge i en \u00f8nskekostmeny. Et annet alternativ er at ansatte kan stelle i stand en enkel matrett. ii) Tilgang p\u00e5 frisk frukt/gr\u00f8nnsaker (sykehjem 1) Beboere p\u00e5 sykehjem 1 har n\u00e5 tilgang p\u00e5 frukt/gr\u00f8nnsaker. iii) Alternativer til den faste middagen (begge sykehjem) For \u00e5 styrke og kvalitetssikre arbeidet med god ern\u00e6ringspraksis er det viktig med erfaringsdeling og ideutveksling i sykehjemsetaten. Dette skjer p\u00e5 ulike arenaer og i januar 2024 m\u00f8ttes de sykepleiefaglige konsulentene fra kommunale og private ideelle sykehjem der ett tema var alternativer til den faste middagen. Det ansettes servicemedarbeidere p\u00e5 samtlige sykehjem v\u00e5ren 2024 som skal ivareta en viktig oppgave innen matomsorgen for beboerne. Servicemedarbeiderne skal kurses i ern\u00e6ring og skape gode m\u00e5ltidsituasjoner ved \u00e5 tilberede m\u00e5ltider, servere og bist\u00e5 beboere som trenger hjelp. 3. Sikre god oppf\u00f8lging av funksjonsniv\u00e5, aktivisering og stimulering, under dette: Etat for sykehjem har utarbeidet prosedyren -Hver dag hele livet. Prosedyren skal sikre individuell oppf\u00f8lging og tilpassede aktiviteter i en aktivitetsplan, samt sikre at det utarbeides aktivitetskalendere. Aktivitetene skal f\u00f8lges opp og dokumenteres i journalsystemet GBD. Aktivitets- og frivillighetskoordinator p\u00e5 hvert sykehjem har ansvar for fellesaktiviteter og utformer halv\u00e5rlige planer. Prosedyren er iverksatt p\u00e5 halvparten av langtidssykehjemmene i 2023, og skal innf\u00f8res i de \u00f8vrige sykehjemmene i l\u00f8pet av 2024. a. Sikre at alle beboere gis et reelt og variert tilbud om daglig aktivitet, tilpasset deres \u00f8nsker og behov Et variert tilbud i aktiviteter f\u00f8lges opp lokalt p\u00e5 alle sykehjem og behandlingssenter i henhold til Hver dag hele livet-prosedyre og rammevilk\u00e5r. b. Sikre at det blir dokumentert dersom beboer takker nei til aktiviteter, for \u00e5 kunne vurdere om det er gitt et godt nok tilbud Dersom beboer takker nei til aktiviteter blir tilbakemeldingen fra beboer dokumentert av den som er ansvarlig p\u00e5 vakten. Dette er for \u00e5 vurdere om beboer likte eller ikke likte aktiviteten for videre tilbud. 4. Sikre tilstrekkelig kartlegging og forebygging av fall, inkludert dokumentasjon av tiltak Se svar p\u00e5 2 b om risikotavler. Fallforebygging er et relevant risikoomr\u00e5de for risikotavlen, da sykehjemsbeboere anses \u00e5 ha en h\u00f8y risiko for fall. Ved \u00e5 sette dette p\u00e5 risikotavlen kan tiltakene f\u00f8lges opp og revurderes, og de ansatte kan gj\u00f8re endringer i fallforebyggende tiltak dersom det er n\u00f8dvendig. Sykehjemsetaten har bestilt en oppgradering i GBD slik at man kan f\u00e5 et automatisk varsel dersom det ikke foreligger en fallforebyggingsplan for beboere. Etaten er forespeilet en ferdigstilling i l\u00f8pet av v\u00e5ren 2024. Fallforebygging er tema som tas opp p\u00e5 etaten sin driftsoppf\u00f8lging av sykehjemmene. 5. Sikre etterlevelse av rutiner for legemiddelh\u00e5ndtering, under dette: Det skal gjennomf\u00f8res farmas\u00f8ytiske revisjoner ved kommunale og private-ideelle sykehjem i 2024, som skal sikre god og forsvarlig praksis i tjenestene. Dette er et krav i gjeldene lover og forskrifter3. Etat for sykehjem har ansatt en farmas\u00f8yt fra 01. april 2024, som blant annet skal ha etterlevelse av rutiner for legemiddelh\u00e5ndtering som fokusomr\u00e5de. Retningslinjen for legemiddelh\u00e5ndtering skal revideres av farmas\u00f8yten og kvalitetsr\u00e5dgivere i etaten i l\u00f8pet av 2024. Sykehjemmene har et fokus p\u00e5 legemiddelh\u00e5ndtering og f\u00f8lger opp med tiltak for \u00e5 lukke avvik og etterleve gjeldene rutiner. Legemiddelh\u00e5ndtering vil ogs\u00e5 v\u00e6re tema p\u00e5 et sykepleiefaglig konsulentm\u00f8te i v\u00e5r. a. Sikre at opplysninger om legems- og sykdomsforhold, inkludert medisinopplysninger ikke ligger tilgjengelig for uvedkommende Etaten skal innf\u00f8re digitale legemiddellister og signeringslister som skal bidra til at dokumentasjon p\u00e5 utdeling av medisin p\u00e5 sykehjemmene kan gj\u00f8res p\u00e5 en enklere og sikrere m\u00e5te. Dette skal skje ved \u00e5 etablere nye og mer brukervennlige funksjoner i GBD. b. Sykehjem 2 m\u00e5 sikre at legemidler av type A og B preparater ikke blir liggende udokumentert p\u00e5 benken p\u00e5 medisinrommet f\u00f8r kassering. Ved \u00e5 for eksempel innf\u00f8re at vedkommende som legger tablettene fra mangler lettere kunne bli oppdaget. \u00a7 4 i legemiddelforskriften inneb\u00e6rer at virksomhetsleder skal s\u00f8rge for at virksomheten har et system for h\u00e5ndtering av legemidler i reseptgruppene A og B (narkotiske stoffer og vanedannende medisin). Sykehjem 2 har endret rutine som skal sikre at A og B preparater ikke blir liggende udokumentert p\u00e5 medisinrommet f\u00f8r legemidlene kasseres. Kvalitetsr\u00e5dgiver i etaten har unders\u00f8kt praksis ved sykehjemmet og gjennomg\u00e5tt med sykepleierne hva som skal v\u00e6re gjeldene praksis i henhold til retningslinjen for legemiddelh\u00e5ndtering. c. Sykehjem 2 m\u00e5 sikre at medisintrallen ikke forlates n\u00e5r den er \u00e5pen Medisintralle skal ikke forlates ul\u00e5st ved utdeling av medisin, ettersom dette i praksis kan inneb\u00e6re at uvedkommende f\u00e5r tilgang til legemidler. \u00a7 6 i legemiddelforskriften sier at legemidler skal oppbevares forsvarlig og utilgjengelig for uvedkommende. Sykehjem 2 har endret rutine som n\u00e5 sikrer forsvarlig oppf\u00f8lging i henhold til retningslinje. Sykepleierfaglige konsulenter skal ta stikkpr\u00f8ver for \u00e5 f\u00f8lge opp forsvarlig praksis. d. Sykehjem 2 m\u00e5 sikre forsvarlig plassering av oksygentank, slik at uvedkommende ikke kan endre doseringen Revisjonen observerte en ikke tilfredsstillende praksis p\u00e5 oppbevaring av oksygenapparat. Legemiddelh\u00e5ndtering omfatter ogs\u00e5 oksygenbehandling. Bergen kommune sin prosedyre 3 Krav og veiledning om internkontroll og farmas\u00f8ytisk revisjon i ulike lover og forskrifter; -Lov om kommunale helse og omsorgstjenester for legemiddelh\u00e5ndtering pkt. 9.3 \u00abUtdeling av legemiddel utenom dosett og multidose\u00bb angir at oksygenapparatet m\u00e5 plasseres slik at dosering ikke kan endres av uvedkommende. En oksygenkonsentrator4, lager kontinuerlig lyd. Dette er sv\u00e6rt forstyrrende for beboerne og for \u00e5 skjerme dem for kontinuerlig st\u00f8y har praksis v\u00e6rt \u00e5 la den st\u00e5 utenfor rommet til beboer. N\u00e5 er det endret til at sykehjemmene kan bestille oksygenkolber med integrert ventilator, som kan v\u00e6re et alternativ til de som ikke kan ha oksygenkonsentrator inne p\u00e5 rommet pga. lyd. Alle sykehjem og behandlingssenter har bestilt O2-kolber under trykk, som ikke lager st\u00f8y og dermed kan oppbevares p\u00e5 pasientrom. a. Sikre at medisin utdeles til riktig tid Det er en rekke krav knyttet til internkontroll og h\u00e5ndtering av legemidler, jf. forskrift om legemiddelh\u00e5ndtering for virksomheter og personell som yter helsehjelp. Helsepersonell skal etter legemiddelforskriften \u00a7 7sykehjemmene s\u00f8rge for at riktig legemiddel gis til riktig pasient, i riktig dose, til riktig tid og p\u00e5 riktig m\u00e5te. Dette har revisjonen observert ikke alltid er tilfelle ved sykehjem 1 og 2. Etat for sykehjem melder at dette f\u00f8lges opp lokalt p\u00e5 alle enheter. Etaten og enhetene f\u00f8lger utvikling i avviks- og hendelsesstatistikken som skal sikre forbedret tjenestekvalitet og kontinuerlig forbedring. Avvikene rapporteres i BkStyring, som er et verkt\u00f8y for m\u00e5l og- og resultatstyring i Bergen kommune. b. Sikre at det p\u00e5f\u00f8res \u00e5rstall i skjema for utlevering av behovsmedisin, slik at det ikke kan misforst\u00e5s n\u00e5r et legemiddel er gitt Revisjonen har observert at det i medisincardex p\u00e5 sykehjem 1 og 2 kun f\u00f8res dato og m\u00e5ned for n\u00e5r behovsmedisin er gitt. I kvitteringsskjema for gitt behovslegemiddel i Bergen kommune sitt kvalitetssystem BkKvalitet, er det en egen kolonne for \u00e5 f\u00f8re p\u00e5 dato, m\u00e5ned og \u00e5r. Sykehjemmene har n\u00e5 endre p\u00e5 praksis, og f\u00f8rer ogs\u00e5 p\u00e5 \u00e5rstall. c. Sikre at p\u00e5r\u00f8rende f\u00e5r tilstrekkelig informasjon om deres n\u00e6rst\u00e5ende sine legemidler og eventuelle endringer Revisjonen oppgir at p\u00e5r\u00f8rende ved begge sykehjemmene har ulike oppfatninger n\u00e5r det gjelder tilgang p\u00e5 informasjon fra sykehjemslegene om deres n\u00e6re sine legemidler og eventuelle endringer. I Lov om pasient- og brukerrettigheter \u00a7 3-3 Informasjon til pasientens eller brukerens n\u00e6rmeste p\u00e5r\u00f8rende har p\u00e5r\u00f8rende rett til informasjon dersom pasienten eller brukeren samtykker til dette. Enhet for sykehjemsmedisin har hatt dette som tema med alle sykehjemslegene, og det f\u00f8lges opp lokalt p\u00e5 alle enheter i etterkant av revisjonen. Det p\u00e5g\u00e5r et utviklingsarbeid i p\u00e5r\u00f8rendesamarbeid generelt, der flere sykehjem deltar i et l\u00e6ringsnettverk sammen med Utviklingssenter for sykehjem og hjemmetjenester (USHT)\u2013 Vestland. Med hilsen Marte Monstad \u2013 byr\u00e5d for eldre, helse og omsorg Dokumentet er godkjent elektronisk. 4 Er et elektronisk utstyr som gir en sammenhengende tilf\u00f8rsel av oksygen ved behov. "
}