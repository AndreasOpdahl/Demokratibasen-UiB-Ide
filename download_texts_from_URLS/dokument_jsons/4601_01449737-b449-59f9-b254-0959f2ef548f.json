{
  "dokument_id": "01449737-b449-59f9-b254-0959f2ef548f",
  "doc_type": "case_presentation",
  "kommune": 4601,
  "tittel": "Festeavtale med B\u00f8nes I.L.",
  "url": "https://bergen.kommune.no/politikere-utvalg/api/fil/bk360/12044498/Framstilling-Festeavtale-med-Bones-I-L-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/07007-13 Festeavtale med B\u00f8nes I.L. Hva saken gjelder: Byr\u00e5d for n\u00e6ring, kultur og idrett foresl\u00e5r \u00e5 inng\u00e5 festeavtale med B\u00f8nes I.L. for tomt til nytt aktivitetsbygg og utvidet garderobeanlegg i Fjellsdalen, p\u00e5 deler av eiendom gnr./bnr. 20/418 og 20/1610. B\u00f8nes I.L. fester i dag gnr. 20 bnr. 1708 av Bergen kommune, der de har et klubbhus. Denne saken inneb\u00e6rer en utvidelse av dette arealet i samsvar med vedlagte s\u00f8knad fra B\u00f8nes I.L. 26.10.23. Omr\u00e5det er i tilknytning til Fjellsdalen skole og Fjellsdalen idrettsplass (kommunal kunstgressbane). Bygget skal etableres der det i dag er et gammelt, kommunalt garderobebygg/utstyrsbod og en ballbinge (begge forutsatt revet), samt noe ubebygd areal lengst s\u00f8r. Sistnevnte blir i liten grad ber\u00f8rt. Det vil kreve omfattende rehabilitering eller riving/nybygg dersom kommunen fortsatt skal ha ansvar for garderobefasilitetene m.m. tilknyttet idrettsplassen. B\u00f8nes I.L. er i ferd med \u00e5 f\u00e5 frem en endelig pris for byggeprosjektet. Rammene for bygget er satt, men innvendig programmering p\u00e5g\u00e5r fortsatt, slik at tegningene som er vedlagt i saken kan bli noe justert. N\u00e5r prisen er kjent, vil de s\u00f8ke finansiering fra aktuelle samarbeidspartnere. Vedtak i saken gj\u00f8res med forbehold om at B\u00f8nes I.L. f\u00e5r finansiering p\u00e5 plass. I rullering av anleggsdelen av idrettsplanen, vedtatt av bystyret i juni 2023, heter det om dette prosjektet at \u00abBergen kommune vil bidra med vederlagsfri festeavtale hvis forutsetningene for vederlagsfri festeavtale er til stede, og under forutsetning av at tilgang til garderober for andre brukere av den kommunale fotballbanen avtalefestes. Tiltaket prioriteres.\u00bb Verdien av gratis festetomt fra kommunen vil komme til syne i kommunens driftsbudsjetter og regnskap. Det gj\u00f8res gjeldende et bruttoprinsipp som blant annet er beskrevet i bystyresak 268/24 S\u00f8knad fra Sl\u00e5tthaug Arena AS om kommunal garanti, tilskudd og festetomt. Under punktet Vederlagsfri festeavtale vises det til at festeavgiften skal f\u00f8res som ordin\u00e6r festeavgift (inntekt) i kommunens regnskap og tilskudd til idrettsform\u00e5l (utgift) som finansierer dette. Dette m\u00e5 budsjetteres og regnskapsf\u00f8res i festeavtalens l\u00f8petid. Festeavgiften fastsettes som mellom uavhengige parter og gjeldende regelverk. Det forutsettes at det ikke skal drives kommersiell virksomhet i anlegget, og at idrettslaget har sikret n\u00f8dvendige godkjenninger til utviklingen av anlegget. Etat for bygg og eiendom er positiv til \u00e5 feste bort arealet til det aktuelle form\u00e5let. Arealet er imidlertid regulert til gr\u00f8ntform\u00e5l i Kommuneplanen. Etat for bygg og eiendom har derfor bedt om en uttalelse fra Bymilj\u00f8etaten som forvalter kommunens gr\u00f8ntareal. 1 Bymilj\u00f8etaten sier i sin uttalelse 21.05.24: \u00abP\u00e5 bakgrunn av v\u00e5r vurdering vil vi ikke frar\u00e5 at det gis tillatelse til at festearealet utvides til \u00e5 medta deler av eiendom 20/418 og 20/1610, med forbehold om at oppf\u00f8ring av nytt aktivitetsbygg hovedsakelig gj\u00f8res p\u00e5 allerede opparbeidede arealer og at terrenginngrep og fjellskj\u00e6ringer holdes til et minimum for \u00e5 unng\u00e5 negativ p\u00e5virkning p\u00e5 skog med h\u00f8y bonitet, naturtypelokalitet og friluftslivsomr\u00e5de. For \u00e5 oppn\u00e5 dette kan det v\u00e6re n\u00f8dvendig \u00e5 redusere bygningsst\u00f8rrelse og/eller \u00e5 trekke bygningen vestover Bymilj\u00f8etaten vil vurdere konsekvensene konkret ifm. plan- eller byggesaksprosess, og forbeholder seg retten til \u00e5 frar\u00e5 tiltaket dersom konsekvensene for de hensyn vi skal ivareta tilsier det.\u00bb B\u00f8nes I.L. har etter dette bekreftet at det ikke er planlagt \u00e5 gjennomf\u00f8re fjellskj\u00e6ringer, og at bygget er tilpasset slik terrenget er i dag. B\u00f8nes I.L. har hatt forh\u00e5ndskonferanse med Plan- og byggesaksavdelingen for avklaringer rundt etablering av bygget. Det forutsettes i denne sak at B\u00f8nes I.L. \u2022 f\u00e5r n\u00f8dvendige godkjenninger til utviklingen av anlegget \u2022 tar alle kostnader ved oppm\u00e5ling og fradeling \u2022 tar alle kostnader ved utbyggingen og kan dokumentere finansiering av dette \u2022 sikrer at Etat for Idrett har tilkomst til hovedbanen i byggeperioden \u2022 sikrer at dagens kunstgressbane ikke blir skadet i byggeperioden \u2022 har dialog med avdeling idrett i forbindelse med byggeprosjektet \u2022 gir andre idrettslag tilgang til garderober ved bruk av den kommunale kunstgressbanen. \u00d8konomiske konsekvenser: Etat for eiendom har beregnet at festeavgiften vil bli kr. 50 000 pr. \u00e5r for en utvidelse av festetomten med ca. 800 m2. Festeavgiften indeksreguleres \u00e5rlig med 100% av KPI. Festet gj\u00f8res vederlagsfritt for fester ved at Byr\u00e5dsavdeling for n\u00e6ring, kultur og idrett yter et tilsvarende tilskudd. Dette finansieres ved omdisponering innenfor tjenesteomr\u00e5de 13. Byr\u00e5dens vurdering og anbefaling/konklusjon: Byr\u00e5den er positiv til at B\u00f8nes I.L. vil f\u00f8re opp et nytt aktivitetsbygg for \u00e5 gi et enda bedre tilbud til barn og ungdom i B\u00f8nesomr\u00e5det. Byr\u00e5den anbefaler p\u00e5 denne bakgrunn at B\u00f8nes I.L. f\u00e5r en festeavtale p\u00e5 den aktuelle tomten p\u00e5 de oms\u00f8kte delene av eiendom gnr./bnr. 20/418 og 20/1610 i samsvar med denne saken. Det forutsettes at utbygger forholder seg til plan- og byggesaksbehandling som vil kunne p\u00e5virke realiseringstidspunktet. Det forutsettes videre at B\u00f8nes IL skal ta alle kostnader knyttet til utbyggingen. Vedtakskompetanse: Byr\u00e5dets fullmakter pkt. 2.1 vedtatt av Bergen bystyre 27. november 2024 i sak 462/24: \u00abByr\u00e5dets driftsansvar Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet.\u00bb 2 Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Forutsatt at B\u00f8nes I.L. kan dokumentere finansiering av nytt aktivitetsbygg og utvidet garderobeanlegg, inng\u00e5r B\u00f8nes I.L. og Bergen kommune avtale om festetomt for deler av eiendom gnr./bnr. 20/418 og 20/1610 med varighet p\u00e5 40 \u00e5r. 2. Festeavgiften settes til kr. 50 000 pr. \u00e5r. Festeavgiften indeksreguleres \u00e5rlig med 100% av KPI. 3. B\u00f8nes I.L. mottar et tilsvarende tilskudd fra Byr\u00e5dsavdeling for n\u00e6ring, kultur og idrett til idrettsform\u00e5l fra og med avtaleinng\u00e5else. Tilskuddet finansieres innenfor tjenesteomr\u00e5de 13. 4. Etat for bygg og eiendom gis fullmakt til \u00e5 utarbeide en festeavtale i samsvar med saken. Dato: 28. april 2025 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. Festeavtale B\u00f8nes I.L. 2. B\u00f8nes 13012023 - Plantegning 3 "
}