{
  "dokument_id": "c578171f-592c-56cf-8243-cfa36e58ffbe",
  "doc_type": "case_attachment",
  "kommune": 4601,
  "tittel": "Klage datert 05.03.2025 og 14.03.2025",
  "url": "https://bergen.kommune.no/politikere-utvalg/api/fil/bk360/12480662/Klage-datert-05-03-2025-og-14-03-2025",
  "tekst": "From: \"Tore Mundheim\" <tore@norstrand.no> Sent: Wed, 5 Mar 2025 13:28:00 +0100 To: \"Postmottak planogbygg\" <postmottak.planogbygg@bergen.kommune.no> Subject: Sak 2024/15706 og 2024/11144 - Klage p\u00e5 vedtak Categories: Postmottak PBE Det vises til vedtak om godkjenning av boligprosjekt p\u00e5 gbnr. 38/13 \u2013 sak 2024/15706 og 2024/11144. Godkjenning er gitt i f\u00f8lgende vedtak: \u2022 Vedtak fra Byr\u00e5d for byutvikling av 10.02.25 (sak 2024/130269-15). I vedtaket oppheves tidligere avslag, og det gis dispensasjon og rammetillatelse for boligprosjektet p\u00e5 n\u00e6rmere vilk\u00e5r. Klager mottok underretning om vedtaket i skriv av 14.02.25 (sak 2024/15706). \u2022 Vedtak fra Plan- og bygningsetaten av 26.02.25 (sak 2024/11144-16). I vedtaket gis det dispensasjon og rammetillatelse for boligprosjektet p\u00e5 n\u00e6rmere vilk\u00e5r. Klager mottok underretning om vedtaket i skriv av 26.02.25. Vi p\u00e5klager med dette begge de nevnte vedtak. Klage fremsettes p\u00e5 vegne av Sandsli Eiendomsutvikling AS og Roald S\u00f8vik. P\u00e5 vegne av klagerne anf\u00f8res det at vilk\u00e5rene for \u00e5 gi dispensasjon og rammetillatelse ikke oppfylles, og at s\u00f8knaden derfor m\u00e5 avl\u00e5s. Som begrunnelse vises det i hovedsak til tidligere innsendt nabomerknad fra Sandsli Eiendomsutvikling AS, samt fagetatens begrunnelse for avslag i vedtak av 02.08.24. Vi kan ikke se at det i klagerunden er fremkommet forhold som tilsier en endret vurdering av saken. Det vil i l\u00f8pet av kort tid bli innsendt n\u00e6rmere begrunnelse for klagen. Med hilsen Tore Meidell Mundheim Norstrand Eiendomsr\u00e5dgivning AS Tlf: 919 24 991 / tore@norstrand.no From: \"Tore Mundheim\" <tore@norstrand.no> Sent: Fri, 14 Mar 2025 12:59:12 +0100 To: \"Postmottak planogbygg\" <postmottak.planogbygg@bergen.kommune.no> Cc: \"Vikne, Mariell Karlsson\" <Mariell.Vikne@bergen.kommune.no>; \"Odd Monsen\" <odd.monsen@kemax.no>; \"\u00d8yvind Aarbakke\" <post@aarbakke-as.no>; \"oaarbakke@hotmail.com\" <oaarbakke@hotmail.com> Subject: Sak 2025/11459 - Innsending av begrunnelse for klage Attachments: Begrunnelse for klage.pdf Categories: Bl\u00e5 kategori Viser til klage p\u00e5 vedtak om godkjenning av boligprosjekt p\u00e5 gbnr. 38/13. Vedlagt f\u00f8lger n\u00e6rmere begrunnelse for klage. Med hilsen Tore Meidell Mundheim Norstrand Eiendomsr\u00e5dgivning AS Tlf: 919 24 991 / tore@norstrand.no Statsforvalteren i Vestland 14.03.25 v/Plan- og bygningsetaten Bergen kommune postmottak.planogbygg@bergen.kommune.no BEGRUNNELSE FOR KLAGE Det vises til vedtak om godkjenning av boligprosjekt p\u00e5 gbnr. 38/13 \u2013 sak 2024/15706 og 2024/11144. Godkjenning er gitt i f\u00f8lgende vedtak: - Vedtak fra Byr\u00e5d for byutvikling av 10.02.25 (sak 2024/130269-15). I vedtaket oppheves tidligere avslag, og det gis dispensasjon og rammetillatelse for boligprosjektet p\u00e5 n\u00e6rmere vilk\u00e5r. Klager mottok underretning om vedtaket i skriv av 14.02.25 (sak 2024/15706). - Vedtak fra Plan- og bygningsetaten av 26.02.25 (sak 2024/11144-16). I vedtaket gis det dispensasjon og rammetillatelse for boligprosjektet p\u00e5 n\u00e6rmere vilk\u00e5r. Klager mottok underretning om vedtaket i skriv av 26.02.25. Vi har i epost av 05.03.25 p\u00e5klaget begge vedtakene innenfor klagefristen. Klage er fremsatt p\u00e5 vegne av Sandsli Eiendomsutvikling AS, eier naboeiendommen bnr. 628, og Roald S\u00f8vik, eier av naboeiendommen bnr. 123. Begge har klagerett som parter i saken. Vi ettersender her n\u00e6rmere begrunnelse for v\u00e5r klage. 1. Innledning Boligprosjektet oms\u00f8kes innenfor et etablert boligomr\u00e5de, som ogs\u00e5 er avsatt til boligbebyggelse i gjeldende arealplaner. Eiendommen er i likhet med klagernes eiendommer avsatt til Bebyggelse og anlegg (Ytre fortettingssone) i kommuneplanens arealdel, samt regulert til Bolig (frittliggende sm\u00e5husbebyggelse) i plan 4601_19000000 \u2013 YTREBYGDA. GNR 38 BNR 268 MFL, S\u00d8VIKMARKA BOLIGOMR\u00c5DE. Klagerne har stor forst\u00e5else for at tiltakshaver \u00f8nsker \u00e5 utnytte det potensialet som planene gir. En vil derfor ikke motsette seg en utbygging innenfor de rammer som f\u00f8lger av nevnte arealplaner og lovens bestemmelser. Slik prosjektet n\u00e5 foreligger er det imidlertid ikke tilfellet, og klagerne er av den oppfatning at tiltaket ikke oppfyller lovens krav. L\u00f8sningene som oms\u00f8kes gir store ulemper b\u00e5de for klagerne og omgivelsene for \u00f8vrig, og en har derfor sett seg n\u00f8dt til \u00e5 p\u00e5klage vedtaket. Fra klagerne anf\u00f8res at: - Vilk\u00e5rene for \u00e5 gi dispensasjon fra regulert tilkomstl\u00f8sning er ikke oppfylt. Adresse: Storebotn 10, 5309 KLEPPEST\u00d8 E-post: tore@norstrand.no Org.nr.: 915.177.913 Internett: www.norstrand.no Telefon: 919 24 991 - Tiltaket har ikke en tilfredsstillende terrengtilpasning, og oppfyller verken kommuneplanens krav til terrengtilpasning eller lovens krav til visuelle kvaliteter. - Vilk\u00e5rene for \u00e5 godkjenne garasje plassert n\u00e6rmere enn 4 meter fra grense mot bnr. 628 er ikke oppfylt, og vedtaket mangler begrunnelse for godkjent plassering. Vi vil i det videre utdype anf\u00f8rslene n\u00e6rmere. 2. Tilkomstl\u00f8sning Gjeldende reguleringsplan for omr\u00e5det viser klart hvordan tilkomst til byggetomten og omkringliggende tomter skal l\u00f8ses. Tomtene skal ha felles tilkomst via fellesvei FV3. Denne veien er etablert, og betjener i dag boliger p\u00e5 bnr. 39 og 123. I tillegg er det vist at den skal betjene fremtidige boliger p\u00e5 bnr. 13 (byggetomten) og 628 (Sandsli Eiendomsutvikling AS sin tomt). Fremfor \u00e5 etablere tilkomst i samsvar med reguleringsplan s\u00f8kes det om \u00e5 videref\u00f8re eksisterende tilkomst over bnr. 628 som tilkomst for ny bolig. \u00c5 benytte denne l\u00f8sningen som tilkomst for ny bolig er i strid med reguleringsplanen, og krever dispensasjon eller reguleringsendring. Det er s\u00f8kt om og gitt dispensasjon. For at kommunen skal kunne gi dispensasjon m\u00e5 to vilk\u00e5r v\u00e6re oppfylt: - Dispensasjonen m\u00e5 ikke vesentlig tilsidesette hensynene bak bestemmelsen, hensynene i lovens form\u00e5lsbestemmelse eller nasjonale eller regionale interesser. - Fordelene ved en dispensasjon m\u00e5 v\u00e6re klart st\u00f8rre enn ulempene Klagerne mener ingen av vilk\u00e5rene er oppfylt, og at kommunen derfor ikke kan gi dispensasjon. a) Ber\u00f8rte hensyn og interesser 2 Vi har i tidligere nabomerknad, innsendt p\u00e5 vegne av Sandsli Eiendomsutvikling AS, pekt p\u00e5 at en dispensasjon vil forringe mange av de hensyn og interesser som her skal ivaretas. Planens funksjon som premissleverand\u00f8r Planers funksjon som premissleverand\u00f8r for fremtidig arealbruk st\u00e5r helt sentralt i plan- og bygningsloven, og skal tillegges stor vekt i en dispensasjonsvurdering. Dette gjenspeiles blant annet i lovens form\u00e5lsbestemmelse (\u00a7 1-1) hvor det i 4. ledd fremg\u00e5r at \u00abPlanlegging og vedtak skal sikre \u00e5penhet, forutsigbarhet og medvirkning for alle ber\u00f8rte interesser og myndigheter. Det skal legges vekt p\u00e5 langsiktige l\u00f8sninger, [...]\u00bb. Vi har i tidligere nabomerknad bemerket f\u00f8lgende: \u00abEn reguleringsplan har en sv\u00e6rt viktig funksjon som premissleverand\u00f8r for et omr\u00e5de, og skal bl.a. sikre forutsigbarhet for alle som ber\u00f8res av planen. Reguleringsplanen angir i dette tilfellet klart hvordan tilkomst skal l\u00f8ses dersom man \u00f8nsker \u00e5 utnytte utbyggingspotensialet som ligger i planen. Det m\u00e5 b\u00e5de utbyggere og andre forholde seg til. Eksisterende veianlegg og servitutter blir da av underordnet betydning. Disse vurderes naturligvis i planarbeidet, hvor man m\u00e5 ta stilling til om dagens l\u00f8sninger skal videref\u00f8res i planen eller endres. N\u00e5r denne avveiningen er foretatt og man har landet p\u00e5 en l\u00f8sning, er det imidlertid den man m\u00e5 forholde seg til. I dette tilfellet var vei frem til bolig p\u00e5 bnr. 13 etablert n\u00e5r planen ble vedtatt. Man valgte til tross for dette \u00e5 regulere inn en annen fremtidig tilkomst til tomten. Det er da gjort et bevisst valg som ikke uten videre kan tilsidesettes i etterf\u00f8lgende byggesak. Nabo har her forholdt seg til reguleringsplanen ved erverv av tomten, og lagt til grunn dette som fremtidig veil\u00f8sning for omr\u00e5det. En dispensasjon vil svekke den forutsigbarhet som planen er ment \u00e5 gi for Nabo.\u00bb Vi opprettholder disse merknadene, og ser at fagetaten gir uttrykk for tilsvarende. S\u00f8ker har i sin argumentasjon lagt vesentlig vekt p\u00e5 at l\u00f8sningen er en videref\u00f8ring av eksisterende situasjon og forankret i privatrettslige avtaler, noe byr\u00e5den ogs\u00e5 synes \u00e5 tilslutte seg. Vi mener dette er av underordnet betydning, og i realiteten er en omkamp p\u00e5 noe man tok stilling til allerede ved vedtagelse av planen. Situasjonen var den gang ogs\u00e5 etablert, men man valgte likevel \u00e5 regulere inn en annen tilkomst til tomten. Ved \u00e5 gi dispensasjon vil man vesentlig svekke planens funksjon som premissleverand\u00f8r for omr\u00e5det. D\u00e5rligere planmessig l\u00f8sning I tillegg til \u00e5 svekke forutsigbarheten mener vi ogs\u00e5 at selve tilkomstl\u00f8sningen vil bli langt d\u00e5rligere enn den l\u00f8sningen som fremg\u00e5r av planen. Vi har i tidligere nabomerknad bemerket f\u00f8lgende: \u00abI tillegg til svekket forutsigbarhet vurderes l\u00f8sningen ogs\u00e5 som d\u00e5rligere rent planmessig. Tilkomst er et av de mest sentrale forhold i en planprosess. I tillegg til \u00e5 sikre funksjonell tilkomst for den enkelte tomt, vil det ogs\u00e5 v\u00e6re sentralt \u00e5 sikre helhetlige l\u00f8sninger for 3 omr\u00e5det. Dette er viktig for \u00e5 sikre en arealeffektiv utbygging, oversiktlige og trafikksikre l\u00f8sninger, samt veier som kan driftes og vedlikeholdes p\u00e5 en effektiv og god m\u00e5te. I dette tilfellet er det n\u00e6rliggende \u00e5 anta at man i planarbeidet har \u00f8nsket \u00e5 f\u00e5 f\u00e6rre avkj\u00f8rselspunkt fra hovedveien. F\u00e6rre avkj\u00f8rselspunkt fra hovedveien bidrar til mer oversiktlige trafikkforhold og bedre trafikksikkerhet. En dispensasjon gj\u00f8r at dagens l\u00f8sning med to avkj\u00f8rsler rett ved siden av hverandre videref\u00f8res. Det fremst\u00e5r trafikkmessig som en d\u00e5rlig l\u00f8sning som ikke b\u00f8r aksepteres n\u00e5r man n\u00e5 skal fortette omr\u00e5det ytterligere. Ut fra flyfoto til h\u00f8yre fremst\u00e5r avkj\u00f8rselsomr\u00e5det ogs\u00e5 som sv\u00e6rt utflytende. De to avkj\u00f8rslene fremst\u00e5r som en bred avkj\u00f8rsel uten noe klart definert kj\u00f8rem\u00f8nster. Det svekker trafikksikkerheten. Ved \u00e5 etablere regulert l\u00f8sning vil man f\u00e5 et klart definert avkj\u00f8rselspunkt for alle boligene som sokner til veien. Det vil gi en langt mer oversiktlig og trafikksikker l\u00f8sning. Siden hovedveien forbi avkj\u00f8rselen ikke er opparbeidet med fortau / gang- og sykkelvei vil dette v\u00e6re ekstra viktig. Hensynet til barn, unge og myke trafikanter vil derfor bli langt bedre ivaretatt om man legger reguleringsplanen til grunn. Oms\u00f8kt l\u00f8sning vil i tillegg v\u00e6re lite arealeffektiv, da den medf\u00f8rer langt mer veiareal enn regulert l\u00f8sning. Her vises til at l\u00f8sningen vil gi to tiln\u00e6rmet parallelle veier. I tillegg f\u00e5r man et mellomliggende areal p\u00e5 bnr. 628 som er mindre nyttbart. Til sammenligning vil man ved regulert l\u00f8sning benytte FV3 som i stor grad allerede er etablert gjennom dagens vei p\u00e5 bnr. 4. Med en felles avkj\u00f8rsel i grensen mellom de to tomtene vil man f\u00e5 en god tilkomst for begge med beskjedent bruk av arealer. Det frigj\u00f8r mer areal til bebyggelse og uteoppholdsareal, som er det man \u00f8nsker \u00e5 prioritere ved fortetting. Vi mener derfor at regulert l\u00f8sning rent planmessig er en langt bedre l\u00f8sning enn oms\u00f8kt l\u00f8sning.\u00bb Vi opprettholder disse merknadene, og ser at fagetaten gir uttrykk for tilsvarende. N\u00e5r det gjelder utforming og trafikksikkerhet rundt selve avkj\u00f8rselen, har fagetaten i avslaget bl.a. uttrykt f\u00f8lgende: \u00abAvkj\u00f8rselen som s\u00f8kes benyttet inneb\u00e6rer en avkj\u00f8rsel som er ca 11 meter bred. Selv om avkj\u00f8rselen er flat, s\u00e5 er den etter v\u00e5rt skj\u00f8nn ikke oversiktlig eller trafikksikker. I dette tilfellet 4 er det mange boliger som har tilkomst forbi dette omr\u00e5det og det er regulert og opparbeidet lekeplass for omr\u00e5det som ogs\u00e5 gj\u00f8r at mange mennesker passerer her.\u00bb S\u00f8ker har i tidligere klage argumentert for at oms\u00f8kt l\u00f8sning er tilfredsstillende og trafikksikker, samt fremlagt notat fra Sivilingeni\u00f8r Helge Hopen. Av notatet fremg\u00e5r at videref\u00f8ring av dagens avkj\u00f8rsel vurderes som en noe mer trafikksikker l\u00f8sning enn regulert l\u00f8sning. Som begrunnelse vises det bl.a. til at dagens l\u00f8sning er oversiktlig og har gode siktforhold, mens regulert l\u00f8sning har redusert sikt mot S\u00f8vikmarka. Byr\u00e5den har i sitt vedtak tillagt dette momentet stor vekt, noe som bl.a. kommer til uttrykk i f\u00f8lgende avsnitt: \u00abByr\u00e5den er f\u00f8rst og fremst opptatt av god trafikksikkerhet ved dispensasjon av hensyn til antatt form\u00e5l bak regulerte avkj\u00f8rselspunkt til FV3. I denne sammenheng finner ikke byr\u00e5den grunnlag for \u00e5 stille tvil ved innholdet i notatet, som er tydelig p\u00e5 at disse forhold ivaretas. All den tid oms\u00f8kte avkj\u00f8rsel inneb\u00e6rer en oversiktlig, praktisk og trafikksikker l\u00f8sning, mener byr\u00e5den at hensynene ikke blir \u00abvesentlig tilsidesatt\u00bb, jf. pbl. \u00a7 19-2.\u00bb Klagerne mener det er grunn til \u00e5 stille sp\u00f8rsm\u00e5l ved flere av de vurderinger som gj\u00f8res i notatet, og at det i beste fall etterlater et unyansert inntrykk. For det f\u00f8rste fremst\u00e5r det som \u00e5penbart at en l\u00f8sning med to avkj\u00f8rsler tett p\u00e5 hverandre, som delvis smelter sammen i et utflytende veiareal uten klart definert avgrensing og kj\u00f8rem\u00f8nster, trafikkmessig vil v\u00e6re en d\u00e5rligere l\u00f8sning enn en felles avkj\u00f8rsel med klart definert avgrensning og kj\u00f8rem\u00f8nster. Det er disse to situasjonene som er vurderingstemaet i denne saken, ikke en vurdering av om oms\u00f8kt avkj\u00f8rsel isolert sett er bedre enn regulert avkj\u00f8rsel. For det andre er det p\u00e5fallende at manglende frisikt i den regulerte avkj\u00f8rselen benyttes som argument for at oms\u00f8kt avkj\u00f8rsel er mer trafikksikker. Dersom det er mangler knytt til frisikt for den regulerte avkj\u00f8rsel, vil den naturlige l\u00f8sning v\u00e6re p\u00e5 stille krav i byggesaken om at dette blir utbedret. Det gj\u00f8res i sv\u00e6rt mange byggesaker hvor hekker, gjerder, postkassestativ o.a. kommer i konflikt med n\u00f8dvendig frisikt. For det tredje vil eventuelle mangler ved regulert l\u00f8sning vanskelig v\u00e6re et argument for \u00e5 etablere en parallell l\u00f8sning ved siden av den regulerte. Dersom man vurderer at tilkomst for omr\u00e5det b\u00f8r l\u00f8ses p\u00e5 en annen m\u00e5te enn det som er regulert, vil hovedregelen snarere v\u00e6re at man foretar en omregulering for \u00e5 f\u00e5 p\u00e5 plass en ny og bedre l\u00f8sning. Ved en slik prosess vil man ogs\u00e5 kunne gj\u00f8re andre justeringer i planen, slik at man sikrer en helhetlig l\u00f8sning og planens funksjon som premissleverand\u00f8r. For det fjerde mener klagerne at man undervurderer ferdselen i omr\u00e5det, og at en m\u00e5ling av ferdsel p\u00e5 dagtid (hvor de fleste er p\u00e5 jobb og skole) ikke n\u00f8dvendigvis gir et riktig bilde. Det er n\u00e6rliggende \u00e5 anta at ferdselen er st\u00f8rre utover ettermiddag og kveld, n\u00e5r mange skal p\u00e5 fritidsaktiviteter o.l., samt p\u00e5 morgenen, n\u00e5r mange skal p\u00e5 jobb og skole. Aktiviteten vil sannsynligvis ogs\u00e5 v\u00e6re st\u00f8rre i sommerhalv\u00e5ret, hvor det ogs\u00e5 m\u00e5 p\u00e5regnes at barn og unge benytter denne typen veiarealer mer aktivt til sykling og lek. For det femte er trafikksikkerhetsaspektet ved \u00e5 legge tilkomst tvers gjennom en annen tomt ikke hensyntatt. Trafikksikkerheten ved fremtidig utbygging av bnr. 628 vil \u00e5penbart bli forringet som f\u00f8lge av at tomten f\u00e5r en vei tvers gjennom tomten. En vil ved utbygging v\u00e6re avhengig av \u00e5 benytte 5 arealer p\u00e5 begge sider av veien, med det resultatet at beboere vil m\u00e5tte krysse veien n\u00e5r de skal bevege seg mellom arealene. Veien vil ogs\u00e5 komme sv\u00e6rt tett p\u00e5 bygg og utearealer, med det farepotensial det representerer. Samlet mener klagerne derfor at en dispensasjon vil gi d\u00e5rligere utforming og trafikksikkerhet rundt selve avkj\u00f8rselen enn regulert l\u00f8sning. Ved vurdering av l\u00f8sningen m\u00e5 man ogs\u00e5 se hen til virkningene den har for arealdisponeringen for \u00f8vrig. Fagetaten har her bl.a. uttrykt f\u00f8lgende i avslaget: \u00ab[...] Den regulerte l\u00f8sningen legger ogs\u00e5 til rette for en bedre utnyttelse av 13/628 som boligeiendom. [...] Dispensasjon fra reguleringsplanen f\u00f8rer til at 13/628 f\u00e5r et vesentlig mindre areal som kan bebygges. Etter v\u00e5r oppfatning kan ikke l\u00f8sningen som inng\u00e5r i s\u00f8knaden regnes som forutsigbar. Eier av 36/628 har merknader til plasseringen og har anbefalt at avkj\u00f8rselen leges til regulert l\u00f8sning.\u00bb Vi deler her fagetatens syn, og mener dette forholdet er tillagt for liten vekt i byr\u00e5dens vedtak. Fra byr\u00e5den er det sagt f\u00f8lgende: \u00abDet er klart at oms\u00f8kte avkj\u00f8rsel vil ha betydning for hvordan gbnr. 36/628 kan utnyttes. Byr\u00e5den mener likevel at det m\u00e5 tillegges vekt at det er tale om \u00e5 videref\u00f8re en etablert situasjon, som har vedvart i flere ti\u00e5r og er forankret i privatrettslige avtaler tilknyttet fradeling av naboeiendommen i 2005, jf. avtalt veirett i skj\u00f8tet doknr. 40212 tinglyst 22.11.2005 og delingssaken fra 2005. Det springende punkt er imidlertid at oms\u00f8kte dispensasjon ikke utelukker utbygging p\u00e5 naboeiendommen. Det vil si at byr\u00e5den ikke finner grunnlag for at avkj\u00f8rselens plassering over gbnr. 36/628 utgj\u00f8r en avgj\u00f8rende ulempe, all den tid restarealet er tilstrekkelig for eventuell fremtidig utbygging.\u00bb Etter v\u00e5r vurdering ivaretar ikke kommunen sin rolle som plan- og bygningsmyndighet, n\u00e5r det utelukkende ses hen til at dispensasjonen ikke utelukker utbygging p\u00e5 tomten. Som plan- og bygningsmyndighet skal kommunen bl.a. se hen til at det tilrettelegges for arealeffektiv utbygging, tjenlige eiendomsforhold og gode bokvaliteter. Dette er offentligrettslige hensyn som klart tilsidesettes her. Veien vil for det f\u00f8rste legge beslag p\u00e5 tomteareal som reguleringsplanen forutsetter skal kunne benyttes til bolig, uteareal, parkering m.m. for tomten. Det vil gj\u00f8re at tomten f\u00e5r mindre areal tilgjengelig for de funksjoner som en boligtomt skal ivareta, og dermed d\u00e5rligere bokvaliteter. Utnyttelsesgraden for tomten blir ogs\u00e5 misvisende, da den er basert p\u00e5 et st\u00f8rre areal enn det som er realiteten. Vi finner her grunn til \u00e5 bemerke at bnr. 628 allerede i utgangspunktet har et relativt begrenset tomteareal. Totalt tomteareal er p\u00e5 721,1 kvm, hvorav ca. 30 kvm allerede er b\u00e5ndlagt som veiareal i gjeldende reguleringsplan. Tilgjengelig utbyggingsareal er da ca. 690 kvm, hvor man n\u00e5 vil beslaglegge ytterligere 50 kvm for veitilkomst til bnr. 13. I dette tilfellet er det heller ikke bare selve arealbeslaget som er problemet, men veiens plassering p\u00e5 tomten. Slik veien er anlagt vil arealet mellom de to veiene bli avsk\u00e5ret fra resten av boligtomten. Det gj\u00f8r at det blir vanskelig \u00e5 utnytte arealet p\u00e5 en hensiktsmessig m\u00e5te, noe som vil legge klare 6 begrensninger p\u00e5 mulighetene for \u00e5 opparbeide tomten p\u00e5 en m\u00e5te som sikrer arealeffektive l\u00f8sninger, funksjonelle uteareal og gode bokvaliteter. Totalt vil n\u00e6rmere 200 kvm av tomtens totale areal v\u00e6re enten v\u00e6re avsatt til veiareal eller avsk\u00e5ret som f\u00f8lge av veiareal. Det gir et vesentlig redusert utbyggingspotensial for tomten. Hensynet til et arealeffektivt utbyggingsm\u00f8nster taler ogs\u00e5 mot \u00e5 akseptere en l\u00f8sning med to parallelle veier, med det \u00f8kte arealbeslag det medf\u00f8rer. V\u00e5r vurdering er at dette medf\u00f8rer en klar tilsidesetting av hensyn som b\u00e5de reguleringsplanen og loven er ment \u00e5 ivareta. Ulemper for bnr. 628 I tillegg til \u00e5 v\u00e6re en planmessig d\u00e5rligere l\u00f8sning vil oms\u00f8kt l\u00f8sning ogs\u00e5 gi klare ulemper for bnr. 628. Vi opprettholder her tidligere nabomerknad, hvor det er bemerket f\u00f8lgende: \u00abL\u00f8sningen inneb\u00e6rer veitilkomst for ny bolig rett gjennom tomten, hvilket naturlig vil begrense utbyggingspotensialet gjennom arealbeslaget som veien utgj\u00f8r. I tillegg vil veien ogs\u00e5 medf\u00f8re at den \u00f8stlige del av tomten blir avsk\u00e5ret fra tomten for \u00f8vrig. Selv om arealet selvf\u00f8lgelig kan benyttes til parkering o.l. vil det \u00e5penbart gi en forringelse av arealet. Det gj\u00f8r det ogs\u00e5 vanskeligere \u00e5 finne gode l\u00f8sning n\u00e5r det kommer til utforming av bebyggelse og utomhusanlegg, som igjen vil kunne p\u00e5virke bokvalitetene negativt. En dispensasjon vil derfor bidra til mer uhensiktsmessige eiendomsforhold.\u00bb Vi registrerer at det fra byr\u00e5den vektlegges at det er snakk om videref\u00f8ring av en etablert situasjon, og at veil\u00f8sningen er sikret gjennom veirett. Dette er etter v\u00e5r vurdering av liten betydning i denne saken, all den tid man gjennom reguleringsplanen har tatt stilling til hvordan situasjonen skal v\u00e6re ved fremtidig utvikling av omr\u00e5det. Dette har klager innrettet seg etter, og det m\u00e5 ogs\u00e5 s\u00f8ker gj\u00f8re. Vi viser ellers til forutg\u00e5ende punkt, hvor det er synliggjort hvor inngripende denne l\u00f8sningen vil v\u00e6re for utbyggingspotensialet p\u00e5 tomten. Selv om bnr. 628 fortsatt vil v\u00e6re mulig \u00e5 bebygge, vil en slik l\u00f8sning ha vesentlig innvirkning p\u00e5 kvalitetene ved et fremtidig prosjekt. Det vil ogs\u00e5 ha stor betydning for om tomten kan bebygges med ene- eller tomannsbolig. Samlet Samlet fremst\u00e5r det her som klart at en dispensasjon vil medf\u00f8re en vesentlig tilsidesettelse av de hensyn som planen er ment \u00e5 ivareta, samt de i loven angitte hensyn. b) Fordeler ved dispensasjon Dersom man mot formodning skulle konkludere med at ber\u00f8rte hensyn og interesser ikke blir vesentlig tilsidesatt, er det likevel ikke tilstrekkelig til \u00e5 gi dispensasjon. Fordelene ved \u00e5 gi dispensasjon m\u00e5 i tillegg v\u00e6re klart st\u00f8rre enn ulempene. Som vist til over er det i denne saken betydelige ulemper ved \u00e5 gi en dispensasjon. Det kreves derfor tilsvarende st\u00f8rre fordeler i andre enden for \u00e5 kunne gi dispensasjon. 7 Vi kan ikke se at det er tilfelle, og noterer oss at byr\u00e5den ogs\u00e5 uttrykker tvil rundt dette gjennom f\u00f8lgende formulering: \u00abByr\u00e5den stiller seg i st\u00f8rre grad sp\u00f8rrende til om fordelene ved dispensasjon er \u00abklart st\u00f8rre enn ulempene\u00bb, jf. pbl. \u00a7 19-2. Vektingen av fordeler og ulemper som gj\u00f8res gjeldende, skal hovedsakelig bero p\u00e5 forhold av betydning for kommunens areal- og ressursdisponering. I denne sammenheng har fagetaten uttrykt at dispensasjon vil medf\u00f8re d\u00e5rlige arealdisponering, med videre henvisning til inngitte merknader fra nabo p\u00e5 gbnr. 36/628.\u00bb Vi vil i det videre kommentere de fordeler som s\u00f8ker og byr\u00e5den har vist til som del av sin begrunnelse. Bedre trafikksikkerhet og utforming av avkj\u00f8rsel Det anf\u00f8res at oms\u00f8kt l\u00f8sning vil gi bedre trafikksikkerhet og bedre utforming av avkj\u00f8rsel. Vi mener det ikke er riktig, og viser til begrunnelse som fremg\u00e5r over. Etter klagernes vurdering er dette derfor ikke en reell fordel som det er grunn for \u00e5 tillegge vekt. Muliggj\u00f8r utbygging Det anf\u00f8res at veil\u00f8sningen vil muliggj\u00f8re utbygging p\u00e5 tomten, og fra s\u00f8ker henvises det blant annet til at man ikke har rettigheter til \u00e5 benytte den regulerte l\u00f8sning. Vi mener manglende rettigheter har liten relevans i saken. Dersom s\u00f8ker \u00f8nsker \u00e5 utnytte det utbyggingspotensial som reguleringsplanen gir, vil en p\u00e5 vanlig m\u00e5te m\u00e5tte fremskaffe de rettigheter som er p\u00e5krevd. En mulig l\u00f8sning kan da v\u00e6re \u00e5 medvirke til den jordskifteprosess som Sandsli Eiendomsutvikling AS har initiert. De har i lenger tid jobbet for \u00e5 f\u00e5 omskipet veiretter i omr\u00e5det, slik at man kan f\u00e5 etablert felles tilkomst for bnr. 13 og 628 via regulert fellesvei. Det er i den forbindelse ogs\u00e5 innlevert skisse for hvordan slik tilkomst kan etableres (se utklipp under). 8 Etter krav fra s\u00f8kers advokat ble jordskiftesaken avvist tidligere i \u00e5r grunnet prosessuelle forhold. Bakgrunnen var at bnr. 4 ikke var angitt som part i saken, hvilket var en forutsetning siden de eier grunnen under den regulerte veien. Sandsli Eiendomsutvikling AS tar sikte p\u00e5 \u00e5 f\u00e5 rettet opp i de prosessuelle forhold og bringe saken inn for jordskifteretten p\u00e5 ny. Dersom s\u00f8ker \u00f8nsker \u00e5 f\u00e5 rettigheter i den regulerte veitraseen er det naturlig at en bidrar konstruktivt i den videre prosess. Reduserte terrenginngrep og mer hensiktsmessig utbygging Det anf\u00f8res at veil\u00f8sningen vil gi reduserte terrenginngrep og en mer hensiktsmessig utbygging av tomten. Etablering av innkj\u00f8ring til tomten fra regulert fellesvei vil gi en del terrenginngrep, da terrenget her ligger h\u00f8yere enn veien. En forskyving av veien som foresl\u00e5tt i jordskiftesaken (se utklipp over) vil imidlertid redusere terrenginngrepet, i tillegg til at det da kan etableres felles avkj\u00f8rsel for de to tomtene. Selv om reduserte terrenginngrep ved oms\u00f8kt l\u00f8sning isolert sett vil kunne anses som en fordel, er det ikke ensbetydende med at man da f\u00e5r et prosjekt med bedre terrengtilpasning. Etter v\u00e5r vurdering ville terrengtilpasningen i prosjektet blitt langt bedre om man sprengte seg ned, og etablerte en bolig med underetasje inn mot terreng. Ut fra topografi og regulert tilkomst ligger forholdene sv\u00e6rt godt til rette for en slik l\u00f8sning. Man vil da f\u00e5 en bolig som tar opp terrengforskjeller gjennom bygningskroppen, og hvor man i stor grad kan unng\u00e5 murer og oppfylling mot \u00f8st / nord\u00f8st. Boligens 2. etasje vil samtidig kunne etableres med direkte tilgang til de h\u00f8yereliggende deler av tomten, hvor man kan f\u00e5 uteoppholdsareal mot s\u00f8r / s\u00f8rvest med sv\u00e6rt gode kvaliteter. Vi er derfor uenig i at oms\u00f8kt tilkomstl\u00f8sning vil gi fordeler i form av et bedre terrengtilpasset prosjekt. Prosjektet er tvert imot sv\u00e6rt d\u00e5rlig terrengtilpasset. Man har tilsynelatende tatt utgangspunkt i tomtens h\u00f8yeste punkt, hevet de \u00f8vrige deler av tomten til samme planeringsh\u00f8yde, og deretter plassert en bolig i 2 etasjer p\u00e5 toppen. Konsekvensen av dette er et ruvende prosjekt med omfattende murer / fyllinger mot \u00f8st / nord\u00f8st, noe som vanskelig kan anses som en fordel. Samlet Samlet fremst\u00e5r det her som klart at fordelene ved en dispensasjon ikke er klart st\u00f8rre enn ulempene. c) Oppsummert Oppsummert mener klagerne at ingen av vilk\u00e5rene for dispensasjon er oppfylt. Kommunen har da ikke anledning til \u00e5 gi dispensasjon. Det anf\u00f8res derfor at kommunen tar feil n\u00e5r det konkluderes med at vilk\u00e5rene for dispensasjon oppfylles. Vedtak om dispensasjon m\u00e5 derfor omgj\u00f8res til avslag. Siden dispensasjon er en n\u00f8dvendig forutsetning for rammetillatelsen m\u00e5 denne ogs\u00e5 omgj\u00f8res til avslag. 3. Terrengtilpasning 9 Plan- og bygningsloven \u00a7 29-2 stiller krav om at ethvert tiltak prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. I dette ligger det blant annet et krav om god terrengtilpasning. Som vist til i fagetatens avslag har kommuneplanens arealdel ogs\u00e5 bestemmelser rundt dette, deriblant: 8.2.1 Nye tiltak skal fremme opplevelsen av stedets egenart og tilf\u00f8re bymilj\u00f8et nye kvaliteter. 8.2.9 Nye byggetiltak skal ha god terrengtilpasning med minst mulig bruk av store skj\u00e6ringer, fyllinger og murer Fagetaten har i tidligere avslag blant annet bemerket f\u00f8lgende: \u00abTiltaket er ikke plassert med god terrengtilpasning. Boligen er plassert p\u00e5 h\u00f8yeste punkt p\u00e5 eiendommen og det er s\u00f8kt om heving av terreng og lange og h\u00f8ye forst\u00f8tningsmurer for \u00e5 flate ut terreng. Vi mener at en bedre terrengtilpasning gj\u00f8r at det er un\u00f8dvendig med heving av terreng og murer i et slikt omfang. Eksisterende bebyggelse p\u00e5 eiendommen ogs\u00e5 er plassert p\u00e5 h\u00f8yeste punkt. Denne boligen er imidlertid vesentlig mindre omfattende enn tiltaket som det n\u00e5 s\u00f8kes om.\u00bb Som begrunnelse for \u00e5 omgj\u00f8re avslaget har byr\u00e5den vist til f\u00f8lgende: \u00ab[...] Ut fra mottatte terrengprofiler, er byr\u00e5den av den oppfatning at er tale om relativt omfattende heving og planering av terrenget for \u00e5 etablere oms\u00f8kte enebolig. Byr\u00e5den er imidlertid enig i at boligen uansett vil fremst\u00e5 dominerende i terrenget av hensyn til den naturlige topografien, med mindre det gj\u00f8res st\u00f8rre inngrep i grunnfjellet. Dette er ikke \u00f8nskelig fra byr\u00e5dens side, da det er mer sk\u00e5nsomt \u00e5 gjennomf\u00f8re oms\u00f8kte tiltak enn \u00e5 kreve at det gj\u00f8res st\u00f8rre omprosjekteringer med form\u00e5l \u00e5 bearbeide terrenget og redusere bebyggelsens h\u00f8ydeplassering. I tillegg er byr\u00e5den av den oppfatning at oms\u00f8kte tiltak i liten grad vil fremst\u00e5 mer dominerende p\u00e5 eiendommen enn eksisterende situasjon, selv om det er tale om et st\u00f8rre boligbygg. Byr\u00e5dens oppfatning beror p\u00e5 at det ikke n\u00f8dvendigvis er bebyggelsen som gj\u00f8r tiltaket dominerende, men eiendommens naturlige forhold.\u00bb Vi er uenig med byr\u00e5dens vurdering, og mener fagetatens vurdering gir et langt riktigere bilde. Oms\u00f8kt bolig vil utvilsomt bli langt mer dominerende enn eksisterende bolig, b\u00e5de med sin h\u00f8ydeplassering og med den terrengopparbeiding som oms\u00f8kes. Det er heller ikke riktig at dette er en n\u00f8dvendig konsekvens av tomtens beskaffenhet. Som vist til i punkt 2 b) over, ligger forholdene sv\u00e6rt godt til rette for \u00e5 bebygge tomten p\u00e5 en sk\u00e5nsom m\u00e5te, uten at det g\u00e5r p\u00e5 bekostning av bokvaliteter. Den naturlige l\u00f8sning er da \u00e5 oppf\u00f8re bolig med underetasje inn mot terreng, slik at tomten kan planeres i to ulike niv\u00e5er. Oppsummert mener klagerne at tiltaket ikke oppfyller de krav til visuelle kvaliteter og terrengtilpasning som f\u00f8lger plan- og bygningsloven og kommuneplanens arealdel. 10 Oppfyllelse av disse kravene er en n\u00f8dvendig forutsetning for \u00e5 gi rammetillatelse, og de p\u00e5klagede vedtak m\u00e5 derfor omgj\u00f8res til avslag. 4. Plassering av garasje Plan- og bygningsloven \u00a7 29-4 angir som hovedregel at byggverk skal ha avstand til nabogrense som minst svarer til byggets halve h\u00f8yde, og ikke under 4 meter. I bestemmelsens 3. ledd er det \u00e5pnet for at kommunen kan godkjenne plassering n\u00e6rmere grense dersom nabo har samtykket (bokstav a) eller ved oppf\u00f8ring av frittliggende garasje, uthus og lignende mindre tiltak (bokstav b). Garasje p\u00e5 eiendommen er i dette tilfellet godkjent plassert 1,3 meter fra grense mot bnr. 628, uten at det foreligger samtykke fra nabo og uten at det er gitt dispensasjon. Vi kan ikke se at det er gitt noen n\u00e6rmere begrunnelse for hvorfor man har valgt \u00e5 fravike lovens hovedregel om 4 meter avstand til nabogrense, og mener dette er en mangel ved vedtaket. Siden garasjen isolert sett vil omfattes av unntaksbestemmelsen i 3. ledd bokstav b, antar vi at plasseringen er godkjent med hjemmel i denne bestemmelsen. Vi stiller imidlertid sp\u00f8rsm\u00e5l ved om bestemmelsen kan benyttes i et tilfelle som dette, hvor garasjen inng\u00e5r som del av et helhetlig tiltak. Fra klagerne anf\u00f8res at prosjektet m\u00e5 vurderes som en helhet, og at det derfor ikke kan gj\u00f8res en l\u00f8srevet vurdering for garasjen. Plassering n\u00e6rmere grense enn 4 meter derfor vil da betinge dispensasjon eller samtykke fra nabo, noe som ikke foreligger. Dersom man skulle komme til at unntaksbestemmelsen kan anvendes, anf\u00f8res det at det i dette tilfellet ikke er grunnlag for \u00e5 godkjenne plassering n\u00e6rmere grense. Ogs\u00e5 for disse tiltakene er hovedregelen nemlig 4 meter avstand til grense. Det m\u00e5 derfor gis en konkret begrunnelse dersom man skal akseptere plassering n\u00e6rmere grense. Det vises her til rundskriv H-8/15 fra Kommunal- og moderniseringsdepartementet, hvor det i pkt. 4.3 er sagt f\u00f8lgende: \u00abI en situasjon hvor tiltakshaver \u00f8nsker \u00e5 benytte seg av muligheten for forenklet godkjenning etter plan- og bygningsloven \u00a7 29-4 tredje ledd bokstav b, vil tiltakshaver m\u00e5tte argumentere for hvorfor kommunen b\u00f8r fravike avstandskravet. Det kan likevel ikke oppstilles like strenge krav til argumentasjon som ved dispensasjon etter plan- og bygningsloven \u00a7 19-2. Kommunen vil i slike tilfeller m\u00e5tte foreta en interesseavveining mellom hensynet til nabo og hensynet til tiltakshaver. Derimot, hvis det aktuelle tiltaket kan plasseres et annet sted slik at man unng\u00e5r eller i vesentlig grad reduserer ulempene som p\u00e5pekes av nabo, vil dette kunne v\u00e6re et sterkt argument for ikke \u00e5 godkjenne plassering etter plan- og bygningsloven \u00a7 29-4 tredje ledd bokstav b.\u00bb Vi kan ikke se at det foreligger en konkret vurdering og begrunnelse for hvorfor garasje skal godkjennes n\u00e6rmere grense. S\u00f8ker har en stor eiendom, hvor det er gode muligheter for \u00e5 plassere garasje slik at den overholder avstandskravet. Som vist til tidligere i klagen ligger forholdene ogs\u00e5 sv\u00e6rt godt til rette for \u00e5 bebygge tomten med underetasje, hvor man typisk vil kunne l\u00f8se parkering som del av bygningskroppens underetasje. 11 Slik klagerne ser det er det s\u00e5ledes ikke vektige hensyn som tilsier plassering n\u00e6rmere grense. En slik plassering vil p\u00e5 den annen side forringe bnr. 628 ytterligere, og redusere kvaliteten p\u00e5 de arealer som ligger tett opp mot grensen. Sett hen til summen av de begrensninger som her legges p\u00e5 bnr. 628 vurderes det som urimelig. Oppsummert mener klagerne at vilk\u00e5rene for \u00e5 godkjenne garasje plassert n\u00e6rmere enn 4 meter fra grense mot bnr. 628 ikke er oppfylt, og at vedtaket mangler begrunnelse for godkjent plassering. 5. Oppsummert Oppsummert anf\u00f8rer klagerne at: - Vilk\u00e5rene for \u00e5 gi dispensasjon fra regulert tilkomstl\u00f8sning er ikke oppfylt. - Tiltaket har ikke en tilfredsstillende terrengtilpasning, og oppfyller verken kommuneplanens krav til terrengtilpasning eller lovens krav til visuelle kvaliteter. - Vilk\u00e5rene for \u00e5 godkjenne garasje plassert n\u00e6rmere enn 4 meter fra grense mot bnr. 628 er ikke oppfylt, og vedtaket mangler begrunnelse for godkjent plassering. Basert p\u00e5 dette mener klagerne at dispensasjon og rammetillatelse er gitt p\u00e5 uriktig grunnlag. Det bes derfor om at vedtakene anses ugyldige og omgj\u00f8res til avslag. Vi ber om at klagen blir fremmet for politisk behandling. Med hilsen Tore Meidell Mundheim Tore Meidell Mundheim Norstrand Eiendomsr\u00e5dgivning AS 12 "
}