{
  "dokument_id": "8f89b6a4-87aa-5a72-98b7-bcbe6d421b42",
  "doc_type": "case_attachment",
  "kommune": 4601,
  "tittel": "Bevaringsstrategi for bygders og byers kulturmilj\u00f8 - Protokoll fra konsultasjon",
  "url": "https://bergen.kommune.no/politikere-utvalg/api/fil/bk360/12557958/Bevaringsstrategi-for-bygders-og-byers-kulturmiljo-Protokoll-fra-konsultasjon",
  "tekst": " Protokoll Fra: Riksantikvaren Til: Sametinget Dato: 24.04.2025 Protokoll fra konsultasjon med Sametinget 25.03.2025 om Bevaringsstrategi for bygder og byers kulturmilj\u00f8 Deltakere fra Sametinget: Elin Rose Myrvoll og Kjartan Gran Deltakere fra Riksantikvaren: Audun Skeidsvoll, Hanne Merete Moldung og Ulla Marie Hegnar 1. Hva saken gjelder I henhold til tildelingsbrev 20.12.2024 skal Riksantikvaren levere forslag til bevaringsstrategi for bygder og byers kulturmilj\u00f8. Bevaringsstrategien er omtalt slik i Prop. 1 S (2024-2025): \"Bygder og byers kulturmilj\u00f8: Strategien skal f\u00e5 fram bygder og byers kulturmilj\u00f8, og hvordan kulturmilj\u00f8 kan v\u00e6re en ressurs i b\u00e6rekraftig by- og stedsutvikling.\" Det skal f\u00f8rst lages en disposisjon som angir hvilke prioriterte deltema og problemstillinger strategiarbeidet skal ta tak i. Arbeidet med utkast til strategi skal bygge videre p\u00e5 denne. Denne konsultasjonen knytter seg til disposisjonen med de angitte deltemaene. Det vil senere konsulteres n\u00e6rmere om utkastet til bevaringsstrategien. Viktige deler av en nasjons historie er knyttet til bygdene og byene, hvordan de er utformet, og hvor de ligger. Historien viser seg b\u00e5de i form av arkeologiske spor og strukturer, bygninger og bygningsmilj\u00f8er, eiendomsstrukturer, gatenett, gr\u00f8ntanlegg og hager. Det finnes ogs\u00e5 kulturminner og spor etter menneskers virksomhet i grunnen og i kaiomr\u00e5der som vi ikke umiddelbart ser. Tidshorisonten er ikke avgrenset og kan dermed omfatte spor fra forhistorisk tid til v\u00e5r egen tid. Strategien skal tydeliggj\u00f8re kulturmilj\u00f8enes historiske betydning, kunnskaps- og kildeverdi, og kulturmilj\u00f8ers identitetsskapende rolle. Den skal ogs\u00e5 tydeliggj\u00f8re betydningen kulturmilj\u00f8ene har for en positiv bygde- og byutvikling. Det er foresl\u00e5tt f\u00f8lgende deltemaer: Riksantikvaren - Direktoratet for kulturmilj\u00f8forvaltning Schweigaards gate 28 \u2022 Pb. 1483 Vika \u2022 0116 Oslo \u2022 Tlf: 22 94 04 00 \u2022 postmottak@ra.no \u2022 www.riksantikvaren.no - Deltema 1: Der vi m\u00f8tes/fellesskapets kulturmilj\u00f8 Dette deltemaet skal sikre at kulturmilj\u00f8er som forteller historiene knyttet til offentlige, religi\u00f8se, sivile og kulturelle fellesskap blir bevart og brukt. Prioriterte omr\u00e5der under deltemaet er: fellesskapsbygninger og offentlige uterom og gr\u00f8ntomr\u00e5der. Kulturmilj\u00f8er som har v\u00e6rt viktige for bygging av fellesskapene til urfolk inng\u00e5r ogs\u00e5. Fellesskapsarenaer er ogs\u00e5 viktige for tilh\u00f8righet og stedsidentitet, og kan v\u00e6re viktig steder for andre deler av befolkningen. Disse husene og anleggene kan ogs\u00e5 v\u00e6re gode arenaer for \u00e5 ivareta immateriell kulturarv. Tradisjonsh\u00e5ndverk og tradisjonell materialbruk kan videreformidles under istandsetting og vedlikeholdet av kulturminnet. I tillegg kan slike lokaler v\u00e6re viktige for \u00e5 overlevere immateriell kunnskap og kompetanse, om det v\u00e6re seg innfor musikktradisjon, mattradisjon, tekstilh\u00e5ndverk eller historieformidling. - Deltema 2: Der vi bor Dette deltemaet skal bidra til \u00e5 sikre at et st\u00f8rre mangfold av kulturmilj\u00f8 forbundet med boligfunksjonen i bygder og byer blir bevart og brukt. F\u00f8lgende omr\u00e5der er prioritert under deltemaet: sentrumsn\u00e6r sm\u00e5husbebyggelse, hager og uterom, drabantbyene og gjenreisingen etter krigen. - Deltema 3: Stedets identitet og s\u00e6rpreg Dette deltemaet skal sikre at mangfoldet i bygdene og byenes historiske utviklingstrekk fra forhistorisk tid og fram til i dag blir bevart og brukt som ressurs, og at kunnskap og kompetanse om kulturmilj\u00f8 er tilgjengelig og brukes som grunnlag for beslutninger. Innenfor dette deltemaet prioriteres omr\u00e5dene: arkeologiske kulturminner, infrastruktur (gater, veier, vannveier, bane etc.) og bygningsmilj\u00f8er. 2. Partenes vurderinger og standpunkter Innspill fra Sametinget: Sametinget kom med innspill om at det er lite fokus p\u00e5 bygder, og at strategien f\u00f8rst og fremst dreier seg om tettsteder n\u00e5r det snakkes om bygder. Det ble p\u00e5pekt at husene p\u00e5 bygda som ikke tilh\u00f8rer landbruket, f.eks. byggefelt, n\u00e5 faller utenfor bevaringsstrategienes virkeomr\u00e5de Sametinget p\u00e5pekte ogs\u00e5 at fremstillingen av fellesskapsbygninger burde nyanseres mer, ettersom disse ogs\u00e5 har representert majoritetens makt over minoriteten og i mange tilfeller har hatt en inngripende funksjon for lokale forhold. Det ble framhevet som positivt at gjenreisningen er et av omr\u00e5dene som prioriteres under deltema 2. Sametinget p\u00e5pekte at det er viktig at dette temaet f\u00e5r stor oppmerksomhet i strategien, ettersom det har hatt stor betydning for hele den nordlige landsdelen, og p\u00e5virket bebyggelsen i b\u00e5de by og bygd. Det er ogs\u00e5 viktig \u00e5 f\u00e5 med at gjenreisningen har v\u00e6rt modifisert og tilpasset i de samiske omr\u00e5dene. 2 Sametinget p\u00e5pekte at fremstillingen av g\u00e5rdshauger i nord er litt smal, og b\u00f8r nyanseres. Det er vist til g\u00e5rdshaugen i Andenes, men denne er egentlig litt atypisk. G\u00e5rdshaugene er et spennende kulturmilj\u00f8fenomen med stor tidsdybde som blant annet kan gi innsikt i tidligere by- og stedsutvikling, og som rommer b\u00e5de samisk og norsk bosetting. Bevaring av g\u00e5rdshauger er en stor utfordring b\u00e5de i byer og bygder. Sametinget p\u00e5pekte at uterom f\u00e5r mye plass i strategien. Det ble p\u00e5pekt at uterom utenfor boliger er viktig i samiske omr\u00e5der, og at disse kan ha et annet preg enn det som er vanlig i norske omr\u00e5der. Uterommet er gjerne mer enn bare en hage, og skal ogs\u00e5 romme redskap og utstyr knyttet til mangesysleri. Riksantikvarens vurdering: Riksantikvaren skal se n\u00e6rmere p\u00e5 omtalen av \"bygd\", og v\u00e6re oppmerksomme p\u00e5 hva som faller utenfor bevaringsstrategiene. Riksantikvaren vil se n\u00e6rmere p\u00e5 og nyansere fremstillingen av fellesskapsbygg. Riksantikvaren tar med seg innspillene knyttet til gjenreisningen. Riksantikvaren vil se n\u00e6rmere p\u00e5 hvordan vi kan gj\u00f8re fremstillingen av g\u00e5rdshauger mer dekkende og nyansert. Riksantikvaren tar med seg innspillet knyttet til betydningen av uterom utenfor boliger i samiske omr\u00e5der. 3. Konklusjonene i saken Det var enighet om de viktigste punktene Sametinget trakk fram under konsultasjonen. Riksantikvaren tar med seg innspillene i det videre arbeidet med bevaringsstrategien. Riksantikvaren inviterer til nye konsultasjoner etter h\u00f8ringsrunden og n\u00e5r utkastet til strategien er klart. 3 "
}