{
  "dokument_id": "a97bb9b2-39cf-592b-a3a3-57f79552ca15",
  "doc_type": "case_attachment",
  "kommune": 4601,
  "tittel": "H\u00f8ringsuttalelse til forskrift om Digital gravferdsmelding og periodisering av festeinntekter",
  "url": "https://bergen.kommune.no/politikere-utvalg/api/fil/bk360/10354065/Horingsuttalelse-til-forskrift-om-Digital-gravferdsmelding-og-periodisering-av-festeinntekter",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/54278-2 H\u00f8ringsuttalelse til forskrift om Digital gravferdsmelding og periodisering av festeinntekter Hva saken gjelder: Barne- og familiedepartementet har sendt p\u00e5 h\u00f8ring forslag til forskrift om Digital gravferdsmelding. Forskriften er hjemlet i nye bestemmelser i gravplassloven som ikke har tatt til \u00e5 gjelde, jf. Prop. 55 L (2022-2023). I tillegg h\u00f8rer departementet en endring om periodiseringa av festeinntekter i forskrift om \u00f8konomiforvaltninga i sokn i Den norske kirke. H\u00f8ringsfrist: 21.05.2024 Forskrift om Digital gravferdsmelding Forskriften skal legge det rettslige grunnlaget for tjenesten Digital gravferdsmelding. Digital gravferdsmelding skal gj\u00f8re det enklere \u00e5 ta praktiske valg i forbindelse med en gravferd. Tjenesten erstatter ikke eventuell kontakt med tros- og livssynssamfunn og gravferdsbyr\u00e5, men kan gj\u00f8re etterlatte mer selvstendige og skaper en sikrere informasjonsflyt mellom akt\u00f8rer som har en rolle n\u00e5r noen d\u00f8r. Forskriften skal legge til rette for utpr\u00f8ving og nasjonal utrulling av tjenesten Digital gravferdsmelding. H\u00f8ringsnotatet beskriver hva Digital gravferdsmelding er i f\u00f8rste versjon, og hva tjenesten med tiden kan omfatte. I f\u00f8rste versjon av Digital gravferdsmelding inng\u00e5r f\u00f8lgende funksjoner: \u2022 Fastsl\u00e5 hvem som skal s\u00f8rge for gravferden \u2022 Velge kremasjon eller kistegravlegging \u2022 Velge hvorvidt gravferdsbyr\u00e5 skal benyttes og ev. hvilket (ikke pliktig) \u2022 Hva som ev. skal skje med asken etter kremasjon. Det vil bli mulig \u00e5 opplyse om tillatelse til askespredning og \u00e5 laste opp et dokument som bekrefter dette. Det gis ogs\u00e5 lenke til eksisterende digitale l\u00f8sning p\u00e5 Statsforvalteren.no. Full integrasjon m\u00e5 eventuelt utvikles videre. \u2022 Hvilken kommune kisten/ urnen ev. skal gravlegges i. Mulighet til \u00e5 opplyse om at kisten/urnen skal til utlandet, men ikke avklare formalitetene. En del av Digital gravferdsmelding-prosjektet er \u00e5 gi innbyggerne bedre tilgang til kvalitetssikret offentlig informasjon om hva som skjer etter et d\u00f8dsfall og fram til gravleggingen. I l\u00f8sningen vil det derfor ogs\u00e5 ligge informasjon til brukerne. Departementet fremholder at med bedre og lettere tilgjengelig informasjon til innbyggerne, blir det mindre behov for veiledning fra gravplassmyndigheten og gravferdsbyr\u00e5et. Digital gravferdsmelding vil gi raskere, sikrere og mer etterpr\u00f8vbar informasjonsflyt, som vil v\u00e6re en fordel for akt\u00f8rene. Videre vil automatiserte oppslag i Folkeregisteret redusere sjansen for feil i gravferdsmeldingene sammenlignet med dagens manuelt utfylte begj\u00e6ringsskjema. 1 Forutsatt at informasjonssikkerheten ivaretas, vil personvernet ogs\u00e5 styrkes ved at bruk av papirskjemaer og ukrypterte e-poster med personopplysninger reduseres. Periodisering av festeinntekter Det har vist seg at praksis er at mange kirkelige fellesr\u00e5d inntektsf\u00f8rer alle inntekter fra festeavgift \u00e5ret de mottas. Neste \u00e5rs aktivitet finansieres med fakturaene som da sendes ut. Departementet har p\u00e5 denne bakgrunn vurdert om det kan gis unntak fra anordningsprinsippets periodisering n\u00e5r det gjelder inntektsf\u00f8ring av festeavgift, noe som vil legge til rette for at et stort antall kirkelige fellesr\u00e5d vil kunne videref\u00f8re dagens praksis. Departementet har vurdert at fellesr\u00e5dene, om dagens praksis skal opph\u00f8re, vil ha f\u00e5 andre inntektskilder for \u00e5 dekke opp bortfallet av festeinntekter i implementeringsperioden. De har neppe tilstrekkelige fond og vil neppe f\u00e5 \u00f8kte tilskudd fra kommunene. Et par \u00e5rs nedgang i aktivitet, kvalitet eller tjenesteniv\u00e5 vil neppe v\u00e6re akseptabelt for innbyggerne. Departementet foresl\u00e5r derfor en endring i forskrift om \u00f8konomiforvaltningen i sokn i Den norske kirke, som \u00e5pner for periodisering av inntekter fra festeavgift n\u00e5r inntektene mottas. Innspill fra fagmyndighet: Bergen kirkelige fellesr\u00e5d (BKF) er lokal gravplassmyndighet etter gravplassloven \u00a7 23 og vil levere sitt eget h\u00f8ringssvar. Vedlagte forslag til h\u00f8ringssvar fra BKF, som skal behandles av Gravplassutvalget i BKF 07.05.2024, st\u00f8tter forslagene fra departementet, b\u00e5de til forskrift om Digital gravferdsmelding og til \u00e5 gi unntak fra anordningsprinsippets periodisering n\u00e5r det gjelder inntektsf\u00f8ring av festeavgift. Som gravplassmyndighet er det naturlig at BKF gir en mer detaljert h\u00f8ringsuttalelse enn Bergen kommune. Byr\u00e5dens forslag til h\u00f8ringsuttalelse er derfor ikke basert p\u00e5 uttalelsen fra BKF, men er i stedet forankret i Bergen kommunes digitaliseringsstrategi. Enhetsleder for Nav Bergen vest har delegert myndighet til \u00e5 gj\u00f8re vedtak etter gravplasslovens \u00a7 9, 3. ledd, \u00abVed uenighet om hvem som skal s\u00f8rge for gravferden, treffes n\u00f8dvendig avgj\u00f8relse av kommunen p\u00e5 grunnlag av bestemmelsene i f\u00f8rste og annet ledd.\u00bb Enhetslederen vurderer at forskriften ikke kommer til \u00e5 ber\u00f8re ut\u00f8velsen av denne myndigheten, og har ingen kommentarer til h\u00f8ringsforslaget. Byr\u00e5dens vurdering og forslag til h\u00f8ringsuttalelse: Digitalisering, utvikling og bruk av ny teknologi er en forutsetning for at det offentlige skal kunne tilby gode tjenester og ivareta sine forpliktelser overfor innbyggerne. Nye, effektive og brukern\u00e6re tjenester kan gi innbyggerne og ansatte en enklere og bedre hverdag. Det er n\u00f8dvendig \u00e5 samarbeide p\u00e5 tvers for \u00e5 skape sammenhengende tjenester som l\u00f8ser brukernes behov, uavhengig av hvem som leverer tjenesten. Dette gjelder ogs\u00e5 innenfor gravferdsforvaltningen. Bergen kommune er positive til arbeidet som er gjort frem mot pilotering av den f\u00f8rste versjonen av Digital gravferdsmelding, og st\u00f8tter den foresl\u00e5tte forskriften som legger til rette for utpr\u00f8ving og nasjonal utrulling av tjenesten. Bergen kommune merker seg at det er gjort grundige vurderinger knyttet til personvern. Vi understreker betydningen av at verkt\u00f8yet m\u00e5 utvikles p\u00e5 en trygg m\u00e5te som ivaretar innbyggeres personvern. Samtidig som vi vektlegger behovet for \u00e5 sikre informasjon og ivareta personvernet, mener vi at en digital l\u00f8sning gir en mulighet til \u00e5 f\u00e5 oversikt og ta kontroll over personopplysninger, og hvem som behandler dem, p\u00e5 en mer forutsigbar og systematisk m\u00e5te enn n\u00e5r behandling av slike opplysninger foreg\u00e5r manuelt. For \u00e5 kunne utnytte l\u00f8sningen fullt ut, og p\u00e5 en sikker og trygg m\u00e5te, m\u00e5 akt\u00f8rene som skal bruke den f\u00e5 tilf\u00f8rt ny kompetanse. Det er derfor avgj\u00f8rende at Statsforvalteren i Vestfold og Telemark legger opp til \u00e5 tilby webinarer for profesjonelle brukere av Digital gravferdsmelding i samarbeid med bransjeorganisasjonene KA og Virke Gravferd. Det m\u00e5 i denne 2 sammenheng etableres gode rutiner og prosesser for etterlevelse av personvern og informasjonssikkerhet, og effektive og gode prosesser for etterlevelse av annet relevant lovverk. Bergen kommune st\u00f8tter den foresl\u00e5tte endringen i forskrift om \u00f8konomiforvaltningen i sokn i Den norske kirke, som \u00e5pner for periodisering av inntekter fra festeavgift n\u00e5r inntektene mottas. Det er hensiktsmessig at det p\u00e5 denne m\u00e5ten blir samsvar mellom regelverk og etablert regnskapspraksis. Vi er enige i h\u00f8ringsforslagets krav om at \u00abUnntaket fra periodiseringskravet forutsetter at de kirkelige fellesr\u00e5dene innretter seg slik at faktureringsrytmen gir jevne inntekter. Dersom det i et \u00e5r fornyes flere festeavtaler enn i et gjennomsnitts\u00e5r, b\u00f8r midler settes p\u00e5 fond\u00bb. Vi er kjent med at Bergen kirkelige fellesr\u00e5d allerede har etablert en slik praksis. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: Byr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering. Saksframlegget ansees ikke \u00e5 v\u00e6re av prinsipiell karakter. Forretningsutvalget har i sak 124/24 besluttet at byr\u00e5det kan avgi h\u00f8ringsuttalelse. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til forskrift om Digital gravferdsmelding og periodisering av festeinntekter slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 7. mai 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. H\u00f8ring av forskrift om Digital gravferdsmelding og periodisering av festeavgifter 2. Forskrift om Digital gravferdsmelding og periodisering av festeinntekter - forslag til h\u00f8ringsuttalelse fra BKF 3 "
}