{
  "dokument_id": "8502836c-b3d7-518c-9b44-36c1550ce74f",
  "doc_type": "case_attachment",
  "kommune": 4601,
  "tittel": "Framstilling-Fana-Gnr-7-Indre-Saedal-Idrettshall-Reguleringsplan-ID-70470000-Offentlig-ettersyn",
  "url": "https://bergen.kommune.no/politikere-utvalg/api/fil/bk360/10026618/Framstilling-Fana-Gnr-7-Indre-Saedal-Idrettshall-Reguleringsplan-ID-70470000-Offentlig-ettersyn",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56744-20 Fana. Gnr 7. Indre S\u00e6dal. Idrettshall. Reguleringsplan ID 70470000. Offentlig ettersyn Hva saken gjelder: Plan- og bygningsetaten (PBE) ber om \u00e5 fremme et planforslag for detaljregulering av Indre S\u00e6dal i Fana bydel til offentlig ettersyn. Planforslagets hovedintensjon er \u00e5 tilrettelegge for en idrettshall. Forslaget er utarbeidet av PBE, men baserer seg i stor grad p\u00e5 materiale innlevert av S\u00e6dalen Idrettslag og aktuelle grunneiere. Planomr\u00e5det ligger mellom Sandalsringen (fylkesvei) og S\u00e6dalen barneskole, utgj\u00f8r om lag 58 daa og omfatter den nordlige delen av gjeldende omr\u00e5dereguleringsplan med arealplan ID 62650000. Fig 1: T.v.: Flyfoto av planomr\u00e5det. T.h.: Illustrasjonsplan av det samme arealet. M\u00f8rkegr\u00f8nn: nye idrettsbygg, lysegr\u00f8nn: kunstgress-fotballbaner, bl\u00e5tt/rosa: n\u00e6rmilj\u00f8anlegg, gr\u00e5tt: parkering og snuplass for lastebiler. 1 Historikk: Planarbeidet startet opp som f\u00f8lge av bystyrets vedtak i sak 209/20. Omr\u00e5dereguleringsplan Fana. Gnr 6 og 7. Indre S\u00e6dal. Arealplan ID 62650000 ble vedtatt i 2020 og \u00e5pner for utbygging av nye boliger, et n\u00e6rmilj\u00f8anlegg og utvidelse av eksisterende fotballbane til en 11er bane. Hensynet til bevaring av elvedalen vest for Sandalselven og gr\u00f8nn \u00f8kologisk korridor langs elven var premissgivende for utforming for planen. Bystyret har i m\u00f8tet den 24.06.2020 sak 209/20 vedtatt omr\u00e5dereguleringsplanen (vedtakspunkt 1 og 2) og samtidig bestemt (vedtakspunkt 3, 4 og 5) at det skal startes opp et planarbeid med m\u00e5lsetning om \u00e5 finne en egnet plassering for en flerbrukshall i n\u00e6rheten av skolen. Planarbeidet skal ogs\u00e5 vurdere flytting av et fremtidig boligfelt for \u00e5 frigj\u00f8re areal til en aktivitetspark. Hovedinnhold- og endringer: Planforslaget g\u00e5r ut p\u00e5 \u00e5 lokalisere idrettshallen vest for Sandalselven p\u00e5 et areal innenfor byfjellsgrensen. Arealet er i gjeldende omr\u00e5deregulering avsatt til \u00abn\u00e6rmilj\u00f8anlegg\u00bb og i KPA 2018 som LNF-omr\u00e5de. Det fremtidige boligfeltet flyttes mot nordvest med adkomst fra kommunal vei Rinddalen. Arealet er i omr\u00e5dereguleringen avsatt til \u00abfriluftsform\u00e5l\u00bb innenfor byfjellsgrensen og som gr\u00f8ntstruktur i KPA2018. Flerbrukshall Hallen lokaliseres rett vest for Sandalselven og s\u00f8rvest fra barneskolen. Den vil ha en grunnflate p\u00e5 om lag 2500m2 og et BRA p\u00e5 5000 m2 (uten tenkte plan), en byggeh\u00f8yde mellom 9 og 11 meter og vil inneholde areal for idrett, garderober, klubbhus og servering/kiosk. Bygget kan ogs\u00e5 ha 150 m2 BRA for forretning, n\u00e6ring og tjenesteyting. Idrettshallen plasseres i flomsonen til elven og inn i terrenget vest for hallen. 11-er bane 11-er banen for fotball er regulert i gjeldende omr\u00e5dereguleringsplan og videref\u00f8res, men planforslaget legger til rette for at banen kan utvides mot nord. Dermed beslaglegges noe av skolens uteareal. Mot s\u00f8r vil banen fritas fra plan- og bygningslovens generelle krav om avstand fra nabogrense, slik at st\u00f8yskjermingen kan plasseres 1 m fra nabogrensen til byggefelt i s\u00f8r. N\u00e6rmilj\u00f8anlegg Illustrasjonsplanen viser n\u00e6rmilj\u00f8anlegget opparbeidet som kunststoffbelagt friplass p\u00e5 om lag 2400 m2 (40 x 60 m). Friplassen inneholder en rekke idretts\u00f8velser som 200 m rundbane, 60 m sprintbane, hoppegroper for lengde, opplegg for h\u00f8ydehopp, turnapparater m.m. Flytting av boligfelt Nybygg av hallen vil beslaglegge areal som er avsatt til n\u00e6rmilj\u00f8anlegg i gjeldende plan. Fordi arealet er knapt i den trange dalen m\u00e5 boligfeltet (BKS 10 i gjeldende plan) flyttes mot nordvest (felt BK i planforslaget) for \u00e5 frigj\u00f8re areal for n\u00e6rmilj\u00f8funksjoner. Felt BK vil ligge innenfor byfjellsgrensen med adkomst fra eksisterende veisystem fra Rinddalen via felles privat vei. BRA% er satt til 100 og foresl\u00e5tt bebyggelsestypologi er konsentrert sm\u00e5husbebyggelse. Planomr\u00e5det er bratt med 30 m intern h\u00f8ydeforskjell. Trafikkarealer og parkering Den regulerte avsettingssl\u00f8yfen ved barneskolen flyttes vestover. Ny snuhammer for lastebiler med adkomst via ny bro over elven lokaliseres s\u00f8r for den planlagte hallen. Frem til den nye broen videref\u00f8res tosidig fortausl\u00f8sning fra gjeldende plan, mens resterende strekning frem til barneskolen endres til ensidig fortau p\u00e5 \u00f8stsiden av veien. Planforslaget legger opp til en ny turvei som f\u00f8lger elven fra s\u00f8r i planomr\u00e5det frem til fortau ved skolens nye avsettingssl\u00f8yfe. Det vil etableres en ny bro over elven for g\u00e5ende fra 11-banen til den nye hallen. Det er ikke planlagt flere bilparkeringsplasser, men sykkelparkeringen \u00f8kes. 2 Planprosess: Oppstart av planarbeidet ble kunngjort 10.04.2021. Det kom 1 privat fellesmerknad som representerer 10 husstander, 3 merknader fra lag/organisasjoner og 11 uttalelser fra offentlige h\u00f8ringsparter. Innspillene gikk i hovedsak p\u00e5 f\u00f8lgende: - De fleste tilbakemeldinger er positive til en ny flerbrukshall i S\u00e6dalen. - NVE og Statsforvalteren forutsetter at planarbeidet er i tr\u00e5d med nasjonale og regionale f\u00f8ringer. - Vestland fylkeskommune (VLFK), Statsforvalteren, Bymilj\u00f8etaten (BME) og Helsevernetaten er kritiske til \u00e5 bygge innenfor byfjellsgrensen. - BME og Byarkitekten mener at gr\u00f8nne verdier vil bli skadelidende med tanke p\u00e5 vassdrag m/kantvegetasjon, \u00f8kologisk gr\u00f8nn korridor, landskap og terrenginngrep. - BME er bekymret for at m\u00e5l om god \u00f8kologisk tilstand i vassdrag vanskeliggj\u00f8res, flomfare \u00f8kes og dyrket mark bygges ned. - Helsevernetaten er negativ til at skolens uteareal reduseres ytterligere. - 10 naboer er negative til utvidelse av fotballbanen til 11-er bane og frykter ulempene dette vil medf\u00f8re. - Statens Vegvesen (SVV), BME, VLFK; Helsevernetaten og Barn og unges representant peker p\u00e5 at trafikksikkerhet i skoleveien er utfordrende allerede og \u00f8kt trafikk m\u00e5 utredes / tiltak vurderes. - Byarkitekten er opptatt av at bygningsvolumet revurderes/reduseres og tilpasses til omgivelsene og terrenget rundt. Dette for \u00e5 ivareta landskapet og estetiske hensyn. - Funksjonshemmedes Fellesorganisasjon (FFO) og Norges Handikapforbund p\u00e5peker viktigheten av tilrettelegging for full samfunnsmessig deltagelse og tilrettelegging for alle. Overordnete planer og f\u00f8ringer: Planforslaget er i strid med overordnete arealplaner (KPA 2018, omr\u00e5dereguleringsplan) vannressursloven (\u00a7 11), vannforskriften (Kap. 2, milj\u00f8m\u00e5l), prinsippet om \u00e5 ikke bygge i flomutsatte omr\u00e5der og utfordrer naturmangfoldloven, nasjonale f\u00f8ringer for arealpolitikk, regional vannforvaltingsplan samt kommunale planer/strategier som klimastrategi, naturstrategi, kulturmilj\u00f8plan og arkitektur- og byformingstrategi. Siste versjon av Idrettsplanen 2023-2027 \u00abrullering av anleggsdelen\u00bb omhandler ny idrettshall i S\u00e6dalen som et prioritert anlegg. Tomtealternativer: Plan- og bygningsetaten har unders\u00f8kt ulike alternativer for plassering av en flerbrukshall innenfor rammene gitt av bystyret. Samtlige alternativer ligger i de nordlige deler av omr\u00e5dereguleringsplanen fordi arealene i s\u00f8r er dype, flomutsatte myromr\u00e5der som ikke egner seg til byggegrunn. F\u00f8lgende alternativer er vurdert: \u25aa Alt 1: Mellom l\u00f8en og elven (idrettslagets prioritet) \u25aa Alt 2: I skr\u00e5ningen s\u00f8r for l\u00f8en \u25aa Alt 3: Under regulert 11-er bane \u25aa Alt 4: Ved p-plassen vest for barneskolen. 3 Ikke aktuell: Alt 3 er ikke aktuell for idrettslag/utbygger p\u00e5 grunn av \u00f8kte kostnader, fordi hallen m\u00e5 bygges samtidig med banen og dermed m\u00e5 etablering av 11-er banen utsettes. Dersom PBE skal g\u00e5 videre med Alt 3 kreves et utvidet mandat. Alt 4 har negative konsekvenser fordi det skaper mer trafikk inn mot skolen og gj\u00f8r skolens utearealer mer utsatt for vind. Aktuell: Alt 1 og Alt 2 vurderes som gjennomf\u00f8rbar. Alt 0 ingen idrettshall - gjeldende plansituasjon videref\u00f8res. Alternativ 1 er idrettslagets prioriterte plassering og utviklet til det aktuelle planforslaget. Det foreligger ingen konkrete f\u00f8ringer for reguleringsarbeidet utover bystyrets vedtak. Hallens volum, innhold og tomtevalg baserer seg p\u00e5 innspill fra det lokale idrettslaget og deres konsulenter. Fig2: Alternative plasseringer for idrettshallen Plan- og bygningsetatens vurdering og anbefaling: Plan- og bygningsetaten anbefaler \u00e5 legge ut planforslaget til offentlig ettersyn og \u00f8nsker innspill spesielt til f\u00f8lgende sp\u00f8rsm\u00e5l: - Er det \u00f8nskelig at deler av det regulerte n\u00e6rmilj\u00f8anlegget omdisponeres til idrettshall? - Kan hallen bygges uten \u00e5 \u00f8ke bilparkeringskapasitet og uten nye trafikksikringstiltak? - Hvordan b\u00f8r resterende n\u00e6rmilj\u00f8anlegg opparbeides? - Er det forsvarlig \u00e5 utsette rekkef\u00f8lgekrav for vedtatte trafikksikkerhetstiltak for \u00e5 lette byggestart for nytt idrettsanlegg? Plan- og bygningsetaten vurderer planforslagets konsekvenser for f\u00f8lgende tema: Barn og unge Barn og unge som driver med idrett f\u00e5r et bedre tilbud, samtidig \u00f8ker konkurransen om arealer mellom idrett og egenorganisert aktivitet. Skolens knappe utearealer reduseres ytterligere. Kulturmilj\u00f8et, landskap og kulturlandskap Kulturmilj\u00f8et svekkes fordi omr\u00e5det rundt g\u00e5rdstunet bygges ned og endrer karakter. At l\u00f8en i nord (LA1) bevares er positivt. Et stort bygg midt i dalbunnen, delvis p\u00e5 tvers av landskapet, er visuelt dominerende. Om boligfeltet BKS10 flyttes, frigis verdifullt kulturlandskap. Natur, milj\u00f8, vassdrag B\u00e5de vassdrag, milj\u00f8 og natur p\u00e5virkes samlet sett negativt. Den \u00f8kologiske korridoren stenges av. Tiltak kommer tett p\u00e5 elven og gir ikke rom for kantsone langs elven (konflikt med vannressursloven \u00a711, KPA og fagrapport naturmangfold). Elven er den mest intakte innenfor byggesonen i Bergen og del av Nesttun vassdraget som er en av byens mest prioriterte satsingsvassdrag. Elven m\u00e5 sikres mot erosjon og vil kanaliseres permanent. Planforslaget inneb\u00e6rer nedbygging av natur og dyrket mark, inngrep i terreng (friparken jf. illustrasjonsplan), tiltak i flomsonen og 2 nye veikrysninger over elven. 4 Fig 3: Snitt og illustrasjon av den nye idrettshallen (Kilde: Backe Idrettsbygg) Byfjell og gr\u00f8nnstruktur Nye tiltak utfordrer byfjellsgrensen. Et stort bygningsvolum vil beslaglegge de beste og mest sentrale gr\u00f8nne arealene i dalen. Planforslaget inneb\u00e6rer en nedbygging og deling av et sammenhengende bilfri gr\u00f8nt- og aktivitetsomr\u00e5det. Arkitektur / estetikk / sol og skygge Det store bygningsvolumet i den trange dalen dominerer omgivelsen og landskapet. Hallen vil p\u00e5virke solforhold i dalen kun midtvinters og skyggelegge arealer nord for hallen. Imidlertid er tilgangen p\u00e5 sol p\u00e5 denne tiden av \u00e5ret spesielt verdsatt. Trafikk og parkering Antall reiser ut av omr\u00e5det til andre idrettsanlegg reduseres noe. Samtidig genererer den nye hallen trafikk p\u00e5 vestsiden av elven som er bilfri i dag. Flerbrukshallen vil \u00f8ke trafikken lokalt i omr\u00e5det og til nye tider p\u00e5 dagen. Press p\u00e5 parkeringsareal i n\u00e6romr\u00e5det \u00f8ker fordi det er lite parkeringskapasitet i dalen og planforslaget legger ikke opp til \u00f8kt parkeringskapasitet. Rekkef\u00f8lgekrav Etablering av n\u00e6rmilj\u00f8anlegget frikobles fra bygging av 11-er banen og kobler rekkef\u00f8lgekravet til oppf\u00f8ring av idrettshall. N\u00e6rmilj\u00f8anlegget blir skj\u00f8vet ut i tid og man risikerer at det ikke bygges dersom idrettshallen ikke etableres. Figur 4. Illustrasjon av den nye idrettshallen (Kilde: Backe Idrettsbygg) 5 Konsekvensene av planforslag PBE har sammenstilt konsekvensene av alternativ 1 (planforslaget) med 0-alternativet (videref\u00f8ring av dagens situasjon uten ny idrettshall) og konkluderer med at begge alternativer kan gjennomf\u00f8res, men de vil ha sv\u00e6rt ulike konsekvenser. \u25aa 0-Alternativet inneholder klubbhus, 11-er bane og mest areal til n\u00e6rmilj\u00f8anlegg og kommer best ut. Det gir ingen negative effekter bortsett fra at mangel p\u00e5 hallkapasitet er negativt for barn og unge som driver med idrett. \u25aa Alternativ 1 inneholder ny hall og gir mindre areal for n\u00e6rmilj\u00f8anlegg. Positiv for barn som driver med idrett, men har en rekke negative konsekvenser for bl\u00e5gr\u00f8nne tema (vassdrag, natur, landskap, dyrket mark, gr\u00f8nnstruktur, \u00f8kologisk korridor) for kulturmilj\u00f8et og trafikkforhold. \u25aa Dersom en ny hall kommer i tillegg til de to regulerte boligfelt i gjeldende plan vil dette samlet gi sv\u00e6rt negative effekter. For utfyllende opplysninger vises det til Fig 5: Planforslagets plankart: Alt.1 og flytting av planbeskrivelsen (Kap. 7) regulert boligfelt. \u00d8konomiske konsekvenser: Saken gjelder h\u00f8ring/offentlig ettersyn og vil ikke i seg selv utl\u00f8se noen \u00f8konomiske konsekvenser. I \u00abIdrettsplanen 2023-2027 - rullering av anleggsdelen\u00bb kommer det frem at utviklingen av en ny idrettshall og idrettspark i S\u00e6dalen vurderes som positiv og at etableringen av 11-er banen i S\u00e6dalen prioriteres under forutsetning av at tiltakene realiseres som klubbeide anlegg. Det fremkommer videre at \u00abBergen kommune er positiv til \u00e5 bidra med \u00e5 dekke rekkef\u00f8lgekrav. Eventuelle \u00f8konomiske konsekvenser for Bergen kommune m\u00e5 avklares i egen sak p\u00e5 et senere tidspunkt. Tiltaket prioriteres. Midler for \u00e5 prosjektere og realisere rekkef\u00f8lgekrav m\u00e5 s\u00f8kes innarbeidet i fremtidige rulleringer av handlings- og \u00f8konomiplaner.\u00bb Av H\u00d8P 2024-2027 kommer det frem at det gis et engangstilskudd til S\u00e6dalen IL p\u00e5 5 mill. for \u00e5 bidra til realisering av S\u00e6dalen idrettspark. Med dette engangstilskuddet fra Bergen kommune vil S\u00e6dalen IL sitt byggeprosjekt v\u00e6re fullfinansiert. Byr\u00e5dens vurdering og anbefaling/konklusjon: Byr\u00e5den er positiv til at det tilrettelegges for en flerbrukshall og et n\u00e6rmilj\u00f8anlegg i S\u00e6dalen og er opptatt av at barn og unge skal ha et godt og trygt oppvekstmilj\u00f8 som inspirerer til fysisk aktivitet og sosialt samv\u00e6r. Planforslagets hovedintensjon er \u00e5 levere p\u00e5 bystyrets bestilling som g\u00e5r ut p\u00e5 \u00e5 finne en egnet plassering for en ny flerbrukshall. Samtidig erkjenner byr\u00e5den at planforslaget utl\u00f8ser betydelige arealkonflikter, utfordrer lover og forskrifter og flere overordnede planer og f\u00f8ringer. Byr\u00e5den tar til seg behovet for \u00f8kt innend\u00f8rsareal for idrett ettersom kapasiteten til skolens flerbrukshall er sprengt. En ny hall vil utvilsomt v\u00e6re sv\u00e6rt bra for lokalbefolkningen som driver med organisert idrett, men 6 samtidig vil et s\u00e5 stort bygg i den trange dalen langs Sandalselven ha negative konsekvenser for andre interesser. Planforslaget reiser viktige sp\u00f8rsm\u00e5l om vassdrag og landskap, byfjellsgrensen og matjord, trafikksikkerhet og parkering og bygningsvolumet til hallen. For \u00e5 f\u00e5 innspill fra lokalsamfunnet og offentlige h\u00f8ringsparter til det videre planarbeidet anbefaler byr\u00e5den \u00e5 legge planforslaget ut til offentlig ettersyn. Byr\u00e5den vil likevel i det f\u00f8lgende kommentere noen forhold som b\u00f8r tas med i det videre planarbeidet. Naturverdier Hensynet til elvedalen vest for Sandalselven og gr\u00f8nn \u00f8kologisk korridor langs elven har v\u00e6rt premissgivende for utformingen av omr\u00e5dereguleringsplanen, og b\u00f8r etter byr\u00e5dens vurdering ogs\u00e5 v\u00e6re f\u00f8rende for det videre planarbeidet. Elven trenger tilstrekkelig plass for \u00e5 kunne h\u00e5ndtere \u00f8kning i nedb\u00f8rsmengder og flomhendelser, sikre naturmangfold og bedre vannkvaliteten. Byr\u00e5den mener at hensyn til landskap, vassdrag og dyrket mark m\u00e5 tillegges stor vekt. Fig 6: Sandalseleven renner gjennom planomr\u00e5det (kilde: Fagrapport naturmangfold) Naturmangfold er vurdert i sakens vedlagte fagrapport. If\u00f8lge lovverket er det imidlertid n\u00f8dvendig med en systematisk gjennomgang av fagrapportens vurderinger av naturmangfoldlovens \u00a7\u00a7 8 til 12. Frem til sluttbehandling m\u00e5 det redegj\u00f8res for hvordan prinsippene i naturmangfoldlovens bestemmelser er tilstrekkelig fulgt i denne saken. Anbefalingene og avb\u00f8tende tiltak fra rapporten m\u00e5 f\u00f8lges opp i planforslaget. Matjord er en viktig naturressurs og bevaring av dyrket jord er en nasjonal interesse jf. Nasjonale forventninger til regional planlegging 2023 -2027. Byr\u00e5den ber derfor om at det frem til andregangs behandling gj\u00f8res rede for i hvilket omfang planforslaget legger til rette for nedbygging av dyrket mark/matjord og hvilke konsekvenser dette inneb\u00e6rer. 7 Kulturmilj\u00f8 Gjeldende omr\u00e5deregulering forutsetter riving av den nordlige l\u00f8en for \u00e5 gi plass til et nytt klubbhus for idrettslaget. Byr\u00e5den er positiv til at l\u00f8en n\u00e5 skal bevares og ber om at det unders\u00f8kes n\u00e6rmere om l\u00f8en kan transformeres og utvides til permanent klubbhus. Gjenbruk av bygg er bra i et klimaperspektiv, kan redusere arealbehovet for hallen og styrker stedsidentitet og tilh\u00f8righet. Bygningsvolum for idrettshall Byr\u00e5den ser at det store bygningsvolumet i den trange dalen langs elven kan v\u00e6re utfordrende og gj\u00f8r det vanskelig \u00e5 im\u00f8tekomme KPA 2018, vannressursloven og anbefalingene i fagrapport naturmangfold. For byr\u00e5den er ogs\u00e5 bl\u00e5gr\u00f8nne verdier viktige \u00e5 ivareta. Byr\u00e5den ber om at det frem til sluttbehandling foretas vurderinger om hvilke konkrete behov hallen skal dekke, slik at forslagstiller vurderer det endelige volumet og st\u00f8rrelsen p\u00e5 hallen sett i lys av interessekonfliktene. Boligfelt Byr\u00e5den stiller seg bak PBE sin anbefaling om \u00e5 flytte det regulerte boligfeltet, dersom den nye hallen lokaliseres p\u00e5 dalens vestside. Selv om byggefeltet utfordrer byfjellsgrensen, vil det knytte seg til den eksisterende bebyggelsens infrastruktur og utl\u00f8ser dermed ikke behov for ny adkomstvei. Omr\u00e5det er bratt, og niv\u00e5forskjellen p\u00e5 30 meter innenfor boligfeltet er betydelig. For byr\u00e5den er det viktig at b\u00e5de arkitektonisk utforming, tilpasning til terrenget og naturen rundt og utenomhus- og lekearealer f\u00e5r god kvalitet. N\u00e6rmilj\u00f8anlegg Planforslaget lokaliserer b\u00e5de hallen og n\u00e6rmilj\u00f8anlegget p\u00e5 dyrket mark. Byr\u00e5den er opptatt av at b\u00e5de dyrket mark og elven inng\u00e5r som verdifulle naturressurser og kvaliteter i et n\u00e6rmilj\u00f8anlegg. Anlegget kan med fordel \u00e5pne for allsidige funksjoner, egenorganiserte aktiviteter og sosiale m\u00f8ter \u00e5ret rundt og p\u00e5 tvers av generasjoner. Et n\u00e6rmilj\u00f8anlegg, opparbeidet etter landskapets og naturens premisser, gir gode muligheter for utend\u00f8rsl\u00e6ring i skolesammenheng, til parsellhager, barnehage- og /eller skolehager. KPA 2018 \u00a7 10.7 tilsier at parsellhager og urban dyrking skal prioriteres der det er egnet for slik bruk. Illustrasjonsplanen viser en idrettspark/fripark som muligens retter seg noe ensidig mot den friidrettsinteresserte delen av lokalsamfunnet. Det kan stilles sp\u00f8rsm\u00e5l ved en l\u00f8sning som tilsier at om lag 2400 m2 kulturlandskap/dyrket mark planeres og dekkes med kunststoff. I det videre planarbeidet b\u00f8r muligheten for en steds- og landskapstilpasset anlegg i samsvar med bestemmelsene i gjeldende omr\u00e5dereguleringsplan vurderes n\u00e6rmere og planforslagets konsekvenser for dyrket mark synliggj\u00f8res. Byr\u00e5den \u00f8nsker lokalbefolkningens innspill under offentlig ettersyn velkommen, for at utforming av anlegget kan im\u00f8tekomme de fremtidige brukernes behov og \u00f8nsker p\u00e5 en god m\u00e5te. Trafikk/parkering Byr\u00e5den har merket seg at trafikksikkerheten, spesielt i skoleveien, oppleves som utfordrende i eksisterende situasjon. Trafikken vil utvilsomt \u00f8ke ved gjennomf\u00f8ringen av tiltaket. Det finnes ikke et eget tilbud for syklende og parkeringskapasiteten i omr\u00e5det er sv\u00e6rt begrenset i dag. Planforslaget vil ikke endre p\u00e5 dette. Planforslaget endrer imidlertid regulert fortausl\u00f8sning frem til skolen. Byr\u00e5den ber om at det fram mot andregangsbehandling blir sett mer helhetlig p\u00e5 trafikale utfordringer og mulige l\u00f8sninger. Eventuelle n\u00f8dvendige trafikksikringstiltak m\u00e5 sikres gjennom rekkef\u00f8lgebestemmelser. Klima Det g\u00e5r fram av KPA 2018 \u00a7 18.3 at det i reguleringsplaner for bebyggelse skal redegj\u00f8res for tiltak for \u00e5 minimere energibruk og klimagassutslipp. Videre kreves det 8 klimagassregnskap ved vesentlige naturinngrep og nybygg st\u00f8rre enn 1000 m2 BRA. Videre har PBE utarbeidet \u00abKlimanorm Bergen\u00bb, et verkt\u00f8y for \u00e5 fastsette klimaambisjoner for et planforslag. Ambisjonene skal oppdateres gjennom planprosessen og suppleres med levering av klimagassberegning til 1. og 2. gangs behandling. Byr\u00e5den savner b\u00e5de fastsatte klimaambisjoner og klimagassberegninger i denne saken og forventer at dokumentasjonen foreligger til sluttbehandlingen av planforslaget. Medvirkning Byr\u00e5den har merket seg at PBE planlegger et \u00e5pent informasjonsm\u00f8te i h\u00f8ringsfasen og er positiv til det. For \u00e5 f\u00e5 gode, konstruktive innspill under h\u00f8ringen oppfordrer byr\u00e5den PBE til \u00e5 tilrettelegge for en egnet medvirkningsprosess der lokalbefolkningen kan gi innspill til planarbeidet, deriblant til utforming av n\u00e6rmilj\u00f8anlegget. Barn og unge, skolen v/rektor og FAU sine meninger b\u00f8r vektlegges n\u00e5r det gjelder trafikksikkerhet, endring av avsetingssl\u00f8yfe og egnethet av foresl\u00e5tt erstatningsareal som skal kompensere for tap av uteareal ved utvidelse av 11-er banen. Konklusjon Byr\u00e5den er positiv til at idrettstilbudet for barn og unge i S\u00e6dalen styrkes, og mener dette kan gj\u00f8res samtidig som \u00f8vrige hensyn til n\u00e6rmilj\u00f8, skole og trafikksikkerhet, naturverdier, matjord og landskap ivaretas. Byr\u00e5den ber om at innspillene som kommer frem ovenfor tas med i det videre planarbeidet. Oppsummert gjelder det f\u00f8lgende punkt: - Helhetlig vurdering av trafikk/mobilitet/parkering - Tilpasning til landskapet og Sandalselven - Vurdering av hallens behov, volum og st\u00f8rrelse. - Vurdering av alternativ bruk av den nordlige l\u00f8en - Vurderinger av utforming av n\u00e6rmilj\u00f8anlegget - Vurdering av klimagassutslipp og energil\u00f8sninger - N\u00e6rmere vurderinger av boligfelt - Vurderinger etter naturmangfoldlovens \u00a7\u00a7 8-12 - Omfang og konsekvenser for massebalanse og nedbygging av matjord/dyrket mark (KPA 2018 \u00a7 24.1.3) Byr\u00e5den anbefaler med disse f\u00f8ringene \u00e5 legge saken ut til h\u00f8ring og offentlig ettersyn, og ser frem til en god og inkluderende medvirkningsprosess for \u00e5 f\u00e5 konstruktive innspill til det videre planarbeidet. Vedtakskompetanse Det g\u00e5r frem av delegasjon fra kommunaldirekt\u00f8r for byutviklingsfeltet til direkt\u00f8r for plan- og bygningsetaten datert 07.12.2022 at kommunaldirekt\u00f8ren treffer beslutning om oppstart, h\u00f8ring og offentlig ettersyn av offentlig detaljregulering jf. plan- og bygningsloven \u00a7\u00a7 12-8 og 12-10. Planforslaget baserer seg imidlertid p\u00e5 et vedtak i bystyret og vurderes \u00e5 v\u00e6re av politisk relevans og prinsipiell karakter. Forslaget til detaljplan fremmes derfor for politisk behandling i byr\u00e5det for vedtak om offentlig ettersyn. 9 Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. I medhold av plan- og bygningslovens \u00a7 12-10 legges f\u00f8lgende forslag til detaljreguleringsplan ut til offentlig ettersyn og sendes p\u00e5 h\u00f8ring: a) Fana gnr. 7. Indre S\u00e6dal. Idrettshall. Reguleringsplan. Arealplan-ID 70470000 vist p\u00e5 plankart datert 13.10.2023. b) Tilh\u00f8rende reguleringsbestemmelser datert 13.10.2023. 2. Byr\u00e5den sine vurderinger blir fulgt opp i det videre planarbeidet. Dato: 13. februar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat offentlig ettersyn datert 19.10.2023 Plankart datert 13.10.2023 Reguleringsbestemmelser datert 13.10.2023 Planbeskrivelse datert 13.10.2023 Merknadsskjema datert 13.10.2023 Snitt og illustrasjoner ny idrettshall 02.06.2023 Illustrasjonsplan S\u00e6dalen idrettspark datert 02.06.2023 ROS-analysen datert 30.06.2015 Flomfarevurdering datert 12.05.2023 Skredfarevurdering datert 01.03.2019 VA-rammeplan datert 16.03.2018 Vindanalyse datert 16.04.2021 Fagrapport naturmangfold datert oktober 2023 Planbeskrivelse delfelt jan og mars 2023 Illustrasjonsplan delfelt datert 09.02.2023 Terrengprofiler delfelt datert 09.02.2023 ROS-analyse delfelt datert 30.03.2023 VAO-rammeplan delfelt datert 29.03.2023 VAO-rammeplan delfelt kart datert 29.03.2023 10 "
}