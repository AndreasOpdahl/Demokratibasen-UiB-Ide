{
  "dokument_id": "d430d47e-b272-5292-a5bc-731b271f9a90",
  "doc_type": "case_attachment",
  "kommune": 4601,
  "tittel": "Fana gnr 88 bnr 257 Sm\u00f8r\u00e5svegen. Klage over avslag p\u00e5 s\u00f8knad om enebolig",
  "url": "https://bergen.kommune.no/politikere-utvalg/api/fil/bk360/10496719/Fana-gnr-88-bnr-257-Smorasvegen-Klage-over-avslag-pa-soknad-om-enebolig",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2023/283625-8 Fana gnr 88 bnr 257 Sm\u00f8r\u00e5svegen. Klage over avslag p\u00e5 s\u00f8knad om enebolig Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av enebolig p\u00e5 to plan med tilh\u00f8rende uteoppholdsanlegg, forst\u00f8tningsmurer, snuareal og garasje. Samlet oppgitt til 143,7 m2 BYA og 227,6 m2 BRA. Avslaget ble gitt den 29.11.2023 da en kom til at det er tale om vesentlig nybygging i henhold til KPA 2018 \u00a7 26.5.1 slik at tiltaket ikke kan unntas plankravet i KPA 2018 \u00a7 3.1 med hjemmel i \u00a7 3.3.2. Plan- og bygningsetaten er kommet til at det ikke foreligger rettslig grunnlag for \u00e5 dispensere fra KPA 2018 \u00a7 3.1 om plankrav, reguleringsplan 17630000 om \u00f8kt bruk av avkj\u00f8rsel og regulert arealform\u00e5l i reguleringsplan 30100000, jf. pbl. \u00a7 19-2. Vedtaket er p\u00e5klaget den 15.12.2023 av tiltakshaver Stig Eilert Felde Korpelin og hjemmelshaver J\u00f8rgen Madsen. Klagen er supplert av Advokatfirmaet Kyrre ANS v/ Hedda Austad Dale. Ansvarlig s\u00f8ker er Tungesvik Arkitektur. Eiendommen omfattes av reguleringsplan 3010000 fra 1968 og er regulert til vei. Videre skal oms\u00f8kte bolig benytte seg av regulert avkj\u00f8rsel i plan 17630000. I KPA 2018 vises tiltaksomr\u00e5det som \u00f8vrig byggesone. Se vedtakets pkt. 3.1 for utfyllende planstatus. Alle n\u00f8dvendige dispensasjoner er oms\u00f8kt, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Vestland fylkeskommune frar\u00e5der i uttalelse datert 24.08.2023 at det gis dispensasjon for oms\u00f8kte tiltak. Selv om tiltaket teknisk sett kan t\u00e5le en ny boenhet, vises det til at Apeltunvegen ikke gir myke trafikanter et tilfredsstillende tilbud. Apeltunvegen tilfredsstiller heller ikke dagens krav i gjeldende vegnormal. Fylkeskommunen mener oms\u00f8kte utbygging vil bli bilbasert med hensyn til avstand til kollektivtransport og sykkelnett, og stiller sp\u00f8rsm\u00e5l ved om fortetting i omr\u00e5det er i tr\u00e5d med m\u00e5let om nullvekst i personbiltransporten i Bergen. Det foreligger for \u00f8vrig forh\u00e5ndsuttalelse fra Bergen Vann og positiv uttalelse til renovasjonsteknisk plan fra BIR. Klage: Klagen og supplerende notat til klagen er omfattende (17 sider ekskl. bilag), og kun hovedpunktene gjengis i det f\u00f8lgende. Det vises for \u00f8vrig til klagen og notatet i sin helhet. Prinsipalt anf\u00f8rer klager at tiltaket er omfattet av unntaket fra plankravet i KPA 2018 \u00a7 3.3.2. Klager mener at det ikke er tale om vesentlig nybygging, og at tiltaket ellers er i samsvar med \u00f8vrige bestemmelser i KPA 2018. Det vises blant annet til at det ikke kan legges vekt p\u00e5 at det allerede er oms\u00f8kt og gitt tillatelse til tre eneboliger i umiddelbar n\u00e6rhet. Dessuten ble ikke denne utbyggingen vurdert til \u00e5 v\u00e6re vesentlig nybygging. Subsidi\u00e6rt for plankravet, 1 anf\u00f8rer klager at det uansett er grunnlag for \u00e5 innvilge dispensasjon. Det er uforholdsmessig \u00e5 b\u00e5de planlegge utbyggingen av \u00e9n enkelt enebolig og knytte dette til oppgraderingen av Apeltunvegen. Avkj\u00f8rselen og fellesveien er videre vurdert tilstrekkelig dimensjonert og trafikksikker for en boenhet til, og trafikksituasjonen i Apeltunvegen endrer ikke p\u00e5 dette. Forholdet til myke trafikanter i Apeltunvegen er heller ikke momenter som kan tillegges vekt i dispensasjonsvurderingen(e). N\u00e5r det gjelder reguleringsplanen p\u00e5 eiendommen i seg selv, vises det til at den ikke er realisert og at det er ingen behov for \u00e5 ivareta vedtatt form\u00e5l fra 1968. Fagetatens vurdering og anbefaling: Plan- og bygningsetaten som fagetat opprettholder sin vurderingen om at det er tale om vesentlig nybygging, jf. KPA 2018 \u00a7 26.5.1. Med henvisning til stadfestet vedtak, p\u00e5peker fagetaten at \u00f8vrig byggesone skal opprettholdes med uendret utnyttelse. I dette konkrete omr\u00e5det har det tidligere v\u00e6rt gitt rammetillatelse til tre boliger, hvor det er samme grunneier som i denne saken. I forhenv\u00e6rende byr\u00e5d sine fullmaktvedtak er det lagt til grunn at det ikke skulle bygges p\u00e5 det aktuelle arealet i denne sak som moment i vurderingen om at det da ikke var tale om vesentlig nybygging. Utviklingen m\u00e5 n\u00e5 ses under ett og en m\u00e5 ta stilling til hvorvidt det er \u00f8nskelig med en fortsatt utvikling i samme spor, uten at videre utbygging avklares i form av plan. Bit for bit utbygging for omr\u00e5det og konsekvensene ved dette, b\u00f8r samlet sett anses som vesentlig nybygging. Uavhengig av konklusjonen mener fagetaten at det ikke er grunnlag for \u00e5 fravike plankravet, jf. \u00abkan\u00bb-skj\u00f8nnet i KPA 2018 \u00a7 3.3. N\u00e5r det gjelder oms\u00f8kte dispensasjoner, vises det innledningsvis til at tiltaket vil f\u00f8re til en \u00f8kt belastning p\u00e5 Apeltunvegen. En m\u00e5 se hen til den samlede belastningen som resterende utbyggingspotensiale representerer. Dette tilsier at det er behov for avklaringer i plan. Reguleringsplanen p\u00e5 grunnen b\u00f8r dessuten oppheves fremfor at det gis dispensasjon i denne saken. Fordelene er heller ikke \u00abklart st\u00f8rre enn ulempene\u00bb, jf. pbl. \u00a7 19-2. Fagetaten har forst\u00e5else for de \u00f8konomiske konsekvensene ved utarbeiding av reguleringsplan. Dette er likevel ikke noe som kan tillegges vekt i vurderingen. Det vises til fagetatens notat av 12.02.2024 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge. Vesentlig nybygging og plankrav, jf. KPA 2018 \u00a7\u00a7 26.5.1 og 3.1 Av hensyn til klagen og fagetatens saksutredning, er byr\u00e5den av den oppfatning at det sentrale i saken er om oms\u00f8kte enebolig er \u00e5 anse som \u00abvesentlig nybygging\u00bb, jf. KPA 2018 \u00a7 26.5.1. Vurderingen om \u00abvesentlig nybygging\u00bb beror p\u00e5 en helhetlig vurdering i den enkelte sak. Form\u00e5let med bestemmelsen er at omr\u00e5dene vist som \u00f8vrig byggesone i hovedsak skal opprettholdes med uendret utnyttelse, jf. bestemmelsens retningslinjer. I dette ligger det at ytterligere byutvikling begrenses til enkeltvis resttomer i etablerte bygningsmilj\u00f8er. En skal i vurdering blant annet ta stilling til det samlede utbyggingspotensiale og andre relevante faktorer slik som tiltakets betydning for trafikk og ferdsel, konflikt med fremtidig utvikling og videre, jf. bl.a. kommunens veileder til plankravet i KPA 2018 og Statsforvalterens avgj\u00f8relse med referanse 2023/17804. Det omr\u00e5det som kan betegnes som n\u00e6romr\u00e5det for oms\u00f8kte enebolig innenfor areal avsatt til \u00f8vrig byggesone i KPA 2018, er i hovedsak allerede utbygget i tr\u00e5d med reguleringsplaner. Ogs\u00e5 uregulerte boligtomter i n\u00e6romr\u00e5det er bebygget. Det inneb\u00e6rer at det kun gjenst\u00e5r et reelt utbyggingspotensiale i det umiddelbare n\u00e6romr\u00e5det til oms\u00f8kte enebolig. Byr\u00e5den har gjort f\u00f8lgende unders\u00f8kelser: 2 Byr\u00e5den anser resterende areal med utbyggingspotensiale som begrenset b\u00e5de rent arealmessig, men \u00f2g med tanke p\u00e5 eiendommenes beskaffenhet. Slik finner byr\u00e5den det klart at b\u00e5de isolert sett for denne sak og med hensyn til eventuell fremtidig utbygging p\u00e5 restarealene, at en ikke st\u00e5r overfor noen s\u00e6rlig grad av utbygging \u2013 Hvert fall ikke slik at det kan betegnes som vesentlig. Byr\u00e5den p\u00e5peker at tiltakshavers eiendom gbnr. 88/32 eller andre eiendommer innenfor areal avsatt til LNF-form\u00e5l i KPA 2018, ikke er tatt i betraktning. Det vises til at det ikke er en berettiget forventning om \u00e5 kunne bygge p\u00e5 slike arealer uten en omregulering. Det er ogs\u00e5 av betydning at eneboligen knytter seg p\u00e5 regulert avkj\u00f8rsel til fylkesvei, som rent teknisk t\u00e5ler \u00f8kt bruk etter Fylkeskommunens vurderinger. F\u00f8lgelig etter en konkret vurdering finner heller ikke byr\u00e5den at tiltaket har negative innvirkninger p\u00e5 omgivelsene med hensyn til de momentene som inng\u00e5r i vurderingen. Byr\u00e5den henviser for \u00f8vrig av relevans til dispensasjonsvurderingene. Byr\u00e5den er etter dette kommet til at det i saken ikke er tale om vesentlig nybygging, jf. KPA 2018 \u00a7 26.5.1. Byr\u00e5den vil likevel knytte noen kommentarer til sakens sammenheng med godkjent utbygging av tiltakshavers eiendommer gbnr. 88/264, 88/261 og 88/260. Byr\u00e5den er prinsipielt enig med fagetaten om at en ikke skal kunne omg\u00e5 regelverket ved enkeltvis bygges\u00f8knad for ene- og tomannsboliger, tilsvarende som Statsforvalterens vurderinger i sak 2023/17804. Derfor m\u00e5 en nettopp ta stilling til det helhetlige potensiale. Det er i denne anledning uheldig at forhenv\u00e6rende byr\u00e5d la til grunn at det ikke kunne bygges p\u00e5 det aktuelle arealet i sin vurdering, men for byr\u00e5den er dagens situasjon avgj\u00f8rende for den konkrete vurderingen som er foretatt. Tiltaket er f\u00f8lgelig i samsvar med kommuneplanens arealdel for \u00f8vrig, og sp\u00f8rsm\u00e5let er videre om tiltaket \u00abkan\u00bb unntas fra plankravet i \u00a7 3.1, jf. \u00a7\u00a7 3.3 og 3.3.2. Byr\u00e5den mener at tiltaket m\u00e5 anses som positiv byutvikling innenfor rammene av eksisterende bygningsmilj\u00f8. Det er f\u00e5 eller ingen s\u00e6rlige forhold som etter byr\u00e5dens skj\u00f8nn skulle tilsi at det likevel burde utarbeides en reguleringsplan. Byr\u00e5den finner det ellers tilstrekkelig \u00e5 henvise til vurderingene i vedtaket for \u00f8vrig for sin oppfatning at tiltaket \u00abkan\u00bb unntas fra plankravet, jf. KPA 2018 \u00a7 3.3. Dispensasjon fra reguleringsplan 17630000 om \u00f8kt bruk av avkj\u00f8rsel, jf. pbl. \u00a7 19-2 Tiltaket kommer i strid med reguleringsplanen nr. 17630000 med hensyn til \u00f8kt bruk av regulert avkj\u00f8rsel til Fv. 5190 Sm\u00f8r\u00e5svegen. Det oms\u00f8kte tiltaket befinner seg i hovedsak utenfor denne reguleringsplanen, men skal benytte regulert avkj\u00f8rsel. Det er s\u00f8kt om dispensasjon, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale 3 interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensikten bak fastsetting av avkj\u00f8rsel og tilh\u00f8rende eiendommer, er \u00e5 sikre trafikksikre avkj\u00f8rsler, og at avkj\u00f8rsel og fellesveger er dimensjonert i henhold til forventet trafikk. Fylkeskommune har i sine vurderinger kommet til at avkj\u00f8rselen er utformet med tilfredsstillende sikt og svingradius, slik at den teknisk sett kan t\u00e5le en ny boenhet. Byr\u00e5den finner det i utgangspunktet tilstrekkelig for \u00e5 kunne konkludere med at hensynene ikke blir \u00abvesentlig tilsidesatt\u00bb for \u00f8kt bruk som f\u00f8lge av oms\u00f8kte enebolig, jf. pbl. \u00a7 19-2. Av hensyn til Fylkeskommunens uttalelse om tiltakets betydning p\u00e5 Fv. 5190 Apeltunvegen, er det imidlertid n\u00f8dvendig \u00e5 dr\u00f8fte temaet i den grad det kan anses av betydning for dispensasjonsvurderingen og vedtaket for \u00f8vrig. Fylkeskommunen viser til at tilkomsten fra Sm\u00f8r\u00e5svegen til overordnet veinett i hovedsak g\u00e5r via Apeltunvegen. Her er det ikke tilfredsstillende tilbud for myke trafikanter. Apeltunvegen er ogs\u00e5 en bydelsrute for sykkel, og har et s\u00e6rlig behov for et bedre, tryggere og mer attraktivt tilbud langs veien. Fylkeskommunen mener oms\u00f8kte enebolig vil bli bilbasert, og at det er behov for tiltak f\u00f8r en \u00e5pner for mer utbygging. Det er dessuten bekymringer knyttet til at en dispensasjon i denne saken kan gi grunnlag for presedens for andre tilsvarende tomter i \u00f8vrig byggesone som har tilkomst fra/via Apeltunvegen. Byr\u00e5den bestrider ikke tilstanden p\u00e5 Apeltunvegen og er positiv til tiltak for \u00e5 bedre forholdene for g\u00e5ende og syklende. Byr\u00e5den mener imidlertid at utbyggingen er av begrenset betydning for problemstillingene som er nevnt. Dette gjelder ikke bare \u00f8kningen isolert, men \u00f2g potensielle presedensvirkninger. I vurderingen om vesentlig nybygging skal en vurdere tiltak konkret, som inneb\u00e6rer at tillatelsen ikke har direkte virkning for eventuelle andre tomter med tilkomst fra/via Apeltunvegen. Nevnte problemstillinger fra Fylkeskommunens side endrer f\u00f8lgelig ikke byr\u00e5dens syn p\u00e5 \u00e5 kunne gi tillatelse til oms\u00f8kte enebolig. All den tid \u00f8kt bruk av regulert avkj\u00f8rsel kan anses \u00e5 v\u00e6re trafikksikkert, mener byr\u00e5den at det ikke foreligger nevneverdige ulemper ved dispensasjon. Fordelene er at en i dette tilfelle kan bebygge mindre restareal innenfor rammene av allerede etablert boligomr\u00e5de. Dette er etter byr\u00e5dens syn til fordel for kommunens areal- og ressursdisponering. Fordelene ved oms\u00f8kte utbygging er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjon fra reguleringsplan 30100000 om form\u00e5l vist som vei, jf. pbl. \u00a7 19-2 Tiltaket er i strid med reguleringsplan 30100000 fra 1968 med hensyn til at boligen er s\u00f8kt plassert p\u00e5 areal vist som vei. Det er s\u00f8kt om dispensasjon, jf. pbl. \u00a7 19-1. Byr\u00e5den viser til at dagens reelle veitrase ikke er i samsvar med regulert veitrase, og at det p\u00e5g\u00e5r en politisk prosess med \u00e5 oppheve planen, jf. byr\u00e5dets innstilling til bystyret i m\u00f8tet 15.02.2024 sak 41/24. Byr\u00e5den er enig med fagetaten at dette ikke er ensbetydende med at eiendommen kan bebygges med en bolig. Dette momentet ivaretas imidlertid av kommuneplanens bestemmelser for \u00f8vrig og vurderes som irrelevant for denne dispensasjonsvurderingen. Det er p\u00e5 det rene at hensynene bak gjeldende arealform\u00e5l ikke blir \u00abvesentlig tilsidesatt\u00bb, jf. pbl. \u00a7 19-2. Som f\u00f8lge av at veien ikke er etablert i samsvar med regulert veitrase, finner ikke byr\u00e5den noen ulemper ved \u00e5 dispensere fra gjeldende arealform\u00e5l i reguleringsplan 30100000. 4 Fordelene, som nevnt, gj\u00f8r seg enda gjeldende. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 29.11.2023 oppheves i medhold av forvaltningslovens \u00a7 33 annet ledd. 2. Med hjemmel i KPA 2018 \u00a7 3.3.2 gis det unntak fra plankravet i KPA 2018 \u00a7 3.1. 3. Med hjemmel i pbl. \u00a7 19-2 gis det dispensasjon fra reguleringsplan nr. 17630000 om \u00f8kt bruk av avkj\u00f8rsel og reguleringsplan nr. 30100000 om form\u00e5l vist som vei. 4. Med hjemmel i pbl. \u00a7 20-1, jf. \u00a7 21-4 gis det rammetillatelse til oppf\u00f8ring av enebolig p\u00e5 to plan med tilh\u00f8rende uteoppholdsanlegg, forst\u00f8tningsmurer, snuareal og garasje. Samlet oppgitt til 143,7 m2 BYA og 227,6 m2 BRA. 5. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 6. Klagen tas til f\u00f8lge. Dato: 6. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 12.02.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonskart 4. Klage p\u00e5 vedtak, mottatt 15.12.2023 5. Avslag p\u00e5 s\u00f8knad, datert 29.11.2023 6. Uttalelse fra Vestland fylkeskommune, datert 24.08.2023 7. Uttalelse fra BIR, datert 28.02.2023 8. Forh\u00e5ndsuttalelse fra Bergen Vann, datert 03.02.2023 9. S\u00f8knad 10. Tegninger 5 "
}