{
  "dokument_id": "f0dd8a7a-c9c9-50e6-aad2-9ccd269ce1f1",
  "doc_type": "case_attachment",
  "kommune": 4601,
  "tittel": "Kulturr\u00e5det i Fana og ytrebygda",
  "url": "https://bergen.kommune.no/politikere-utvalg/api/fil/bk360/11659453/Kulturradet-i-Fana-og-ytrebygda",
  "tekst": " ULTUR - D M1237 2 V\u00e5rt hovedbudskap 1. Kulturkontorene m\u00e5 best\u00e5 2. Sentraladministrasjon kan legges ned og sentrale oppgaver overf\u00f8res til kulturkontorene 3. Sentralisering f\u00f8rer til d\u00e5rligere tilbud lokalt Vi i Fana og Ytrebygda kulturr\u00e5d er dypt bekymret for konsekvensene dersom de lokale kulturkontorene blir lagt ned eller blir lagt under Biblioteket. Disse kontorene er en uvurderlig ressurs med sin unike lokalkunnskap, sterke relasjoner til n\u00e6rmilj\u00f8et og praktiske tiln\u00e6rming til \u00e5 skape og st\u00f8tte kulturaktiviteter. P\u00e5 kulturkontoret i Fana og Ytrebygda arbeider dedikerte, men tidvis overarbeidede mennesker som ikke bare skaper gode kulturaktiviteter, men ogs\u00e5 drifter et kulturhus. De g\u00e5r langt utover sitt opprinnelige mandat for \u00e5 f\u00e5 hjulene til \u00e5 g\u00e5 rundt, og kombinerer oppgavene til b\u00e5de kulturkontor og kulturhus under krevende forhold. Kulturhusdrift \u2013 Fana kulturhus Ved forrige omorganisering i 2017/2018, ble det ikke tatt hensyn til at kulturkontoret ogs\u00e5 skulle drifte et kulturhus. Det satt 2 r\u00e5dgivere, 1 leder og 2 tilsynsvakter tilbake til \u00e5 utf\u00f8re alle oppgaver knyttet til b\u00e5de lokalt kulturarbeid og kulturhusdrift, dette var ikke b\u00e6rekraftig! Da kulturhuset i \u00c5sane \u00e5pnet, ble det tilf\u00f8rt stillinger knyttet til teknikk, booking og arrangementsansvar. Det samme ble lovet til Fana, men dette l\u00f8ftet ble aldri innfridd. I dag b\u00e6res derfor driften av de ansattes vilje til \u00e5 strekke seg langt utover hva som kan forventes. Lokalt kulturarbeid Frem til 2017 hadde Fana og Ytrebygda et blomstrende kulturliv. Vi hadde aktiviteter for barn og unge, et velfungerende kulturkontor som st\u00f8ttet lokale initiativ, og en god dialog med innbyggerne. Alt dette gjorde at kulturen i bydelen var levende og tilgjengelig for alle. Samtidig ble tilskuddsordningene flyttet fra de lokale kulturkontorene til seksjon for kunst- og kulturutvikling. Dette skapte store utfordringer for oss som jobbet med kultur i bydelen. Regler som tidligere var fleksible og i dialog med lokale behov, ble erstattet av rigide retningslinjer og en sentralisert ordning som var umulig \u00e5 n\u00e5 frem til. Mange av oss som drev kulturprosjekter for barn og unge i Fana og Ytrebygda mistet st\u00f8tten. Uten st\u00f8tte la flere av oss ned virksomheten. Lokale kulturdager Vi har registrert at byr\u00e5den har uttalt at arbeid med lokale kulturdager kanskje kan overf\u00f8res til amat\u00f8rkulturr\u00e5det. Dette virker kunnskapsl\u00f8st og lite hensiktsmessig, kulturkontoret er v\u00e5r foretrukne samarbeidspart i alt som omhandler lokalt kulturarbeid. Barn og unge Ved omorganiseringen i 2017/2018 ble tilbud til barn og unge sentralisert og resultatet etter dette er tydelig: Det offentlige kulturtilbud for barn og unge i Ytrebygda ble mer enn halvert. I 2017 var budsjettet p\u00e5 rundt 3,4 mill mens det i dag ligger p\u00e5 rundt 1,9 mill, en betydelig reduksjon alts\u00e5. Konsekvensene av denne reduksjonen ser vi tydelig i avisene \u2013 ukentlig! Med fortetningspolitikken langs Bybanen og mangel p\u00e5 fritidstilbud til de nyinnflyttede ungdommene, ble resultatet at de samlet seg p\u00e5 Lagunen og McDonald\u2019s. Det skapte konflikter og br\u00e5k. N\u00e5 har situasjonen eskalert til et niv\u00e5 hvor politiet m\u00e5 gripe inn. Vi forst\u00e5r at \u00f8konomien er under press, og at kulturbyr\u00e5den st\u00e5r overfor krevende prioriteringer. Men n\u00e5r det foresl\u00e5s \u00e5 redusere antall \u00e5rsverk p\u00e5 kulturkontorene, m\u00e5 vi sp\u00f8rre: Er byr\u00e5den fullt ut klar over den avgj\u00f8rende rollen kulturkontorene spiller i v\u00e5re lokalsamfunn? Forslaget om \u00e5 legge kulturkontorene under biblioteket fremst\u00e5r dessuten som lite gjennomtenkt, og vi har vanskelig for \u00e5 se hvordan dette skal gi bedre kulturtilbud lokalt. V\u00e5rt forslag: Vi merker oss at byr\u00e5det tidligere har signalisert et \u00f8nske om \u00e5 redusere den sentrale administrasjonen \u2013 et grep vi applauderer. Vi i Fana og Ytrebygda Kulturr\u00e5d foresl\u00e5r derfor f\u00f8lgende: Fjern den sentrale administrasjonen og overf\u00f8r ansvar for kulturaktivitet og sentralstyrte oppgaver og ressursforvaltning til de lokale kulturkontorene. Ved \u00e5 gj\u00f8re dette kan man oppn\u00e5 innsparingene p\u00e5 10 millioner kroner \u2013 uten at det g\u00e5r p\u00e5 bekostning av kulturaktivitetene eller at man m\u00e5 nedbemanne p\u00e5 kulturkontorene. Kulturkontorene kan slik best\u00e5 uten at oppgaver m\u00e5 legges ned eller at det m\u00e5 nedbemannes lokalt. "
}