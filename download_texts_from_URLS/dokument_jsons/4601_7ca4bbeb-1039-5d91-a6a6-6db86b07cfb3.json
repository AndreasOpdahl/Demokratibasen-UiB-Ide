{
  "dokument_id": "7ca4bbeb-1039-5d91-a6a6-6db86b07cfb3",
  "doc_type": "case_presentation",
  "kommune": 4601,
  "tittel": "Fyllingsdalen gnr 22 bnr 1 S\u00e6lenveien 150. Klage p\u00e5 rammetillatelse til ny avkj\u00f8rsel m.m.",
  "url": "https://bergen.kommune.no/politikere-utvalg/api/fil/bk360/11233834/Framstilling-Fyllingsdalen-gnr-22-bnr-1-Saelenveien-150-Klage-pa-rammetillatelse-til-ny-avkjorsel-m-m-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/131173-7 Fyllingsdalen gnr 22 bnr 1 S\u00e6lenveien 150. Klage p\u00e5 rammetillatelse til ny avkj\u00f8rsel m.m. Hva saken gjelder: Saken gjelder klage p\u00e5 rammetillatelse datert 14.08.2024 til diverse tiltak p\u00e5 ovennevnte eiendom, se rammetillatelsens pkt. 1. Naboene Svein L\u00f8vaas (S\u00e6lenveien 160) og Arne L\u00f8vaas (S\u00e6lenveien 170) har p\u00e5klaget vedtaket med hensyn til at det er gitt tillatelse til \u00abstenging av eksisterende avkj\u00f8rsel til kommunal vei og etablering av ny avkj\u00f8rsel med tilh\u00f8rende tilkomstvei inklusiv st\u00f8ttemur i naturstein\u00bb. Tiltakshaver er Morten Fredriksen og ansvarlig s\u00f8ker er Arkitektstudio Elfrida Bull Bene AS v/Sebastian Uthaug. Eiendommen er uregulert. KPA 2018 viser den som LNF-omr\u00e5de og innenfor hensynssonene gul og r\u00f8d st\u00f8ysone, funksjonell strandsone og historisk veifar. Det er s\u00f8kt om og innvilget dispensasjon fra KPA 2018 \u00a7 3.1 om plankrav, \u00a7 6.2.2 om byggegrense langs vassdrag og \u00a7 31.3 om retningslinjer for sm\u00e5 tiltak p\u00e5 bebygd eiendom i LNF-omr\u00e5der, jf. pbl. \u00a7\u00a7 19-1 og 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3. Til siste reviderte s\u00f8knad om avkj\u00f8rsel er det mottatt nabomerknader fra klagerne, samt fra Inger Sidsel Sandvik og Torstein Sandvik (S\u00e6lenveien 190) og fra Ottar Paulen (S\u00e6lenveien 180). Merknadene ang\u00e5r i hovedsak forhold knyttet til bruk av avkj\u00f8rsel for st\u00f8rre kj\u00f8ret\u00f8y og atkomst fra s\u00f8r. I tillegg p\u00e5peker naboer at private veiretter m\u00e5 opprettholdes og at tiltakshaver m\u00e5 ta kostnadene for etablering av ny avkj\u00f8rsel. Det vises til rammetillatelsens pkt. 3.2 for merknader, s\u00f8kers tilsvar og Plan- og bygningsetatens vurdering. Vestland fylkeskommune v/Vassdragskoordinator har ingen merknader til saken s\u00e5 lenge tiltaket ikke kommer i kontakt med elvestrengen/vassdraget. Bymilj\u00f8etaten v/Veiforvaltningsseksjonen har fattet vedtak om tillatelse til ny avkj\u00f8rsel p\u00e5 angitte vilk\u00e5r, og innvilget dispensasjon fra byggegrense langs kommunal vei. Avkj\u00f8rselen skal opparbeides i henhold til tegning C001 datert 23.05.2024, se vedlagt dokument. Bymilj\u00f8etaten v/Natur- og milj\u00f8forvaltningsseksjonen frar\u00e5r ikke at det gis dispensasjon for de oms\u00f8kte tiltakene. Hva gjelder oms\u00f8kte avkj\u00f8rsel kan det argumenteres for at rydding av omr\u00e5det kan ha en positiv konsekvens for naturmangfoldet med hensyn til fremmede arter. Opph\u00f8r av bruk av eksisterende avkj\u00f8rsel vil ogs\u00e5 potensielt forbedre tilstanden p\u00e5 l\u00f8nnetr\u00e6rne p\u00e5 stedet. Byantikvaren har uttalt seg til oms\u00f8kte tiltak i sin helhet. Hva gjelder avkj\u00f8rsel, stiller Byantikvaren seg positiv til den oms\u00f8kte l\u00f8sningen. Det vises bl.a. til at de gamle 1 l\u00f8nnetr\u00e6rne har f\u00e5tt skader som f\u00f8lge av belastning fra biltrafikk tilknyttet bruk av eksisterende avkj\u00f8rsel. Klage: Klagen best\u00e5r av fire punkter, og hovedmomentene gjengis i det f\u00f8lgende. Det vises for \u00f8vrig til klagen i sin helhet. 1. St\u00f8rre kj\u00f8ret\u00f8y m\u00e5 kunne kj\u00f8re av fra nord, da dette er den veien som gir minst belastning for den smale S\u00e6lenveien. 2. Avkj\u00f8rselen som stenges av er mer trafikksikker enn ny avkj\u00f8rsel. Store lastebiler m\u00e5 ferdes lengre p\u00e5 en smal og svingete vei, og venteareal p\u00e5 avkj\u00f8rselen er ikke oversiktlig. 3. Klager bestrider at tilpasninger av avkj\u00f8rselen for st\u00f8rre kj\u00f8ret\u00f8y som kommer fra nord, krever store veifyllinger. 4. Brannbiler m\u00e5 benytte seg av atkomst fra s\u00f8r. Dette vil medf\u00f8re lengre kj\u00f8retid til ulempe for brannsikkerheten. Ansvarlig s\u00f8ker har inngitt tilsvar til klagen, og har kommentert punktene hver for seg. 1. S\u00f8ker viser til at konklusjonen i saken er entydig p\u00e5 at ny avkj\u00f8rsel er mer trafikksikker enn den gamle. Avkj\u00f8rselen legger ogs\u00e5 opp til at kj\u00f8ret\u00f8y opp til 12 meters lengde kan komme seg inn og ut fra eiendommen, som per i dag ikke er mulig med eksisterende avkj\u00f8rsel. 2. S\u00f8ker viser til at det ikke er tiltakshavers ansvar \u00e5 ivareta veiforholdene i den kommunale veien som oms\u00f8kt avkj\u00f8rsel forholder seg til. I tillegg p\u00e5pekes det at S\u00e6lenveien kan benyttes for lastebiler i forbindelse med varelevering. 3. Omfanget av veifyllinger for \u00e5 etablere ny avkj\u00f8rsel er redusert for \u00e5 gj\u00f8re minst mulig inngrep i omkringliggende natur i LNF-omr\u00e5det. 4. S\u00f8ker redegj\u00f8r for hvordan lastebiler av ulike st\u00f8rrelser kan benytte seg av ny avkj\u00f8rsel. Det p\u00e5pekes for \u00f8vrig at sporingsverkt\u00f8y viser at dagens avkj\u00f8rsel uansett ikke kan benyttes av lastebil/brannbil p\u00e5 12 meter. Fagetatens vurdering og anbefaling: Plan- og bygningsetaten som fagetat opprettholder rammetillatelsen. Det vises til at Bymilj\u00f8etaten som veimyndighet har vurdert og godkjent ny avkj\u00f8rsel, og har da tatt stilling til om sikkerheten er tilstrekkelig ivaretatt og om veistandarden er fulgt. Fagetaten er videre av den oppfatning at momentene i klagen er h\u00e5ndtert i vurderingene for \u00f8vrig. Utforming av avkj\u00f8rselen og ny tilkomstvei er bedre og mer trafikksikker enn den eksisterende avkj\u00f8rselen som stenges. Det er ogs\u00e5 muligheter for atkomst for st\u00f8rre kj\u00f8ret\u00f8y fra s\u00f8r, selv om dette medf\u00f8rer lengre kj\u00f8retur p\u00e5 en relativt smal og svingete vei. Tiltaket er i tillegg oversendt alle veimyndigheter og det er ikke mottatt negative h\u00f8ringsuttalelser fra noen av disse. Det vises til fagetatens notat datert 24.09.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det er i utgangspunktet tilfreds med at revidert s\u00f8knad om avkj\u00f8rsel er fremlagt Bymilj\u00f8etaten, og at veimyndigheten har vurdert og godkjent avkj\u00f8rselen. Likevel vil byr\u00e5det av hensyn til klagen p\u00e5peke at ny avkj\u00f8rsel er en mer trafikksikker l\u00f8sning som i st\u00f8rre grad tilrettelegger for st\u00f8rre kj\u00f8ret\u00f8y, selv om atkomst fra s\u00f8r har uheldige sider ved seg. I tillegg vil stenging av eksisterende avkj\u00f8rsel bedre ivareta l\u00f8nneall\u00e9en i det historiske veifaret av positiv betydning for antikvariske verdier. Byr\u00e5det tiltrer med dette Plan- og bygningsetatens og Bymilj\u00f8etatens vurderinger. 2 Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 14.08.2024 opprettholdes. Klagen tas ikke til f\u00f8lge. Dato: 29. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 24.09.2024 med f\u00f8lgende vedlegg: 1. Oversiktskart 2. Oversiktsfoto 3. Flyfoto 4. Situasjonsplaner 5. Tilsvar til klage datert 11.09.2024 6. Klage p\u00e5 avkj\u00f8rsel datert 26.08.2024 7. Rammetillatelse p\u00e5 vilk\u00e5r datert 14.08.2024 8. Vedtak om avkj\u00f8rsel datert 25.06.2024 9. Referat fra veiledningsm\u00f8te datert 15.05.2024 10. Byantikvarens uttalelse datert 04.04.2024 11. Bymilj\u00f8etatens uttalelse datert 27.03.2024 12. Nabomerknader og tilsvar 13. Tegninger 14. S\u00f8knader med diverse suppleringer 15. E-22 LAY_C-001 [Tegning av ny avkj\u00f8rsel] 3 "
}