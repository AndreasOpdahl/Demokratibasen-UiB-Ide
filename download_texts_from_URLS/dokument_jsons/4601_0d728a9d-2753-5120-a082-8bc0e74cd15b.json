{
  "dokument_id": "0d728a9d-2753-5120-a082-8bc0e74cd15b",
  "doc_type": "case_attachment",
  "kommune": 4601,
  "tittel": "Fagnotat, sluttbehandling - Bergenhus. Gnr. 166, Bnr. 535 mfl., Kong Oscars gate",
  "url": "https://bergen.kommune.no/politikere-utvalg/api/fil/bk360/11745475/Fagnotat-sluttbehandling-Bergenhus-Gnr-166-Bnr-535-mfl-Kong-Oscars-gate",
  "tekst": " Plan- og bygningsetaten Til Fagnotat BBU - Seksjon byutvikling (Arbeidssted) V\u00e5r referanse: PLAN-2022/20614-87 Saksbehandler: Eline Aresdatter Haakestad Dato: 19.12.2024 Fra Plan- og bygningsetaten Forslag til detaljregulering anbefales vedtatt Bergenhus. Gnr. 166, Bnr. 535 mfl., Kong Oscars gate, Arealplan-ID 70180000 Om planforslaget En til En arkitekter AS foresl\u00e5r p\u00e5 vegne av Calmar Eiendom 2 AS detaljregulering for et omr\u00e5de i Kong Oscars gate i Bergenhus bydel. Planforslagets hovedform\u00e5l er \u00e5 rive eksisterende bygg i Kong Oscars gate 46 og 48 (gnr. 166, bnr. 535 og 1798), for \u00e5 legge til rette for et nytt hostell over fire etasjer med publikumsrettet virksomhet og aktiv fasade i 1. etasje mot Kong Oscars gate, se Figur 1. Eksisterende bygning i Kong Oscars gate 44 bevares. Maksimal m\u00f8neh\u00f8yde foresl\u00e5s p\u00e5 kote +23,0. Utnyttelsesgrad for hele planomr\u00e5det er 199,5%-BRA, maksimal grad av utnytting for nybygg i felt SF2 er 294%-BRA. Figur 1 Utklippet til venstre viser planomr\u00e5det i r\u00f8dt, til h\u00f8yre er planomr\u00e5det i r\u00f8d sirkel med nummerering av byggene i Kong Oscars gate som omfattes av planen. Bakg\u00e5rden til hostellet videref\u00f8res og skal fungere som en buffersone mellom nybygg og eksisterende boligbebyggelse i bakkant. Asylsmauet skal opprettholdes slik det er i dag. Varelevering er planlagt i utbedret vareleveringslomme i Kong Oscars gate. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Planforslaget omfattes ikke av forskrift om konsekvensutredninger. Se planbeskrivelsen med vedlegg for utfyllende opplysninger. Planprosess og medvirkning Merknader og uttalelser ved offentlig ettersyn Planforslaget var p\u00e5 h\u00f8ring og offentlig ettersyn i perioden 16.09.2023-31.10.2023. Det ble mottatt 2 private merknader (med flere underskrifter), og 12 h\u00f8ringsuttalelser. Disse er oppsummert og kommentert av forslagsstiller i merknadsskjema datert 22.11.2024. Materialet er gjennomg\u00e5tt og vurderes som dekkende. I uttalelsene og merknadene blir det i hovedtrekk pekt p\u00e5 f\u00f8lgende: \u2022 P\u00e5virkning p\u00e5 Domkirken: Reguleringsplanen kan godkjennes under forutsetning om at bestemmelsene endres i tr\u00e5d med Riksantikvarens innspill. \u2022 Kulturmilj\u00f8 og utforming av nybygg: Nybygget er ikke godt nok tilpasset kulturmilj\u00f8et, og trehusbebyggelsen i kvartalet skal v\u00e6re f\u00f8rende for nye prosjekter. Materialbruk b\u00f8r sikres i bestemmelsene. Det b\u00f8r vurderes \u00e5 dele bygningsvolumet i to. Heis, ventilasjon og liknende b\u00f8r l\u00f8ses innvendig. Bakbygningens fotavtrykk b\u00f8r reduseres. \u2022 Tilpasning til eksisterende bebyggelse: Nybygget gir \u00f8kt innsyn mot naboeiendommene og forringer kvaliteten p\u00e5 uteoppholdsareal i Asylplassen 11. Avstanden mellom Asylplassen 9 og 11 og nybygg b\u00f8r \u00f8kes. Nybygget reduserer sol og naturlig dagslys. Bakg\u00e5rden b\u00f8r utvides lenger ut mot Asylsmauet. Sittebenken som vender mot Asylsmauet 1 b\u00f8r fjernes eller flyttes. \u2022 Gange: Merknader knyttet til bredde p\u00e5 fortausareal, behov for \u00e5 regulere og opparbeide kantstopp ved flytting av overgangsfelt. \u2022 Renovasjon: Merknad knyttet til videref\u00f8ring av midlertidig l\u00f8sning for returpunkt da det er etablert bossnett i omr\u00e5det med mulighet for tilkobling. \u2022 Vareleveringslomme: Merknad til bredde, avstand til varemottak, og behov for fysiske hindre. Endringer etter offentlig ettersyn Endringene som er foretatt etter offentlig ettersyn, fremg\u00e5r av merknads- og endringsskjema datert 22.11.2024. Planmaterialet er oppdatert i henhold til endringene. Kort oppsummert inneb\u00e6rer endringene: \u2022 Det er foresl\u00e5tt to bygningsvolum i stedet for ett bygg. Det ene bygningsvolumet, mellombygget, bryter med Kong Oscars gate 44 og hovedbygget, b\u00e5de i form og uttrykk. Hovedbygget har rett gesims. Gesimslinjen p\u00e5 hovedbygget er trukket ned til niv\u00e5et til trehusbebyggelsen i Asylsmauet i s\u00f8r. \u2022 Utkragingen mot Asylsmauet er fjernet. 1. etasje mot Asylsmauet er dermed utvidet, men 2. og 3. etasje er trukket noe tilbake slik at avstanden til Asylplassen 1 er \u00f8kt, og Asylplassen 11 f\u00e5r mer utsyn mot Kong Oscars gate. \u2022 Material- og fargevalg er endret og sikret i bestemmelsene. \u2022 Bakg\u00e5rden er utvidet, og dagens plassering av gjerde beholdes. \u2022 Avstanden til mellombygget i Kong Oscars gate 46 og Asylplassen 5 og 7 har \u00f8kt, samtidig er avstanden mellom hj\u00f8rnet p\u00e5 mellombygget og Asylplassen 9 noe redusert. Saksnummer PLAN-2022/20614 Side 2 av 12 \u2022 Sittebenk i Asylsmauet er fjernet. \u2022 Bestemmelser fra Riksantikvaren er lagt inn. \u2022 Bestemmelsesomr\u00e5de #2 for renovasjon (returpunkt) er tatt ut. \u2022 Foresl\u00e5tt reguleringsform\u00e5l o_GG1 er delt opp til gangveg og torg (o_TO). P\u00e5 bakgrunn av endringene i utforming av nybygg etter offentlig ettersyn ble det gjennomf\u00f8rt en begrenset h\u00f8ring i perioden 22.03.2024-19.04.2024. Det kom inn 1 privat merknad og 4 uttalelser fra h\u00f8ringsparter i den begrensede h\u00f8ringen. Merknadene og uttalelsene er oppsummert og kommentert av plankonsulenten i merknads- og endringsskjemaene datert 22.11.2024. Det er gjort endringer i bestemmelsene som f\u00f8lge av mottatte innspill: \u2022 Lagt til krav om fargesetting og vinduer, ytterligere dokumentasjonskrav og krav om vekting av kulturminner. \u2022 Bestemmelse om dispensasjon fra den automatiske fredinga jf. kulturminnelova \u00a7 8, fjerde ledd for tiltak i samsvar med reguleringsplanen og vilk\u00e5r for dispensasjonen, er tatt ut. Byantikvaren, Byarkitekten og Vestland fylkeskommune er positive til endringene i utformingen av nybygget, og Byantikvaren og Byarkitekten ga innspill til blant annet fargesetting og materialvalg. Riksantikvaren vurderer at tiltaket ikke medf\u00f8rer fare for utilb\u00f8rlig skjemming av Bergen domkirke. Naboer i Asylplassen 17 ber om at planforslaget bearbeides videre. Vurdering av planforslaget Plan- og bygningsetaten (PBE) kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Vi slutter oss til hovedform\u00e5let sentrumsform\u00e5l og det planfaglige grepet i planforslaget. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Forhold til overordnede planer og retningslinjer I kommuneplans arealdel (KPA2018) er omr\u00e5det avsatt til byfortettingssone (BY1) med sentrumsform\u00e5l. Planomr\u00e5det er under hensynssone for vegtrafikkst\u00f8y (gul og r\u00f8d sone), luftkvalitet (gul sone), faresone brannsmitte, konsesjonsomr\u00e5de fjernvarme, kulturmilj\u00f8 Marken, historisk sentrum, bestemmelsesomr\u00e5de #4 og er b\u00e5ndlagt etter lov om kulturminner. I kommunedelplan (KDP) sentrum1 er planomr\u00e5det regulert til blandet sentrumsform\u00e5l, og vist som bebyggelse i verneverdig kulturmilj\u00f8. I tillegg er planomr\u00e5det registrert som automatisk fredet middelalderbygrunn. Etter KDP sentrums \u00a7 12 skal blandet sentrumsform\u00e5l i hovedprinsippet best\u00e5 av publikumsrettede virksomheter p\u00e5 gateplan, kontorarbeidsplasser i mellometasjene og boliger i de \u00f8verste etasjene. Ved nybygg b\u00f8r boligandelene v\u00e6re minst 25 prosent. PBE oppfordret forslagsstiller til \u00e5 vurdere boligform\u00e5l tidlig i prosessen, da foresl\u00e5tt arealform\u00e5l kunne gi utfordringer med tanke p\u00e5 eksisterende nabobebyggelse. Forslagsstiller har \u00f8nsket \u00e5 g\u00e5 videre med hostell. I planforslaget reguleres et bredere form\u00e5l for felt SF1 og SF2 med sentrumsform\u00e5l, som omfatter sentrumsfunksjoner, eksempelvis forretning, tjenesteyting, 1 Arealplan-ID 15780000, vedtatt 10.12.2001. Saksnummer PLAN-2022/20614 Side 3 av 12 kontor, hotell/overnatting og bevertning. Det er ikke tillatt med boligform\u00e5l. F\u00f8rste etasje skal ha publikumsrettet virksomhet og aktiv fasade mot Kong Oscars gate, dette er sikret i bestemmelse 3.1.1.a. PBE vurderer at foresl\u00e5tt form\u00e5l passer inn i omr\u00e5det og ikke g\u00e5r p\u00e5 bekostning av eksisterende bolig- og kulturmilj\u00f8. Det er sikret avb\u00f8tende tiltak for \u00e5 minimere mulige konflikter med naboer, se kapittelet Hensyn til nabobebyggelsen. Vi slutter oss til planens form\u00e5l, og aksepterer avvik fra overordnede f\u00f8ringer i KDP sentrums \u00a7 12 om bolig. Vi vurderer at planforslaget ellers er i tr\u00e5d med overordnede planer og retningslinjer. Figur 2 Oppriss av eksisterende situasjon (\u00f8verst) og foresl\u00e5tt ny situasjon (nederst). Byggeh\u00f8yder og grad av utnytting Eksisterende bygg i Kong Oscars gate 46 og 48 best\u00e5r av to enetasjes bygninger med flate tak, som ble oppf\u00f8rt som midlertidige butikkpaviljonger i 1965, se Figur 2. I dag brukes byggene som hostell. Byggene fremst\u00e5r som enkle, provisoriske bygg uten spesielle kvaliteter. Kong Oscars gate 44 er et murbygg over tre etasjer og loft som ble oppf\u00f8rt rundt 1889 av Bergen Totalavholdsforening. I dag er det restaurant i 1. etasje og hostell i 2. og 3. etasje. Forslagsstiller sin intensjon er \u00e5 utvide dagens hostellvirksomhet ved \u00e5 rive Kong Oscars gate 46 og 48 og bygge et nybygg med fire etasjer i felt SF2. Nybygget skal kobles p\u00e5 eksisterende bygg i Kong Oscars gate 44. Det legges opp til felles inngang i nybygget med heis og trapperom. Grad av utnytting i felt SF2 er satt til %-BRA=294%, og nytt bruksareal er p\u00e5 maks 642,6 m2. BRA i plankart er redusert etter offentlig ettersyn og begrenset h\u00f8ring, fordi en utkraget del av bygget som tidligere var regulert til gangareal (felt GG2) n\u00e5 er innlemmet i felt SF2. BRA i plankart er 8 m2 h\u00f8yere enn BRA skissert i planmaterialet, for \u00e5 ha noe slingringsmonn til detaljprosjektering. Nybygget er delt opp i to volum, et hovedbygg med m\u00f8neh\u00f8yde p\u00e5 k+22,3, og et mellombygg p\u00e5 k+23,0. Gesims mot trehusbebyggelsen er lagt p\u00e5 samme h\u00f8yde som nabobyggene. Gesimsh\u00f8ydene er sikret i plankart. Saksnummer PLAN-2022/20614 Side 4 av 12 Kulturminner, kulturmilj\u00f8 og arkitektur Planomr\u00e5det ligger i et omr\u00e5de med store kulturminneverdier, i et kulturmilj\u00f8 med bygninger fra 1700- og 1800-tallet, og p\u00e5 automatisk fredet middelalderbygrunn, se Figur 3. Kulturmilj\u00f8et i omr\u00e5det er dominert av eldre, bergensk selvgrodd trehusbebyggelse p\u00e5 en til to etasjer, og st\u00f8rre murhus av nyere dato. Taklandskapet i omr\u00e5det har en rik og mangfoldig karakter med ulike vinkler, arker, h\u00f8yder og volum. Bergen Domkirke, Bergens Barneasyl, Danckert Krohns Stiftelse og St. J\u00f8rgens Hospital er i dag fredede objekt som ligger i n\u00e6rheten av planomr\u00e5det. Nybygget er planlagt p\u00e5 automatisk fredet middelalderbygrunn. Kulturminner har derfor v\u00e6rt et sentralt tema gjennom planprosessen, og det har v\u00e6rt arbeidet med at nybygget skal tilpasse seg kulturmilj\u00f8et. Figur 3 Perspektiv fra Kong Oscars gate mot planomr\u00e5det, sett s\u00f8rfra. Dagens situasjon er vist til venstre, foresl\u00e5tt nybygg i Kong Oscars gate 46 og 48 er vist til h\u00f8yre. Bergen Domkirke er synlig over hustakene. Tilpasning til kulturmilj\u00f8 og arkitektur Forslagsstiller har gjennom prosessen arbeidet med utforming og farge- og materialbruk i dialog med Byarkitekten, Byantikvaren og Vestland fylkeskommune, for \u00e5 tilpasse seg bebyggelsen og kulturmilj\u00f8et. Til offentlig ettersyn var det foresl\u00e5tt nybygg med ett volum og skr\u00e5 gesims, se Figur 4. Vi anbefalte et tydeligere skille mellom tak og vegger. Det kom innspill fra Byantikvaren, Byarkitekten og Vestland fylkeskommune om foresl\u00e5tt utforming, og utformingen er endret i dialog med disse h\u00f8ringspartene. Blant annet er takformen endret, gesimslinjen er rett og bygget er delt i to volum. Inndelingen i to bygg er en referanse til de opprinnelige bygningene som sto her tidligere. Mellombygget bidrar til \u00e5 l\u00f8se overgangen mellom eksisterende bygg og hovedbygget. Figur 4 Perspektivet til venstre viser foresl\u00e5tt utforming til offentlig ettersyn. Perspektivet til h\u00f8yre viser foresl\u00e5tt utforming til sluttbehandling. Planforslaget \u00e5pner for r\u00f8de teglpanner, annen vindusutforming og annen fargesetting enn det som er vist i perspektivet til h\u00f8yre. Byantikvaren og Byarkitekten har oppfordret til \u00e5 ikke bryte med nabobebyggelsen og kulturmilj\u00f8et i for mange uttrykk. Form- og materialbruk, som takform, takmateriale og kledning, f\u00f8lger derfor nabobebyggelsen, s\u00e6rlig trehusbebyggelsen. Dette er sikret i planen, mens farge- og vindusutforming avklares i byggesak. Det er sikret i bestemmelsene at Saksnummer PLAN-2022/20614 Side 5 av 12 nybygget skal fremst\u00e5 som to bygningsvolum (vertikaldelt), med et mellombygg og hovedbygg. F\u00f8rsteetasje skal ha utadrettet virksomhet mot Kong Oscars gate med inngang direkte fra gaten. Nybygget skal ha skr\u00e5 takflater. Det tillates et flatt parti p\u00e5 toppen av hovedbygg i samsvar med illustrasjonsplan. M\u00f8neretning skal g\u00e5 parallelt med fasadeliv, og m\u00f8neretning vist i illustrasjonsplan er juridisk bindende. Tekniske installasjoner som heishus og ventilasjon skal inng\u00e5 i bygningsvolumet og ikke stikke ut over regulert takflate. Fasadene p\u00e5 nybygget skal v\u00e6re i tre med innslag av pusset tegl. Der det skal v\u00e6re tre skal det v\u00e6re glatt, h\u00f8vlet og malt tradisjonell kledning tilpasset kulturmilj\u00f8et. Fargesetting skal tilpasses kulturmilj\u00f8et. Hovedbygget kan ha store vinduer b\u00e5de mot gaten og mot bakg\u00e5rd i 1. etasje, og det tillates at mellombygget f\u00e5r glassfasade mot Kong Oscars gate. Vinduer p\u00e5 nybygget skal v\u00e6re i tre b\u00e5de ute og inne. Det tillates franske balkonger i fasade mot Kong Oscars gate, samt inntrukken balkong i fasade mot s\u00f8r. Tak skal tekkes med skifer eller r\u00f8de teglpanner. Der dette ikke er mulig p\u00e5 grunn av helning p\u00e5 taket, skal taket b\u00e5ndtekkes. Farge p\u00e5 b\u00e5ndtekking skal harmonere med taket ellers. Fredet bygrunn og grunnunders\u00f8kelser Det er usikkerhet knyttet til kulturlag under eksisterende bygg, og det er heller ikke mulig \u00e5 gjennomf\u00f8re geotekniske grunnunders\u00f8kelser i tiltaksomr\u00e5det f\u00f8r eksisterende bygg er revet. Til offentlig ettersyn ga Riksantikvaren innspill om \u00e5 legge inn en rekke bestemmelser i planforslaget som skal sikre at hensynet til fredet middelalderbygrunn ivaretas. Disse er lagt inn i bestemmelsene. Det er blant annet sikret at grunnunders\u00f8kelser skal gjennomf\u00f8res etter at eksisterende bygg er revet, for \u00e5 blant annet kartlegge mektigheten av eventuelle kulturlag og for overv\u00e5ke grunnvannstanden. De geotekniske grunnunders\u00f8kelsene skal overv\u00e5kes av arkeolog. Inngrep i bakken er tillatt for tiltak som er i tr\u00e5d med reguleringsplanen, p\u00e5 vilk\u00e5r av arkeologisk gransking. Hensyn til nabobebyggelsen Bruken av bakg\u00e5rden har v\u00e6rt et viktig tema gjennom hele planprosessen med tanke p\u00e5 mulig innsyn og st\u00f8y for eksisterende nabobebyggelse. Vi har p\u00e5 bakgrunn av dette anbefalt en tydelig avgrensning av form\u00e5l og bruk av bakg\u00e5rden (GPL \u2013 g\u00e5rdsplass), for \u00e5 hindre konflikter med eksisterende nabobebyggelse. I bestemmelse 3.1.4.a er det sikret at bakg\u00e5rden skal v\u00e6re ubebygget og holdes \u00e5pen. Den skal beplantes for en positiv visuell kvalitet og fungere som overvannstiltak ved at det anlegges regnbed. Dette l\u00f8ser ogs\u00e5 h\u00e5ndtering av overvann, som m\u00e5 separeres fra spillvannsnettet, p\u00e5 en m\u00e5te som begrenser graving og masseutskiftning i grunnen til et minimum. Til offentlig ettersyn var det foresl\u00e5tt sittebenk i Asylsmauet, og det var foresl\u00e5tt \u00e5 flytte dagens gjerde noe inn i bakg\u00e5rden for \u00e5 gj\u00f8re Asylsmauet bredere. Det kom innspill fra naboer om at en var bekymret for at folk skulle samle seg i smauet. Til sluttbehandling er derfor sittebenken fjernet, og dagens plassering av gjerdet til bakg\u00e5rden beholdes. Avstanden til nabobebyggelsen har v\u00e6rt et tema gjennom planprosessen. Deler av ny bebyggelse er n\u00e6rmere nabobebyggelsen enn fire meter, se Figur 5. Avstanden fra foresl\u00e5tt nybygg til nabobebyggelsen var tiln\u00e6rmet uendret fra dagens situasjon ved offentlig ettersyn, og vi vurderte at avstanden til nabobebyggelsen var tilstrekkelig. Til sluttbehandling er \u00f8stlig del av mellombyggets fotavtrykk redusert slik at avstanden til Asylplassen 5 og 7 \u00f8kes fra 4,0 til 5,6 meter. Dermed trekkes bygget noe bort fra nordvestvendte vinduer i Asylplassen 9. Saksnummer PLAN-2022/20614 Side 6 av 12 Hovedbygget trekkes ogs\u00e5 tilbake i s\u00f8r slik at avstand til Asylsmauet 1 \u00f8kes fra 2,1 til 2,6 meter. Dette bidrar til at det \u00e5pnes mer opp p\u00e5 hj\u00f8rnet av Asylplassen 11. Samtidig er avstanden mellom hj\u00f8rnet p\u00e5 mellombygget og Asylplassen 9 redusert fra 2,2 til 1,9 meter. Vi vurderer at endringene til sluttbehandling er en bedring fra offentlig ettersyn. 5 Figur 5 Rosa skravert felt markerer nybygg slik det var foresl\u00e5tt til offentlig ettersyn, mens m\u00f8rkegr\u00e5tt areal under rosa skravert felt viser nybygg til sluttbehandling. Det er sikret i bestemmelse 3.1.3.n at vinduer i 2. og 3. etasje mot Asylplassen 5, 7, 9 og 11 ikke kan v\u00e6re st\u00f8rre enn at de oppfyller minimumskravet til dagslys i henhold til gjeldende teknisk forskrift. Planl\u00f8sning og vindus\u00e5pninger m\u00e5 utformes slik at det i st\u00f8rst mulig grad hindrer sjenerende innsyn mot eksisterende boligbebyggelse i Asylplassen. Nabobebyggelsen vil f\u00e5 noe redusert solforhold som f\u00f8lge av utbyggingen, se vedlagte sol- og skyggeillustrasjoner datert 08.03.2024. Vi vurderer at endringene i sol- og skyggeforhold av denne st\u00f8rrelsen er akseptable i sentrum. Utkraging og gangareal Asylsmauet, en tverrgate som g\u00e5r mellom Kong Oscars gate og Asylplassen, er en viktig del av kulturmilj\u00f8et og en viktig historisk struktur i omr\u00e5det. \u00c5 opprettholde Asylsmauet har derfor v\u00e6rt en forutsetning siden oppstart. I planforslaget sikres Asylsmauet ved at det reguleres som offentlig gangareal, o_GG1. Til offentlig ettersyn var det foresl\u00e5tt utkraging over gangareal med frih\u00f8yde p\u00e5 minst 2,2 meter, slik at smauet ble bredere her. Vi anbefalte \u00e5 vurdere \u00e5 \u00f8ke frih\u00f8yden til 2,5 meter. Forslagsstiller har vurdert at \u00f8kning av frih\u00f8yden vil v\u00e6re uheldig da det p\u00e5virker etasjeh\u00f8ydene og dermed \u00f8ker m\u00f8neh\u00f8yden p\u00e5 bygget. Utkragingen er derfor fjernet etter offentlig ettersyn, se Figur 6. Det er lagt opp til noe \u00f8kning i bredden p\u00e5 Asylsmauet sammenliknet med dagens situasjon. Det er foresl\u00e5tt utkraging over deler av dagens fortau mot Kong Oscars gate i felt SF2 i 2.-4. etasje innenfor bestemmelsesomr\u00e5de #1. Under utkraging skal det sikres en frih\u00f8yde p\u00e5 minimum 2,5 meter. Det er sikret fortausbredde p\u00e5 minimum 2,5 meter utenfor utkraget Saksnummer PLAN-2022/20614 Side 7 av 12 areal, og vi vurderer derfor at forslaget ikke er i strid med KDP sentrums \u00a7 4.5 om at det ikke er tillat med utkragning av bygning over fortau. Vestland fylkeskommune, som vegeier, kom ikke med motforestillinger til foresl\u00e5tt l\u00f8sning til offentlig ettersyn. Forslagsstiller er avhengig av privatrettslig avtale med Etat for bygg og eiendom (EBE), som er eier av arealet, for \u00e5 f\u00e5 gjennomf\u00f8rt planen. Figur 6 Asylsmauet i dag er vist i bildet til venstre. Perspektivet i midten viser foresl\u00e5tt utforming av nybygget til offentlig ettersyn. Etter offentlig ettersyn er utkragingen fjernet, og bredden p\u00e5 1. etasje har \u00f8kt, som vist i perspektivet til h\u00f8yre. Etter offentlig ettersyn er det p\u00e5 bakgrunn av innspill fra Bymilj\u00f8etaten regulert torgareal (o_TO) i det som tidligere var foresl\u00e5tt som del av gangarealet (o_GG1). Det er sikret i bestemmelsene at torget skal v\u00e6re tilgjengelig for allmennheten, og det tillates m\u00f8blering eller utplassering av sitteelementer, og beplantning. Tiltak innenfor o_TO m\u00e5 ikke komme i konflikt med eksisterende eller framtidig renovasjonsl\u00f8sning, eller tilkomst til Asylsmauet. Det er videre sikret at det skal opparbeides nytt dekke der dagens bygg skal rives med en god overgang mot resterende torg, o_TO. Det er sikret i bestemmelsene at tiltak p\u00e5 fortau o_FO1, torg o_TO, gangareal o_GG1 og vareleveringslomme innenfor o_P, samt g\u00e5rdsplass GPL, skal v\u00e6re ferdigstilt f\u00f8r bebyggelse tas i bruk. Mobilitet og samferdsel Kong Oscars gate mellom Nygaten og Stadsporten er i dag en forholdsvis trafikkert fylkesveg med \u00c5DT p\u00e5 8 000 og fartsgrense p\u00e5 40 km/t. Det er ikke tilrettelagt for syklister og fortauene har varierende bredde. Langs Kong Oscars gate 46 og 48 er fortauet omtrent 2,2 meter p\u00e5 det smaleste. I Milj\u00f8l\u00f8ftets forprosjekt for Kong Oscars gate (Bergensprogrammet 2010) ble det vurdert flere tiltak for \u00e5 redusere biltrafikkmengden og tilrettelegge for byliv i det historiske veifaret. Del 1 av prosjektet, strekningen mellom Vetrlidsallmenningen og Nygaten, ble fullf\u00f8rt i 2018, mens del 2 mellom Nygaten og Stadsporten fortsatt ikke er gjennomf\u00f8rt. I andre del ble det blant annet foresl\u00e5tt bredere fortau og lavere fartsgrense for \u00e5 gj\u00f8re forholdene best mulig for fotgjengere og syklister i blandet trafikk p\u00e5 sykkelvennlig dekke. Samtidig skal bussenes fremkommelighet opprettholdes, og det ble foresl\u00e5tt at eksisterende busstopp s\u00f8r for planomr\u00e5det endres til kantstopp. Ved oppstart kom det innspill fra Statens vegvesen og Bymilj\u00f8etaten om at fortausbredden m\u00e5 v\u00e6re minimum tre meter. P\u00e5 grunn av gatebredden og n\u00f8dvendig varelevering til Kong Saksnummer PLAN-2022/20614 Side 8 av 12 Oscars gate 46 og 48 er ikke dette im\u00f8tekommet. Planforslaget regulerer 2,5 meter bredt fortau i \u00f8st, mens dagens fortausbredde videref\u00f8res i vest, se Figur 7. Dagens vareleveringslomme (o_P) er flyttet noe lenger s\u00f8r og tilrettelegges for varelevering med liten lastebil eller mindre kj\u00f8ret\u00f8y, samtidig som deler av fortauet blir bredere enn i dag. Dersom vareleveringslommen er smalere, vil det f\u00f8re til at store kj\u00f8ret\u00f8y st\u00e5r ute i vegbanen i Kong Oscars gate, til hinder for biler og busser. Eksisterende fotgjengerkryssing flyttes omtrent 2,5 meter lenger s\u00f8r. Vestland fylkeskommune som vegeier har stilt seg bak foresl\u00e5tte l\u00f8sning. Bymilj\u00f8etaten ga til offentlig ettersyn innspill om \u00e5 vurdere endret utforming av vareleveringslommen for \u00e5 \u00f8ke fortausarealet. Endring av utstrekningen i nord inneb\u00e6rer sporing p\u00e5 liten lastebil som krysser deler av motg\u00e5ende kj\u00f8refelt. Etter dialog med Vestland fylkeskommune er derfor utstrekning beholdt som foresl\u00e5tt til offentlig ettersyn. Figur 7 Vareleveringslommen legges inn p\u00e5 dagens gangareal mot s\u00f8r, vist i bl\u00e5 farge, som frigj\u00f8r areal for utvidelse av fortau i nord, vist i gul farge. I vareleveringslommen i felt o_P tillates kun av- og p\u00e5lessing i forbindelse med varelevering og avfallshenting. Vareleveringslommen skal utformes som en integrert del av fortausarealet, med en utforming og detaljering som tydelig signaliserer at det er g\u00e5ende som har fortrinnsrett. Til offentlig ettersyn ga Bymilj\u00f8etaten innspill om at det b\u00f8r etableres fysiske hindre for \u00e5 unng\u00e5 at vare- og renovasjonsbiler kj\u00f8rer inn p\u00e5 fortauet i nord. Forslagsstiller vurderer at det vil fungere som et hinder for g\u00e5ende, og har ikke tatt innspillet til f\u00f8lge. Vi slutter oss til foresl\u00e5tt l\u00f8sning uten fysiske hindre. Til offentlig ettersyn ga Statens vegvesen innspill om at flytting av eksisterende overgangsfelt og dagens utforming skaper trafikkfarlige situasjoner der biler velger \u00e5 kj\u00f8re forbi buss p\u00e5 holdeplass. Vegvesenet anbefalte \u00e5 anlegge kantstopp for buss. Siden Vestland fylkeskommune har stilt seg bak foresl\u00e5tte l\u00f8sning, har vi ikke anbefalt endringer etter offentlig ettersyn. Det er ogs\u00e5 gjort en trafikksikkerhetsvurdering av flytting av fotgjengerfelt, se vedlegg datert 24.10.2024. Parkering Sykkelparkering er sikret i bestemmelsene med mengdekrav etter form\u00e5l i tr\u00e5d med KPA2018. For nybygg i felt SF2 skal trygg og tyverisikker sykkelparkering l\u00f8ses innend\u00f8rs i 1. etasje, med trinnfri og enkel tilkomst fra gaten. Det \u00e5pnes ikke opp for parkering for bil. Saksnummer PLAN-2022/20614 Side 9 av 12 PBE vurderer at planomr\u00e5det ligger sentralt til i Bergen sentrum, at det er enkel tilkomst til nybygg med gange, sykkel og kollektiv, og at det ikke er behov for parkering for bil. Renovasjonsl\u00f8sning Det legges opp til \u00e5 videref\u00f8re dagens renovasjonsl\u00f8sning med avfallsrom fram til bossnett er etablert i omr\u00e5det. Til offentlig ettersyn var det satt av et bestemmelsesomr\u00e5de for BIRs returpunkt, men etter innspill fra Bymilj\u00f8etaten er dette tatt ut fordi det ikke er \u00f8nsket fremtidig situasjon. Arealet ved dagens returpunkt i felt o_TO reguleres slik at l\u00f8sningen ikke er til hinder for bossnett i fremtiden. Vurdering etter naturmangfoldloven Planomr\u00e5det best\u00e5r i dag stort sett av bebyggelse og gr\u00e5 flater. Det er gjort s\u00f8k i tilgjengelige databaser og ikke gjort funn av naturverdier innenfor planomr\u00e5det. Innenfor en radius p\u00e5 100 meter utenfor planomr\u00e5det er det registrert blant annet gr\u00e5spurv (NT) omtrent 50 meter vest, og parkslirekne (fremmed art, SE) omtrent 50 meter s\u00f8r og 70 meter nord\u00f8st for planomr\u00e5det. Det er ikke gjort egne befaringer eller kartlegginger av naturverdier. \u00a7 8 Kunnskapsgrunnlaget Av planbeskrivelsen fremg\u00e5r det at det ikke er registrert naturverdier i planomr\u00e5det, og planlagt tiltak etableres p\u00e5 allerede bebygd eiendom. Kunnskapsgrunnlaget baserer seg derfor p\u00e5 informasjon i offentlige databaser. PBE vurderer at kunnskapsgrunnlaget er tilstrekkelig for \u00e5 gj\u00f8re vurderinger i samsvar med naturmangfoldlovens \u00a7 8. \u00a7 10 \u00d8kosystemtiln\u00e6rming og samlet belastning P\u00e5virkningen av et \u00f8kosystem skal vurderes ut fra den samlede belastning som \u00f8kosystemet er eller vil bli utsatt for. Planomr\u00e5det er allerede bebygd, og ligger i et omr\u00e5de som er tett bebygd. Vi vurderer at tiltaket har liten til ingen negativ konsekvens for omr\u00e5det, og at den samlede belastningen p\u00e5 \u00f8kosystemet er begrenset. \u00a7 9 F\u00f8re-var-prinsippet Naturmangfoldloven \u00a79 gir krav om en f\u00f8re-var-holdning for \u00e5 unng\u00e5 alvorlig eller irreversibel skade p\u00e5 naturmangfoldet. PBE vurderer at f\u00f8re-var-prinsippet ikke kommer til anvendelse her. \u00a7 11 Kostnadene ved milj\u00f8forringelse skal b\u00e6res av tiltakshaver og \u00a7 12 Milj\u00f8forsvarlige teknikker og driftsmetoder Naturmangfoldloven \u00a7 11 sier at kostnad med milj\u00f8forringelse skal b\u00e6res av tiltakshaver, og nml. \u00a7 12 krever milj\u00f8forsvarlige teknikker og driftsmetoder. Tiltakshaver skal dekke kostnadene for \u00e5 opparbeide gr\u00f8ntareal og regnbed i felt GPL, noe PBE vurderer vil v\u00e6re positivt for naturmangfoldet i omr\u00e5det. Barn og unges interesser Planforslaget vil ikke medf\u00f8re endret situasjon for barn og unge. Planomr\u00e5det er i dag ikke i bruk av barn og unge, og det legges ikke opp til \u00f8kt parkering og trafikk. N\u00e5r det gjelder areal og lokaler til frivillighet, kultur og annen sosial infrastruktur er dette ikke konkret vurdert i saken, vi vurderer at det er dekket i andre deler av n\u00e6romr\u00e5det. Saksnummer PLAN-2022/20614 Side 10 av 12 Klima og energi P\u00e5 grunn av st\u00f8rrelsen p\u00e5 eksisterende bygg og nybygg, og at planforslaget ikke inneb\u00e6rer vesentlige naturinngrep, er det ikke stilt krav til klimagassberegninger eller klimanorm. Gr\u00f8nne tak og solceller p\u00e5 tak har ikke v\u00e6rt vurdert som mulige l\u00f8sninger i planforslaget p\u00e5 grunn av tilpasningene og f\u00f8ringene knyttet til kulturmilj\u00f8. Krav om utslippsfrie anleggsplasser, utslipp fra avfallsh\u00e5ndtering og ombruk av eksisterende bygningsmaterialer er ikke vurdert. Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Bergenhus. Gnr. 166, Bnr. 535 mfl., Kong Oscars gate, arealplan-ID 70180000 vist p\u00e5 plankart, sist datert 22.11.2024 b. Tilh\u00f8rende reguleringsbestemmelser, sist datert 22.11.2024 Plan- og bygningsetaten Aslaug Aalen Avdelingsleder Tarje Iversen Wanvik Etatsleder Dette dokumentet er godkjent elektronisk. Saksnummer PLAN-2022/20614 Side 11 av 12 Vedlegg: Plankart datert 22.11.2024 Reguleringsbestemmelser datert 22.11.2024 Planbeskrivelse datert 09.12.2024 Merknadsskjema offentlig ettersyn datert 22.11.2024 Merknadsskjema begrenset h\u00f8ring datert 22.11.2024 Illustrasjonsplan datert 22.10.2024 Oppriss eksisterende situasjon datert 22.10.2024 Snitt og oppriss ny situasjon datert 22.10.2024 Perspektiver datert 08.03.2024 Sol- og skyggeillustrasjoner datert 08.03.2024 ROS-analyse datert 16.10.2024 VAO-rammeplan datert 21.11.2023 Kulturminnedokumentasjon datert mars 2022 Vurdering av l\u00f8sning for renovasjon og varelevering datert 03.06.2022 Vareleveringslomme tegning E2 datert 19.05.2023 Vegsnitt datert 05.07.2023 Trafikksikkerhetsvurdering ved flytting av gangfelt 24.10.2024 Geotekniske vurderinger datert 05.10.2022 Ny fundamentering datert 08.03.2024 Stedsanalyse datert 27.11.2019 Fullstendig dokumentoversikt og saksgang, se https://www.bergen.kommune.no/omkommunen/offentlig- innsyn/innsynplanogbyggesak saksnr PLAN-2022/20614 Saksnummer PLAN-2022/20614 Side 12 av 12 "
}