{
  "dokument_id": "5b294b26-6c0d-59d6-ac15-0ce2f58d7bd9",
  "doc_type": "case_attachment",
  "kommune": 4601,
  "tittel": "Fagnotat av 27.06.2024: Ulriken Skole (BUD930/U3030). Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/10654636/Fagnotat-av-27-06-2024-Ulriken-Skole-BUD930-U3030-Gjennomforingsvedtak",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2023/209367-1 Saksbehandler: Anders Senneseth Vik Fra Dato: 27. juni 2024 Etat for utbygging Fagnotat av 18.06.2024: Ulriken Skole (BUD930/U3030). Gjennomf\u00f8ringsvedtak Hva saken gjelder: Prosjektet omhandler rehabilitering av eksisterende innvendig bygningsmasse i Land\u00e5sveien 31 B (gnr 161 bnr 763) slik at Ulriken skole kan benyttes til erstatningsskole for andre skoler. Det er gitt rammetillatelse p\u00e5 vilk\u00e5r frem til juni 2032. Normalkapasiteten skal \u00f8kes fra 320 til 450 elever, og arealet mellom byggene skal oppgraderes til skoleplass. Det skal etableres en ny midlertidig busslomme med tilh\u00f8rende fortau i Land\u00e5ssvingen for bussing av elevene til erstatningsskolen. Den midlertidige paviljongen p\u00e5 omr\u00e5det skal oppgraderes av Etat for bygg og eiendom og inng\u00e5r ikke som en del av dette gjennomf\u00f8ringsvedtaket. I paviljongen er det plass til 50 elever, totalt 450 elever. Byr\u00e5dsavdeling for barnehage, skole og idrett (n\u00e5 Byr\u00e5dsavdeling for barnehage og skole) har i bestilling datert 29.06.2023 bedt Etat for utbygging (EFU) om \u00e5 st\u00e5 for prosjektledelse ved utf\u00f8relse av tiltaket, og denne saken gjelder endelig vedtak om gjennomf\u00f8ring av prosjektet. Fagetatens vurdering: Bakgrunn Opprinnelig bestilling ble sendt fra Byr\u00e5dsavdeling for skole, barnehage og idrett til Etat for bygg og eiendom (EBE) 02.11.2020. P\u00e5 grunn av prosjektets st\u00f8rrelse og omfang ble prosjektet overf\u00f8rt til Etat for Utbygging i 2023. Dagens bygningsmasse mangler spesialrom som kunst og h\u00e5ndverk, forskerrom og skolekj\u00f8kken. Videre tilfredsstiller ikke dagens planl\u00f8sning krav til garderober for elever og arbeidsplasser for ansatte. Det er ogs\u00e5 n\u00f8dvendig med ombygging av kontorarealer i nordbygg og vestbygg i 3. etasje, denne etasjen har v\u00e6rt brukt av Etat for helsetjenester. Etter avvikling av tidligere skoledrift har det v\u00e6rt forskjellige bruksform\u00e5l for de ulike delene av bygningsmassen. Deler av vestbygget ble benyttet som midlertidige undervisningsarealer og SFO under byggingen av Land\u00e5s skole, og lokalene har st\u00e5tt uten bruk siden det. Prosjektbeskrivelse Ulriken Skole best\u00e5r i dag av tre bygg som omtales nordbygget, vestbygget og \u00f8stbygget, ca. 3200 m2, samt felles lekeareal og parkeringsplasser mellom byggene. Deler av bygningsmassen er i original forfatning, og andre deler har tidligere f\u00e5tt noen innvendige oppgraderinger. Det er gjennomf\u00f8rt et skisseprosjekt der det er lagt vekt p\u00e5 gjenbruk av eksisterende bygningsmasse samt teknisk infrastruktur s\u00e5 langt det lar seg gj\u00f8re. Byggets originale struktur med klasserom og korridor er i stor grad videref\u00f8rt. Hovedfokus har v\u00e6rt \u00e5 oppn\u00e5 undervisningsrom og arbeidsplasser innenfor myndighetskrav, med gode dagslysforhold, luftkvalitet, universell tilgjengelighet, grupperom og tilstrekkelig areal per elev og ansatt. P\u00e5 grunn av eksisterende struktur og \u00f8konomiske rammer er det gjort en del kompromisser i forhold til ideell plassering og samlokalisering av funksjoner. Gjenbruk av m\u00f8bler og inventar fra byggene samt gjenbruk av m\u00f8bler og inventar fra andre skoler under rehabilitering, er lagt til grunn i prosjektet. Ulriken skole er ikke formelt sett regulert til skoleform\u00e5l, det var derfor behov for \u00e5 s\u00f8ke dispensasjon fra gjeldende reguleringsplan. Det foreligger godkjent rammetillatelse datert 31.03.2022 med varighet til juni 2032. Oppgradering av bygningsmassen foreg\u00e5r i stor grad innvendig. Arbeidene inkluderer opparbeiding av nye roml\u00f8sninger med n\u00f8dvendige bygningsmessige arbeider. I tillegg skal all teknisk infrastruktur i byggene som har behov for det, oppgraderes. Oppgradering av varme, ventilasjon og sanit\u00e6rarbeider er p\u00e5krevet. Utvendig er bygningsmassen vurdert til \u00e5 v\u00e6re i tilstrekkelig tilstand. Eksisterende skoleplass skal videref\u00f8res, og suppleres med flere lekeapparater. Oppmerking p\u00e5 parkeringsplass mellom byggene, se bildet over, er allerede avviklet. Parkeringsplassen var i bruk av tidligere leietaker, deriblant idrett og hjemmetjenesten. Parkeringsplassen p\u00e5 skoleplassen skal avvikles og arealet inng\u00e5 i lek- og oppholdsarealet. Det planlegges for at skoleplassen kan deles i soner for ulike aldersgrupper. Det er godkjent en l\u00f8sning for etablering av ny busslomme og fortau i Land\u00e5ssvingen, \u00e5rsaken er behov knyttet til bussing av elever fra skoler under bygging eller rehabilitering. Prosjektet skal l\u00f8ses i totalentreprise. Brukermedvirkning Bestiller og byggforvalter (EBE) har v\u00e6rt og er fortsatt deltagere i utviklingen av prosjektet. Andre interessenter som Skyss, Vestland fylkeskommune, Helsevernetaten og Bymilj\u00f8etaten har ogs\u00e5 kommet med viktige innspill i prosjektutviklingen. Prosjektet vil bli presentert for Kommunalt r\u00e5d for personer med funksjonsnedsettelse, eldrer\u00e5det og ungdomsr\u00e5det i september 2024. Klima og milj\u00f8 Prosjektet baserer seg p\u00e5 h\u00f8y andel sirkularitet ved \u00e5 bevare mest mulig. Eksisterende bygningsmasse skal ombrukes, i tillegg til bygningselementer, som ventilasjonskanaler og d\u00f8rer mm. Noen av elementene skal demonteres og tilgjengeliggj\u00f8res for andre prosjekt. Fremdrift F\u00f8lgende milep\u00e6ler er planlagt for prosjektet: \u25aa Utlyse totalentreprise i markedet 3. kvartal 2024 \u25aa Byggestart 4. kvartal 2024 \u25aa Overlevering til bestiller 1. kvartal 2026 \u00d8konomi Budsjettstatus I gjeldende handlings- og \u00f8konomiplan (2024-2027) er vedtatt brutto totalramme for prosjektet 64,2 mill. Av disse er 5,0 mill. avsatt tidligere \u00e5r (t.o.m 2023), mens resterende 59,2 mill. er budsjettert i \u00f8konomiplanperioden 2024-27. I forbindelse med Revidert budsjett 2024 (1. tertialrapport 2024) er 53,7 mill. av budsjettert bel\u00f8p for 2024 vedtatt overf\u00f8rt til senere perioder, og ny totalramme for prosjektet er satt til 156,8 mill. Prosjektet ble f\u00f8rst satt p\u00e5 investeringsprogrammet i 2021. Vedtatt totalramme var da 20 mill., hvor kostnadsestimat var basert p\u00e5 historiske n\u00f8kkeltall f\u00f8r igangsatt prosjektering. I 1. tertialrapport 2022 ble det spilt inn og vedtatt en \u00f8kning p\u00e5 44,2 mill. Dette kostnadsestimatet var basert p\u00e5 forarbeid til prosjekteringsfase hvor areal, niv\u00e5 av oppgraderingsbehov og tekniske krav hadde blitt mer definert. Kalkyle og estimater for investeringsprosjektet Kostnadsestimat som n\u00e5 er utarbeidet tar utgangspunkt i gjennomf\u00f8rt skisseprosjekt. Kalkylen viser en h\u00f8yere totalkostnad enn tidligere budsjettert grunnet at kalkyle n\u00e5 inkluderer estimater for et komplett byggeprosjekt, herunder estimat for rigg, drift byggeplass og prosjektering for en totalentrepren\u00f8r, finansiering/byggel\u00e5nsrenter, usikkerhetsavsetninger, intern og ekstern oppf\u00f8lgning i bygge- og reklamasjonsperioden, l\u00f8st inventar, AV-utstyr og l\u00f8nns- og prisstigning. I tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 mill. er det for gjennomf\u00f8rt en ekstern usikkerhetsanalyse 13.03.2024. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet fremkommer prosjektets forventete kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs. der det er 85 % sannsynlig at prosjektets sluttkostnad vil havne innenfor rammen. Rapport fra usikkerhetsanalyse angir en forventet prosjektkostnad (P50) p\u00e5 127,0 mill., mens anbefalt total kostnadsramme er beregnet til 152,0 mill. Driftskonsekvenser Kalkulatoriske kostnader for investeringen er beregnet til 6,9 mill. per \u00e5r ved angitt kostnadsramme. Store deler av bygget er i dag i bruk, s\u00e5 endringen i kostnader til FDV utgj\u00f8r bare 0,4 mill. per \u00e5r grunnet omdisponering av areal til skolebygg. I tillegg kommer driftskostnader hos bruker av bygg, som er beregnet \u00e5 utgj\u00f8re 1,4 mill. per \u00e5r. Totalt sett er driftskonsekvensene av investeringen dermed beregnet til 8,7 mill. per \u00e5r. Fagetatens anbefaling: 1. Prosjektet Ulriken avlastningsskole (U3030) med en anbefalt total investeringsramme p\u00e5 152,0 mill. gjennomf\u00f8res. 2. Investeringsramme p\u00e5 64,2 mill. innarbeidet i vedtatt handlings- og \u00f8konomiplan, samt foresl\u00e5tt oppjustering vedtatt i revidert budsjett 2024 bevilges til prosjektet. Budsjettavsetning fremg\u00e5r av f\u00f8lgende tabell: 3. Overskytende midler p\u00e5 4,8 mill. trekkes inn ved rullering av handlings- og \u00f8konomiplan. Med hilsen Etat for utbygging Willy-Andre Gjesdal Anders Senneseth Vik Direkt\u00f8r Etat for utbygging Prosjektleder Dokumentet er godkjent elektronisk. Vedlegg: Kostnadsskjema F\u00f8lgeskjema til gjennomf\u00f8ringsvedtak "
}