{
  "dokument_id": "e55dec0c-0f00-5162-80d0-6e9258285582",
  "doc_type": "case_attachment",
  "kommune": 4601,
  "tittel": "Innspill til fagnotat fra Creo",
  "url": "https://bergen.kommune.no/politikere-utvalg/api/fil/bk360/11995752/Innspill-til-fagnotat-fra-Creo",
  "tekst": "Innspill fra Creo til fagnotat fra Kulturetaten. Kulturetaten er vedtatt nedlagt og tjenestene skal legges inn under Bergen offentlige bibliotek. Dette vil kunne f\u00e5 store konsekvenser b\u00e5de for kulturtilbudet i Bergen kommune og ansatte ved Kulturetaten. Creo melder derfor at fagnotatet Byr\u00e5dsavdeling for N\u00e6ring, Kultur og Idrett har bestilt fra Kulturetaten f\u00f8rst og fremst burde omhandle oppgavene til Kulturetaten. Fagnotatet som er levert fra Direkt\u00f8r for kulturetaten er p\u00e5 10 sider der store deler handler om kulturskolens tilbud og fremtidige behov som selvstendig enhet. Kulturskolen burde etter Creos mening skrevet et eget fagnotat om fremtidige behov som egen enhet. Creo er kritisk til at Byr\u00e5dsavdelingen har bestilt et fagnotat der ansatte i Bergen kommune blir bedt om \u00e5 \u00abVurdere om noen oppgaver kan gj\u00f8res av lokalt kulturliv.\u00bb og i tillegg beskrive \u00abDe h\u00f8yst prioriterte tilbud de neste 3 \u00e5rene? Hvilke tilbud kan falle bort.\u00bb \u00c5 be ansatte i kommunen foreta slike prioriteringer er \u00e5 legge ansvaret for politiske beslutninger over p\u00e5 arbeidstakerne, noe som igjen ville kunne sl\u00e5 tilbake p\u00e5 de ansatte i de prosessene som f\u00f8lger av det endelige politiske vedtaket. Dette har vi allerede sett flere eksempler p\u00e5 i hvordan saken er omtalt i media, der spesielt direkt\u00f8r for Kulturetaten blir stilt til ansvar for politiske bestillinger gjennom \u00e5 ha svart p\u00e5 bestillingen av fagnotatet. Fagnotatet burde v\u00e6re begrenset til \u00e5 p\u00e5 en best mulig m\u00e5te beskrive den kulturfaglige aktiviteten som per i dag utf\u00f8res i etaten slik at politikerne f\u00e5r et best mulig grunnlag for \u00e5 gj\u00f8re sine beslutninger for s\u00e5 i etterkant m\u00e5tte st\u00e5 til ansvar for det. Direkt\u00f8r for Bergen offentlige bibliotek har levert et rent fagnotat som kun omhandler tjenestene til biblioteket og dette burde ogs\u00e5 Kulturetaten f\u00e5tt muligheten til. Fra Bergen kommunes veileder om fagnotat: Et fagnotat skal \u2022 inneholde faglige vurderinger, opplysninger og anbefalinger \u2022 ikke inneholde politiske vurderinger, men forholde seg til politiske vedtak p\u00e5 det aktuelle oppgaveomr\u00e5det Creo vil minne om barnekomiteen i FN sin generelle kommentar og retningslinje for tolkning og bruk av om artikkel 31 i Barnekonvensjonen: Her heiter det mellom anna at retten til \u00e5 delta fullt ut i det kulturelle og kunstnarlege livet har tre samanvovne og gjensidig forsterkande dimensjonar: i. Tilgang er betinget av at barna gis muligheter til \u00e5 oppleve kulturelt og kunstnerisk liv, og til \u00e5 l\u00e6re om et bredt spekter av uttrykksformer; ii. Deltakelse krever at konkrete muligheter er garantert for barna, enkeltvis eller som gruppe, til \u00e5 uttrykke seg fritt, til \u00e5 kommunisere, handle og delta aktivt i kreative aktiviteter, med sikte p\u00e5 full utvikling av deres personlighet; iii. Bidrag til kulturlivet omfatter barns rett til \u00e5 bidra til det \u00e5ndelige, materielle, intellektuelle og f\u00f8lelsesmessige uttrykket for kultur og kunst, og dermed fremme utvikling og transformasjon av samfunnet som han eller hun tilh\u00f8rer. Creo mener at kulturtilbudet i tjenestene som Kulturetaten har ansvar for burde omfatte alle barn og unge og ikke kun v\u00e6re et skjermet tilbud til s\u00e5rbare grupper. Kulturskolen. Som utfyllende kommentar til avsnittet om kulturskolen i fagnotatet: Kulturskolen har ca 130 ansatte og l\u00f8nnsmedarbeideren har ansvar for fastl\u00f8nn til alle disse og i tillegg variabel l\u00f8nn for ca 180 rammeavtaler for ringevikarer i kulturskolen. Kulturskolens fag og natur er av en slik karakter at det er n\u00f8dvendig ved spesialkompetanse innenfor et bredt spekter av fag og bredden av og antallet av ringevikarer gjenspeiler dette. Creo st\u00f8tter innspillet med \u00e5 utvide ressursen til l\u00f8nnsmedarbeider med en 50% stilling. Kulturskolen har i l\u00f8pet av de siste \u00e5rene, i tr\u00e5d med gjeldende plan, kommunens strategi og samfunnsutviklingen generelt \u00f8kt satsingen p\u00e5 digitalisering. Det er n\u00f8dvendig \u00e5 f\u00e5 p\u00e5 plass ressurser som kan ivareta dette feltet og i tillegg v\u00e6re en ressurs p\u00e5 markedsf\u00f8ring og kommunikasjon. Hvis kulturskolen skal overta oppgaver fra Kulturetaten m\u00e5 det f\u00f8lge med b\u00e5de ressurser til det operative og administrasjon. Det at de tre \u00e5rsverkene ble overf\u00f8rt til fellesadministrasjonen ved omorganiseringen i 2022 har svekket b\u00e5de den administrative og operative driften av kulturskolen og belastningen p\u00e5 administrasjon og ledelse som satt igjen p\u00e5 kulturskolen har \u00f8kt betraktelig. Ordningen med en fellesadministrasjon skulle evalueres innen 6 m\u00e5neder etter omorganiseringen, men denne ble aldri gjennomf\u00f8rt noe som igjen har g\u00e5tt ut over arbeidsmilj\u00f8et i b\u00e5de i administrasjonen og l\u00e6rerstaben. Undervisning. Det er foresl\u00e5tt at mer av kulturskolens undervisning skal foreg\u00e5 i grupper og denne muligheten kan utforskes der det er pedagogisk begrunnet. Her m\u00e5 den totale belastningen p\u00e5 l\u00e6rerpersonalet tas med i vurderingen samtidig som de fysiske rammevilk\u00e5rene for denne type undervisning m\u00e5 v\u00e6re til stede. Kvaliteten p\u00e5 tilbudene m\u00e5 ivaretas slik at Bergen kommune kan oppfylle det som er hovedm\u00e5let i den gjeldende plan for kulturskoledrift i Bergen kommune, Handlingsplan for Bergen kulturskole \u2013 rom og handling 2018-2022: Hovedm\u00e5l: Bergen kulturskole skal v\u00e6re i forkant nasjonalt og markere seg som en tradisjonsb\u00e6rende s\u00e5 vel som nyskapende og eksperimenterende oppl\u00e6ringsinstitusjon for barn og unge. Vennlig hilsen Wenche H\u00f8idal Husom Hovedtillitsvalgt \u2013 Bergen kommune "
}