{
  "dokument_id": "fcc12945-8bd7-5485-8a17-1182da1619de",
  "doc_type": "meeting_minutes",
  "kommune": 4601,
  "tittel": "Protokoll r\u00e5det for byforming og arkitektur (rba) 25.06.2024",
  "url": "https://bergen.kommune.no/politikere-utvalg/api/fil/bk360/10716001/Protokoll-radet-for-byforming-og-arkitektur-rba-25-06-2024",
  "tekst": " BERGEN KOMMUNE Protokoll R\u00e5det for byforming og arkitektur (RBA) Den 25. jun. 2024 holdt r\u00e5det for byforming og arkitektur (rba) m\u00f8te i Domkirkegaten 4. Til stede: Julia M. Frotveit Ann Kristin Ramstr\u00f8m Gudrun Molden Simon Dai Petter Bergerud Ragni Helweg Forfall: Inhabilitet: Fra administrasjonen: \u00c5ge Vallestad M\u00f8teleder: Julia M. Frotveit Sekret\u00e6r: \u00c5ge Vallestad M\u00f8tet startet kl. 15:30 og ble hevet kl. 17:00. 1 Saksliste Saksnr. Arkivsak Sakstittel 28/24 2017/11808-334 Godkjenning av saksprotokoll 14.05.2024 - R\u00e5det for byforming og arkitektur 29/24 2017/11811-318 Grunngitte sp\u00f8rsm\u00e5l - R\u00e5det for byforming og arkitektur 30/24 2023/235506-37 Neumanns gate 1, bruksendring og ombygging av seksjon 2 til studentboliger 31/24 2024/63999-8 Vetrlidsallmennigen 10, ny st\u00f8yskjerm og ballfangernett 32/24 2024/77701-3 Gjennomgang av mandatet for R\u00e5det for byforming og arkitektur, samt hvordan R\u00e5det \u00f8nsker \u00e5 fremst\u00e5 som utvalg, 33/24 2017/11811-319 Eventuelt. R\u00e5det for byforming og arkitektur 2 28/24 Godkjenning av saksprotokoll 14.05.2024 - R\u00e5det for byforming og arkitektur Godkjent som fremlagt. 29/24 Grunngitte sp\u00f8rsm\u00e5l - R\u00e5det for byforming og arkitektur Ingen grunngitte sp\u00f8rsm\u00e5l fremlagt. 30/24 Neumanns gate 1, bruksendring og ombygging av seksjon 2 til studentboliger R\u00e5det for byforming og arkitektur (RBA) behandlet saken i m\u00f8tet 25.06.2024 sak 30/24 og fattet f\u00f8lgende vedtak: R\u00e5det er opptatt av de studerende og deres sosiale forhold, og det er derfor av stor betydning at de fysiske rammene tilrettelegges slik at dette skal fungere best mulig. RBA er i utgangspunktet positive til bruksendring av de oms\u00f8kte delene av Neumanns gate 1 til studentboliger under forutsetning av at det sikres bygningsmessige rammer for et godt bomilj\u00f8 for studentene. Sammenlignet med opprinnelig s\u00f8knad er antall boenheter noe redusert, og noen er \u00f8ket i st\u00f8rrelse. Planl\u00f8sningene fremst\u00e5r fremdeles som presset n\u00e5r det gjelder antall boenheter. I etasjer med fellesarealer er det i alt 28 boenheter som m\u00e5 dele p\u00e5 to fellesarealer, noe som er et altfor h\u00f8yt antall for at dette skal kunne fungere godt i hverdagen. To av etasjene mangler fellesarealer, og i de \u00f8vrige etasjene er de indre delene av fellesarealene uten direkte dagslys. R\u00e5det anbefaler \u00e5 flytte disse til hj\u00f8rnene av bygget i tr\u00e5d med innspillene fra Byarkitekten. Da kunne man f\u00e5 fellesarealer som binder sammen ytre fasade og g\u00e5rdsrom i hj\u00f8rnene, og oppn\u00e5 gjennomlys. De sosiale konstellasjonene i et studentmilj\u00f8 er viktig, og R\u00e5det anbefaler derfor \u00e5 etablere sosiale soner og fellesarealer distribuert ut over alle etasjene for \u00e5 sikre mulighetene for sosial samhandling samt forebygge ensomhet. Videre anbefaler R\u00e5det et lite kj\u00f8kken i alle boenhetene, for \u00e5 sikre mer fleksible sosiale bomuligheter. RBA oppfordrer videre til at man tar innspillet om takterrasse fra Byarkitekten p\u00e5 alvor, og realiserer denne, da tilgang til utearealer er sv\u00e6rt viktig, s\u00e6rskilt for studenter som kommer nye til byen. 3 R\u00e5det legger til grunn at problematikken med utvendig trafikkst\u00f8y kan la seg l\u00f8se, men har st\u00f8rre bekymring for lydgjennomgang fra kinosalene, da spesielt i de dypere frekvensene. Det anbefales derfor at man engasjerer en akustiker, slik at man f\u00e5 til en l\u00f8sning p\u00e5 hvordan man kan f\u00e5 en tilfredsstillende l\u00f8sning p\u00e5 dette for dette for bomilj\u00f8et. R\u00e5det kan ikke anbefale tiltaket som oms\u00f8kt. Antall boenheter b\u00f8r reduseres, og fellesarealene b\u00f8r gis de beste plasseringene i alle etasjene. Dette for \u00e5 oppn\u00e5 en st\u00f8rre ledighet i planen som innbyr til st\u00f8rre valgmuligheter n\u00e5r det gjelder sosialisering, og flere fellesfunksjoner som for eksempel treningsrom b\u00f8r integreres for \u00e5 styrke det sosiale fellesskapet i bomilj\u00f8et. 31/24 Vetrlidsallmennigen 10, ny st\u00f8yskjerm og ballfangernett R\u00e5det for byforming og arkitektur (RBA) behandlet saken i m\u00f8tet 25.06.2024 sak 31/24 og fattet f\u00f8lgende vedtak: R\u00e5det ser behovet for oppgradering av ballnettet og st\u00f8yskjermen for \u00e5 m\u00f8te skolens behov. Det er positivt at det er fokus p\u00e5 kulturminneverdien av milj\u00f8et som tiltaket er en del av. R\u00e5det har ingen kommentarer til tiltakets utstrekning og h\u00f8yde, mens utformingen av ballgjerdet kunne med fordel v\u00e6rt mer neddempet. Buemotivet fremst\u00e5r som noe p\u00e5tatt, og kan lett bidra til visuell st\u00f8y sett opp mot byggets fasader. Skolen trenger ikke \u00e5 bli tilf\u00f8rt et nytt motiv i utformingen av gjerdet, og dette b\u00f8r derfor utformes mest mulig n\u00f8ytralt. R\u00e5det kan anbefale tiltakets som oms\u00f8kt med hensyn til utstrekning og h\u00f8yde, men anbefaler at st\u00f8ygjerdet f\u00e5r en mer n\u00f8ytral utforming uten buemotiv. 32/24 Gjennomgang av mandatet for R\u00e5det for byforming og arkitektur, samt hvordan R\u00e5det \u00f8nsker \u00e5 fremst\u00e5 som utvalg, R\u00e5det for byforming og arkitektur (RBA) behandlet saken i m\u00f8tet 25.06.2024 sak 32/24 og fattet f\u00f8lgende vedtak: R\u00e5det \u00f8nsker \u00e5 arbeide for \u00e5 skape et st\u00f8rre engasjement for arkitektur, og foresl\u00e5r at det i forbindelse med utstillingen av Bergen kommunes arkitektur- og byformingspris ogs\u00e5 legges til rette for k\u00e5ring av en publikumspris. Dette kan gj\u00f8res i form av QR-koder p\u00e5 de utstilte plansjene av de nominerte kandidatene, som kan benyttes til en digital avstemming. R\u00e5det ser samtidig behovet for bevisstgj\u00f8ring og skolering om arkitektur og byutvikling, og her er Bergen kommunes arkitekturstrategi et godt utgangspunkt, siden den ikke gir konkrete oppskrifter p\u00e5 hvordan man skal utforme, men heller p\u00e5peker omr\u00e5det man m\u00e5 v\u00e6re bevisst p\u00e5. R\u00e5det har en oppgave gjennom sitt arbeide \u00e5 skape engasjement for retningsvalg i byutviklingen. RBA er opptatt av hvordan byrommene v\u00e5ra kan utvikles og benyttes til glede for fellesskapet, og vil derfor sl\u00e5 et slag for allmenningen som byroms-type. 4 Videre er R\u00e5det opptatt av hvordan byrommene kan komplimenteres med mobil byromsm\u00f8blering i sentrale byrom som Festplassen eller Torgallmenningen. Dette for \u00e5 utforske midlertidighet i byrommene, og hvordan de kan engasjere og medvirke til at flere benytter seg av offentlige byrom, og sikre at disse benyttes for fellesskapet og ikke privatiseres i for stor grad av n\u00e6ringsinteresser. Det planlegges n\u00e5 for transformasjon av Dokken og Laksev\u00e5g. R\u00e5det \u00f8nsker \u00e5 ha et ekstra fokus p\u00e5 disse byutviklingsomr\u00e5dene, da retningen for byutvikling i Bergen n\u00e5 er under endring n\u00e5r det blant annet gjelder parkering og mobilitet, og det trengs en langsiktighet i denne diskusjonen. Dette er viktige tema som vi m\u00e5 snakke om n\u00e5r det gjelder fremtidig byutvikling, og RBA \u00f8nsker derfor \u00e5 f\u00e5 seg forelagt saker som omhandler byutviklingen p\u00e5 Dokken og Laksev\u00e5g. 33/24 Eventuelt. R\u00e5det for byforming og arkitektur Ingen saker fremlagt. 5 "
}