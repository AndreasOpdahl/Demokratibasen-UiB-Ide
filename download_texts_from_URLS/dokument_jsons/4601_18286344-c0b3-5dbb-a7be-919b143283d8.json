{
  "dokument_id": "18286344-c0b3-5dbb-a7be-919b143283d8",
  "doc_type": "case_presentation",
  "kommune": 4601,
  "tittel": "Ytrebygda gnr 35 bnr 278 Ytrebygdsveien 53 Klage p\u00e5 fullmaktvedtak om midlertidig tillatelse til plassering av kran",
  "url": "https://bergen.kommune.no/politikere-utvalg/api/fil/bk360/9630139/Framstilling-Ytrebygda-gnr-35-bnr-278-Ytrebygdsveien-53-Klage-pa-fullmaktvedtak-om-midlertidig-tillatelse-til-plassering-av-kran",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/264281-7 Ytrebygda gnr 35 bnr 278 Ytrebygdsveien 53 Klage p\u00e5 fullmaktvedtak om midlertidig tillatelse til plassering av kran Hva saken gjelder: Saken gjelder klage p\u00e5 dav\u00e6rende byr\u00e5d for klima, milj\u00f8 og byutvikling sitt vedtak om midlertidig tillatelse p\u00e5 4 \u00e5r datert 24.10.2023 til t\u00e5rnkran med bomradius p\u00e5 50 m (ca. 70 m total kranlengde) og maksimal h\u00f8yde p\u00e5 42,8 m. I tillegg til varigheten, ble det ogs\u00e5 stilt vilk\u00e5r om at kranen skal ha en stoppfunksjon som hindrer den i \u00e5 krage utover fylkeskommunal vei. Det ble f\u00f8rst gitt avslag i vedtak datert 28.07.2023. Byr\u00e5dens vedtak er p\u00e5klaget av Dolvik Eiendom AS v/ Terje S\u00f8reide (S\u00f8reid\u00e5sen 21) og Carl Mathisen og Natali Haugland (S\u00f8reid\u00e5sen 17) i klage datert henholdsvis 07.11.2023 og 16.11.2023. I 2016 (sak. 201327766) ble det gitt en midlertidig tillatelse av eksisterende kran og dispensasjon p\u00e5 8 \u00e5r. I vedtaket oppgis det at tillatelsen skal gjelde fra mottatt s\u00f8knad 11.09.2013 (EBYGG-5210-201327766-53). Opprinnelig ble det gitt et avslag p\u00e5 s\u00f8knaden om kranen (201327766/16), og dette ble opprettholdt av Byr\u00e5det og deretter datidens Komite for milj\u00f8 og byutvikling (sak 259-15). Deretter ble vedtaket sendt til Fylkesmannen i Hordaland som opphevet kommunens vedtak den 21.10.2015 begrunnet med at det forel\u00e5 saksbehandlingsfeil. Det ble gitt rammetillatelse og dispensasjon, midlertidig i 8 \u00e5r, i vedtak datert 04.05.2016 (201327766/39). Naboer p\u00e5klaget tillatelsen, men det ble stadfestet av Statsforvalteren. I 2017 s\u00f8kte ansvarlig s\u00f8ker om igangsettingstillatelse av tiltaket, men det manglet n\u00f8dvendige ansvarsretter. Dette ble aldri innsendt etter mangelbrev fra kommunen, og tiltaket har aldri f\u00e5tt igangsettingstillatelse. Den midlertidige tillatelsen ville uansett utg\u00e5tt 11.09.2021. Kranen er oppf\u00f8rt en gang mellom 1985 og 1992, og er s\u00f8knadspliktig. P\u00e5 samme eiendom er det ogs\u00e5 gitt midlertidig tillatelse i 4 \u00e5r for oppf\u00f8ring av 3 rubbhaller, etter klagebehandling, jf. v\u00e5r saksreferanse 2023/29901. Eiendommen omfattes av reguleringsplan ID 60030000, YTREBYGDA. mfl. fra 2011, regulert til Bolig/kontor/annen n\u00e6ring - B/K/NA1. Deler av eiendommen (mot fylkesvei) er ber\u00f8rt av plan under arbeid, plan-id 66030000 Ytrebygda gnr 35 bnr 7 m.fl., S\u00f8reide ungdomsskole. I sj\u00f8 er eiendommen omfattet av omr\u00e5deregulering id 60200000 YTREBYGDA. GNR 33 BNR 7 MFL., DOLVIK - HOPE, MARINA- OG BOLIGOMR\u00c5DE, og vist som 6001 - bruk og vern av sj\u00f8. KPA 2018 viser den som byfortettingssone og innenfor hensynssonene funksjonell strandsone og delvis innenfor gul veist\u00f8y. Oms\u00f8kte tiltak anses \u00e5 v\u00e6re i tr\u00e5d med regulert form\u00e5l Annen n\u00e6ring, men det er knyttet rekkef\u00f8lgebestemmelser til feltet, som krever detaljregulering for omr\u00e5det, jf. pkt. 2.1. Det er innvilget midlertidig dispensasjon fra reguleringsplanen \u00a7 2.1.1 om krav til detaljregulering, samt fra \u00a7 3.8 om byggeh\u00f8yde, samt fra reguleringsplanens/ kommunedelplanen om byggegrense mot gangvei og fylkesvei. 1 Det er foretatt nabovarsling i tr\u00e5d med pbl. \u00a7 21-3 og det er mottatt flere merknader. Det er mottatt merknad fra eier av gnr 35 bnr 259, Dolvik Eiendom AS v/ Terje S\u00f8reide (klager), bnr 765 2 Lars Vaagen Solbakken/Vaag Eiendom & Invest AS, bnr 299 Johnny Monsen, samt fellesmerknad fra Carl Mathisen og Natali Haugland (S\u00f8reid\u00e5sen 17) (klager), May Britt Haugsv\u00e6r (S\u00f8reid\u00e5sen 11), Andreas Grimelund (S\u00f8reid\u00e5sen 11b), Dr. Kristen Rokstad (S\u00f8reid\u00e5sen 11b), og fellesmerknad fra Tine Omdal Laskemoen (S\u00f8reid\u00e5sen 37), H\u00e5kon Omdal Laskemoen (S\u00f8reid\u00e5sen 37), Jan Rune Fossheim (S\u00f8reid\u00e5sen 16), Liv-Tone Haugseng (S\u00f8reid\u00e5en 16). Flere av merknadene har sammenfallende tema, og de presenteres derfor samlet. Det gj\u00f8res gjeldende ulemper med hensyn til den visuelle p\u00e5virkningen og st\u00f8y. Videre gj\u00f8res det gjeldende at dette ikke lenger er snakk om et midlertidig tiltak, samt at virksomheten har f\u00f8rt til flere midlertidige tiltak som rubbhaller med mer. Det er behov for en helhetlig utbedring av omr\u00e5det. Kranen som er i bruk i dag, er 10-15 m h\u00f8yere enn den tidligere. Koteh\u00f8yder s\u00f8ker opererer med er feil. Det er ingen andre marinaer som bruker byggekran, og det vises til alternative l\u00f8sninger. Det stilles sp\u00f8rsm\u00e5l til behovet for en kran av denne st\u00f8rrelsen. Det har v\u00e6rt hendelser knyttet til kranen, og det stilles ogs\u00e5 sp\u00f8rsm\u00e5l til sikkerheten for nabolaget. Det er ikke dokumentert at kranen skaper 20-25 arbeidsplasser, og dette tallet var 10-12 i 2013. Merknaden fra eier av gnr 35 bnr 250, Coastline Invest Holding AS, V/Rune Ellefsen, g\u00e5r ut p\u00e5 at en er positiv til tiltaket og at tilkomst over eiendommen er viktig. Ansvarlig s\u00f8ker har gitt tilsvar til merknadene. Det vises til st\u00f8yrapport fra Sweco AS datert 06.09.2013. Det er ikke endringer i bedriften som tilsier at situasjonen som gjelder st\u00f8y er endret. Driften har p\u00e5g\u00e5tt i ca. 40 \u00e5r p\u00e5 stedet og en har m\u00e5tte tilpasse seg noe endret drift gjennom \u00e5rene ved at yrkesfl\u00e5ten og fritidsb\u00e5tfl\u00e5ten er blitt noe st\u00f8rre. Boligbebyggelsen har alle v\u00e6rt klar over at det var n\u00e6ringsvirksomhet p\u00e5 naboeiendommen da de bygde. Kranen er det viktigste verkt\u00f8yet for drift av bedriften. Det tok 3 \u00e5r \u00e5 oppn\u00e5 midlertidig tillatelse ved s\u00f8knaden i 2013, der tillatelsen f\u00f8rst ble gitt i 2016. Tillatelsen ble da gitt fra s\u00f8knadstidspunktet i 2013, da med opph\u00f8r i 2021. I 2020 frem til starten av 2022 var det pandemi som medf\u00f8rte stagnasjon, og manglende investeringsmidler. Dette er grunnen til at en ikke har f\u00e5tt p\u00e5 plass en ny kranl\u00f8sning innen tillatelsen gikk ut i 2021. Vestland Fylkeskommune uttaler den 04.07.2023 at en ikke har innvendinger til at det blir gitt en ny midlertidig dispensasjon. En ber om at det legges inn vilk\u00e5r om at kranen m\u00e5 ha en stoppfunksjon som hindrer den i \u00e5 krage utover fylkeskommunal vei med tilh\u00f8rende infrastruktur b\u00e5de i eksisterende situasjon, i anleggsfasen for utvidelse av veien og over veien sin utstrekning etter at denne er bygget ut i tr\u00e5d med gjeldende og/eller p\u00e5g\u00e5ende reguleringsplan for S\u00f8reide ungdomsskole. Klagers anf\u00f8rsler: Klager Dolvik Eiendom AS v/ Terje S\u00f8reide anf\u00f8rer at byr\u00e5dens vedtak er ugyldig, blant annet med henvisning til Sivilombudets temarapport om dispensasjonsvedtak i strandsonen. Hensynet som bestemmelsen om maksimal byggeh\u00f8yde skal ivareta er hensynet til omgivelsene. En byggeh\u00f8yde som overstiger maksimal h\u00f8yde med 14 m og med en bom p\u00e5 hele 70 m er et s\u00e5 stort avvik at hensynene bak bestemmelsen blir vesentlig tilsidesatt, selv om konstruksjonen ikke er massiv. At en tidsavgrensning p\u00e5 4 \u00e5r gj\u00f8r tilsidesettelsen mindre vesentlig har som Sivilombudet skriver i temarapporten \u00abingen plass i vurderingen av om dispensasjonsvilk\u00e5rene er oppfylt\u00bb. N\u00e5r det gjelder vurderingen av om fordelene med \u00e5 dispensere er \u00abklart st\u00f8rre enn ulempene\u00bb anf\u00f8res det at det er vektlagt fordeler og ulemper p\u00e5 en m\u00e5te som strider mot retningslinjene redegjort for i Sivilombudets temarapport. At bedriften skal f\u00e5 tid til \u00e5 omstille seg, samt behovet for n\u00e6ringsaktivitet, er forhold som bare kan vurderes dersom vilk\u00e5rene for \u00e5 gi dispensasjon er oppfylt. F\u00f8rst da kan kommunen bruke sitt frie skj\u00f8nn og vurdere om en \u00f8nsker \u00e5 gi dispensasjon. En g\u00e5r utover det rettsanvendelsesskj\u00f8nnet som ligger til pbl. \u00a7 19-2 andre ledd. 2 Videre gj\u00f8res det gjeldende at verken s\u00f8ker eller kommunen har vurdert eller foresl\u00e5tt \u00e5 redusere h\u00f8yden p\u00e5 kranen som et reelt alternativ. T\u00e5rnet p\u00e5 en kran som den det her s\u00f8kes om er konstruert av elementer som settes sammen for \u00e5 oppn\u00e5 \u00f8nsket h\u00f8yde. Elementene som er benyttet best\u00e5r if\u00f8lge tegning av 6 seksjoner \u00e0 5m, men finnes ogs\u00e5 i andre st\u00f8rrelser. H\u00f8yden vil derfor kunne reduseres til et niv\u00e5 som medf\u00f8rer at en ikke trenger s\u00f8ke om dispensasjon fra h\u00f8ydebestemmelsen. Samtidig som at kranen da vil bli betydelig mindre sjenerende, oppn\u00e5s den samme nytteeffekten, med unntak av at den ikke kan svinges rundt 360\u00b0. Det siste vil uansett ikke v\u00e6re mulig dersom Byr\u00e5dens vedtak blir st\u00e5ende. Klager Carl Mathisen og Natali Haugland anf\u00f8rer at vedtaket ikke tar fagetatens konklusjon til vurdering, ei heller Sivilombudets temarapport om dispensasjonsvedtak i strandsonen. Det vises konkret til et sitat fra fagetaten og Sivilombudets rapport. Det vises ellers til klagene i sin helhet. Fagetatens vurdering og anbefaling: Plan- og bygningsetaten som fagetat har i fagnotat datert 01.12.2023 oversendt saken uten innstilling. Det vises ellers til fagetaten sitt tidligere fagnotat datert 01.09.2023. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagene og er kommet til at vedtaket b\u00f8r opprettholdes. Det bemerkes innledningsvis at Sivilombudets temarapport om dispensasjonsvedtak i strandsonen i Lindesnes, Krager\u00f8 og Ask\u00f8y er knyttet til dispensasjoner i strandsonen. Selv om eiendommen i denne konkrete saken ligger innenfor hensynssone for funksjonell strandsone, krever ikke tiltaket dispensasjon fra byggegrense mot sj\u00f8. Momentene som Sivilombudet trekker frem, gir likevel god veiledning til dispensasjonsvurderinger generelt. Byr\u00e5det opprettholder vurderingen om at det er rettslig grunnlag for \u00e5 innvilge en midlertidig dispensasjon fra reguleringsplanen om maksimalt tillatt byggeh\u00f8yde, jf. pbl. \u00a7 19-2, da hensynene bak bestemmelsen ikke blir \u00abvesentlig tilsidesatt\u00bb og fordelene er \u00abklart st\u00f8rre enn ulempene\u00bb. Dette er som en av klagerne skriver et rettsanvendelsesskj\u00f8nn, og det skal legges vekt p\u00e5 forhold av samfunnsmessig- og arealmessig betydning. Hovedhensynet bak bestemmelsen om byggeh\u00f8yde er \u00e5 ivareta lys og utsiktsforhold for tiltaket i seg selv og i forhold til omkringliggende bebyggelse, samt sikre tilstrekkelig luft og \u00e5penhet mellom bygningene. Byr\u00e5det mener at disse hensynene ikke blir \u00abvesentlig tilsidesatt\u00bb ved at det innvilges midlertidig dispensasjon. I byr\u00e5dens vedtak er det lagt vekt p\u00e5 at selv om kranen er stor, og inneb\u00e6rer et avvik fra tillatt byggeh\u00f8yde p\u00e5 14 m, s\u00e5 er det en smal og utett konstruksjon. Dette er av betydning for vurderingen fordi det gir en annen p\u00e5virkning p\u00e5 omgivelsene enn en tett struktur ville gjort, da det bidrar til \u00e5 dempe p\u00e5virkningen p\u00e5 hensyn som lys og luft. Byr\u00e5det mener videre at det er relevant \u00e5 vektlegge at det er tale om en midlertidig dispensasjon p\u00e5 4 \u00e5r. Byr\u00e5det mener at fordelene er \u00abklart st\u00f8rre enn ulempene\u00bb, jf. pbl. \u00a7 19-2. Den aktuelle eiendommen er regulert til annen n\u00e6ring, og tiltaket er i tr\u00e5d med arealform\u00e5let. Det er med andre ord lagt opp til n\u00e6ringsvirksomhet p\u00e5 eiendommen. Byr\u00e5det mener derfor at det er en fordel som kan vektlegges at virksomheten kan fortsette, og at det gis anledning til \u00e5 foreta en planmessig utvikling av den videre virksomheten. Mange bergensere har glede av sj\u00f8liv og disponerer fritidsb\u00e5t, og det er behov for n\u00e6ringsaktivitet for vedlikehold og reparasjon. Som f\u00f8lge av dette er det ogs\u00e5 behov for vedlikehold og verksted. Virksomheten p\u00e5 den 3 aktuelle eiendommen knytter seg til vedlikehold av b\u00e5ter. Fordelen som er vektlagt med at virksomheten kan fortsette, vil med andre ord ogs\u00e5 komme andre enn tiltakshaver til gode. Ogs\u00e5 i denne vurderingen mener byr\u00e5det at det kan legges vekt p\u00e5 at tiltaket er tidsavgrenset. Byr\u00e5det anbefaler at vedtaket opprettholdes. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Vedtak datert 24.10.2023 om \u00e5 innvilge midlertidig dispensasjon p\u00e5 vilk\u00e5r opprettholdes. Klagene tas ikke til f\u00f8lge. Dato: 23. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 01.12.2023 med f\u00f8lgende vedlegg: 1. Klage med vedlegg fra Terje S\u00f8reide, datert 07.11.2023 2. Klage fra Carl Mathisen og Natali Haugland, datert 16.11.2023 3. Byr\u00e5den vedtak 24.10.2023 4. Oversiktskart 5. Oversiktsfoto 6. Situasjonsplan 7. Vedtak datert 28.07.2023 8. Klage datert 17.08.2023 9. Uttale fra Vestland fylkeskommune datert 04.07.2023 10. Nabomerknader 11. Tilsvar p\u00e5 noen av nabomerknadene 12. S\u00f8knad med dispensasjonss\u00f8knad datert 03.03.2022 13. S\u00f8knad om dispensasjon datert 31.05.2023 14. Tegninger 4 "
}