{
  "dokument_id": "d16d7e2e-103d-54fd-8b92-8cae48f74cb2",
  "doc_type": "case_attachment",
  "kommune": 4601,
  "tittel": "H\u00f8ringsnotat - forslag til endringer i rettsgebyrloven.pdf",
  "url": "https://bergen.kommune.no/politikere-utvalg/api/fil/bk360/9774453/Horingsnotat-forslag-til-endringer-i-rettsgebyrloven-pdf",
  "tekst": "H\u00f8ringsnotat Sivilavdelingen Dato: 17. januar 2024 Saksnr: 24/311 H\u00f8ringsfrist:1. mars 2024 Forslag til endringer i rettsgebyrloven (justeringer av multiplikatorer og gebyr for forliksklager og forkynnelser) 1 H\u00f8ringsnotatets hovedinnhold Justis- og beredskapsdepartementet foresl\u00e5r \u00e5 justere multiplikatorer og gebyr for behandling av saker i forliksr\u00e5det, og for forkynnelser av betalingsoppfordringer etter konkursloven \u00a7 63, slik at gebyrene tilsvarer de gjennomsnittlige kostnadene staten har ved \u00e5 produsere de aktuelle tjenestene (selvkost). B\u00e5de statens gjennomsnittlige kostnader og st\u00f8rrelsen p\u00e5 rettsgebyret endres over tid. Det inneb\u00e6rer at multiplikatoren som brukes ved beregningen av gebyrene, se nedenfor, m\u00e5 endres fra tid til annen. N\u00e5 er det aktuelt med en oppjustering. Gebyrene tar utgangspunkt i rettsgebyret (R) som er p\u00e5 1 277 kroner fra 1. januar 2024, jf. forskrift om rettsgebyr \u00a7 2-1. R er et grunngebyr og danner utgangspunktet for beregning av betaling for visse offentlige tjenester. Gebyrene beregnes ved formelen \u00abmultiplikator ganger R\u00bb. Departementet legger opp til at lovendringene skal tre i kraft i f\u00f8rste halv\u00e5r 2024. 2 Gjeldende rett 2.1 Generelle bestemmelser om gebyr I Finansdepartementets rundskriv R-112/15 \u00abBestemmelser om statlig gebyr- og avgiftsfinansiering\u00bb fremkommer det at det er et m\u00e5l at betalingen ikke skal overstige de gjennomsnittlige kostnadene staten har ved \u00e5 produsere de aktuelle tjenestene, jf. rundskrivet punkt 3.2.2 nr. 1. Samtidig b\u00f8r betalingen fullt ut dekke kostnadene basert p\u00e5 kostnadseffektiv drift (selvkost), jf. punkt 3.2.2 nr. 2. For n\u00e6rmere detaljer, se rundskrivet punkt 3.2.2 nr. 3-6. Gebyret skal alts\u00e5 som hovedregel dekke myndighetshandlingen fullt ut (selvkostprinsippet). 2.2 Reglene om rettsgebyret (R) R utgj\u00f8r 1 277 kroner fra 1. januar 2024, jf. rettsgebyrforskriften \u00a7 2-1. R ble innf\u00f8rt i 1982 og blir endret fra tid til annen. Det f\u00f8lger av forarbeidene til rettsgebyrloven at det er lagt opp til et system hvor gebyrene knyttet til R vil tilsvare kostnadsdekning for tjenestene hvis grunngebyret blir regelmessig justert, og det tas sikte p\u00e5 \u00e5rlige justeringer av R, jf. Prop. 15 L (2016\u20132017) punkt 3.4. 1 2.3 Reglene om multiplikator for gebyr ved forliksklage Etter rettsgebyrloven \u00a7 7 f\u00f8rste ledd, slik den lyder i dag, betales 1,1 R (1 405 kroner i 2024) for behandling av sak i forliksr\u00e5det. Dette er lavere enn selvkost, noe som tilsier en viss gebyr\u00f8king. Gebyret for forliksklager p\u00e5l\u00f8per selv om saken senere blir trukket eller avvist, jf. rettsgebyrloven (LOV-1982-12-17-86) \u00a7 7 f\u00f8rste ledd f\u00f8rste punktum. Trekkes forliksklagen f\u00f8r p\u00e5legg om tilsvar eller innkalling er sendt innklagede, p\u00e5l\u00f8per imidlertid ikke gebyr, jf. annet ledd. Er gebyr allerede betalt, tilbakebetales dette. Det p\u00e5l\u00f8per ikke gebyr dersom en forliksklage blir avvist p\u00e5 grunn av manglende betaling av gebyr. 2.4 Reglene om multiplikator for gebyr for at hovedstevnevitne forkynner dokumenter Etter rettsgebyrloven \u00a7 25 f\u00f8rste ledd annet punktum, slik den lyder i dag, betales 0,4 R (511 kroner i 2024) for forkynnelse av betalingsoppfordring etter konkursloven 8. juni 1984 nr. 58 \u00a7 63. Det betales ikke gebyr for forkynnelser som er n\u00f8dvendige etter loven eller for forkynnelser som er begj\u00e6rt av offentlig myndighet. Hvis forkynnelsen ikke er n\u00f8dvendig etter loven og heller ikke begj\u00e6rt av offentlig myndighet, m\u00e5 man betale 0,5 R (639 kroner i 2024). Det betales gebyr for hver person dokumentet skal forkynnes for. St\u00f8rrelsen p\u00e5 gebyret for forkynnelse av betalingsoppfordring etter konkursloven 8. juni 1984 nr. 58 \u00a7 63, er lavere enn selvkost. 3 N\u00e6rmere om forslaget Departementet foresl\u00e5r \u00e5 endre multiplikatorene for forliksklager og forkynnelser av betalingsoppfordring etter konkursloven 8. juni 1984 nr. 58 \u00a7 63, slik at gebyrene blir til selvkost. St\u00f8rrelsen p\u00e5 rettsgebyret er fasttatt for 2024 til 1 277 kroner. For \u00e5 n\u00e5 m\u00e5let om selvkost, m\u00e5 multiplikatorene endres. Om gebyr for forliksklager Etter Politidirektoratets beregninger koster det staten i gjennomsnitt om lag 1 967 kroner \u00e5 behandle forliksklager (selvkost). Departementet legger dette bel\u00f8pet til grunn. For at gebyret skal bli lik denne summen, m\u00e5 multiplikatoren settes til 1,54 R. Departementet foresl\u00e5r derfor at gebyret settes til 1,54 R, dvs. 1 967 kroner per sak. Etter gebyr\u00f8kningen, som blir p\u00e5 562 kroner, vil kostnadene for forliksr\u00e5dsbehandling fortsatt v\u00e6re lave sammenlignet med det det koster \u00e5 behandle saker i de ordin\u00e6re domstolene. Gebyr\u00f8kingen antas derfor ikke \u00e5 p\u00e5virke bruken av forliksr\u00e5d i s\u00e6rlig grad. Det dreier seg sjeldent om hyppige utgifter for den enkelte. Om gebyr for forkynnelser Etter Politidirektoratets beregninger koster det staten i gjennomsnitt om lag 639 kroner \u00e5 forkynne en betalingsoppfordring etter konkursloven \u00a7 63 (selvkost). Departementet legger dette bel\u00f8pet til grunn. For at gebyret skal bli lik denne summen, m\u00e5 multiplikatoren settes til 0,5 R. Departementet foresl\u00e5r derfor at gebyret settes til 0,5 R, dvs. 639 kroner per sak. 2 Departementet mener at en gebyr\u00f8king p\u00e5 128 kroner er moderat. Gebyr\u00f8kingen antas derfor ikke \u00e5 p\u00e5virke bruken av forkynnelser i s\u00e6rlig grad. Dette antas ogs\u00e5 \u00e5 gjelde i de tilfellene hvor gebyrene betales av de som tilh\u00f8rer en vanskeligstilt gruppe. Det dreier seg sjeldent om hyppige utgifter for den enkelte. N\u00e5r forkynnelsen ikke er n\u00f8dvendig etter lovgivning og heller ikke er begj\u00e6rt av offentlig myndighet, er gebyret i dag 0,5 R hvilket utgj\u00f8r selvkost. Det er derfor ikke n\u00f8dvendig \u00e5 endre det n\u00e5. 4 \u00d8konomiske og administrative konsekvenser Politidirektoratet har beregnet at en \u00f8kning i gebyrene nevnt i pkt. 3 over vil gi en \u00e5rlig \u00f8kning i inntektene til statskassen p\u00e5 22,4 mill. kroner. Det er tatt utgangspunkt i et anslag av antallet fremtidige saker basert p\u00e5 saksinngangen i 2022 og 2023. 5 Merknader til endringer i rettsgebyrloven Til \u00a7 7 F\u00f8rste ledd gjelder gebyr for forliksklage. Gebyret for behandling av en sak i forliksr\u00e5det er i dag lavere enn selvkost, og multiplikatoren endres fra 1,1 R til 1,54 R. Til \u00a7 25 Gebyret for forkynnelse av konkursvarsel etter rettsgebyrloven \u00a7 25 f\u00f8rste ledd andre punktum er i dag under selvkost, og multiplikatoren endres fra 0,4 R til 0,5 R. For forkynnelser ved stevnevitne som ikke er n\u00f8dvendig etter lovgivning og heller ikke er begj\u00e6rt av offentlig myndighet, gj\u00f8res ingen endringer n\u00e5r det gjelder gebyrets st\u00f8rrelse. 6 Forslag til lovendring I lov 17. desember 1982 nr. 86 om rettsgebyr gj\u00f8res f\u00f8lgende endringer: \u00a7 7 f\u00f8rste ledd f\u00f8rste punktum skal lyde: For behandling av en sak ved forliksr\u00e5det betales 1,54 ganger rettsgebyret selv om forliksklagen senere blir trukket tilbake eller avvist. \u00a7 25 f\u00f8rste ledd skal lyde: Det offentlige dekker kostnadene for forkynnelse ved stevnevitne n\u00e5r slik forkynnelse er n\u00f8dvendig etter lovgivningen eller begj\u00e6rt av offentlig myndighet. For forkynnelse av betalingsoppfordring etter konkursloven 8 juni 1984 nr. 58 \u00a7 63 betales likevel 0,5 ganger rettsgebyret. For forkynnelse ved stevnevitne i andre tilfelle enn nevnt i f\u00f8rste, jfr. annet punktum, betales 0,5 ganger av rettsgebyret. Det betales gebyr for hver person dokumentet skal forkynnes for. II Loven trer i kraft dd.mm.\u00e5\u00e5 3 "
}