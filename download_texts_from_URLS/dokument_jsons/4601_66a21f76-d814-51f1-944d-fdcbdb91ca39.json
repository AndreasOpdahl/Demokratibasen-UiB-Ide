{
  "dokument_id": "66a21f76-d814-51f1-944d-fdcbdb91ca39",
  "doc_type": "case_attachment",
  "kommune": 4601,
  "tittel": "Betydningen av at klimaarbeidet fortsetter i Bergen",
  "url": "https://bergen.kommune.no/politikere-utvalg/api/fil/bk360/10887164/Betydningen-av-at-klimaarbeidet-fortsetter-i-Bergen",
  "tekst": " Kommuneoverlegen Til Notat Byr\u00e5dsavdeling for byutvikling Tor Corneliussen V\u00e5r referanse: 2024/118378-1 Saksbehandler: Sunniva Lunde Pettersson Dato: 1. august 2024 Fra Kommuneoverlegen Betydningen av at klimaarbeidet fortsetter i Bergen Kommuneoverlegen har en lovbestemt rolle som kommunens medisinskfaglige r\u00e5dgiver, etter helse- og omsorgstjenesteloven \u00a7 5-5.Kommunelege \u2013 medisinskfaglig r\u00e5dgivning, folkehelseloven \u00a727 og smittevernloven \u00a77- 2. I kraft av dette leveres dette notatet for \u00e5 understreke hvor viktig det er at kommunen jobber aktivt med klimaarbeid. Betydningen av \u00e5 arbeide for \u00e5 redusere kommunens klimautslipp, men ogs\u00e5 p\u00e5 \u00e5 forberede oss p\u00e5 klimaendringene som vil komme og vil v\u00e6re avgj\u00f8rende for befolkningens helse i dag og i fremtiden. Klimaendringer truer befolkningens helse, ogs\u00e5 i Bergen Klimaendringene er av Verdens helseorganisasjon (WHO) omtalt som den st\u00f8rste helsetrusselen vi st\u00e5r overfor i det 21. \u00e5rhundret. Klimaendringene vil gi store globale helseutfordringer, og Bergen er intet unntak. Endringene kan p\u00e5virke b\u00e5de den psykiske og fysiske helsen til befolkningen p\u00e5 flere m\u00e5ter; fra luftveis-, hjerte-, karsykdommer, allergier, skader og d\u00f8d knyttet til ekstreme v\u00e6rhendelser. \u00d8kte temperaturer og h\u00f8yere luftfuktighet gir grobunn for flere sykdommer, og vi ser allerede endring i utbredelse av smittsomme sykdommer og antimikrobiell resistens. Mellom 2030 og 2050 vil det v\u00e6re p\u00e5 grunn av klimaendringene 250.000 ekstra d\u00f8dsfall per \u00e5r p\u00e5 grunn av underern\u00e6ring, malaria, diare og heteslag. Dette gj\u00f8r klimaarbeidet til et stort folkehelsearbeid. Dette notatet understreker viktigheten av \u00e5 fortsette, og helst intensivere klimaarbeidet for \u00e5 kunne oppn\u00e5 FNs b\u00e6rekrafts m\u00e5l. P\u00e5virkning p\u00e5 byen og omr\u00e5dene rundt Klimaendringene f\u00f8rer til flom, mer ekstremv\u00e6r i form av kraftige stormer, h\u00f8ye vindstyrker, lengre perioder med kraftig regn og heteb\u00f8lger. Dette vil gi \u00f8kt risiko for omfattende skade p\u00e5 bygninger, infrastruktur, naturresurser, biologisk mangfold, liv og helse. Ekstremv\u00e6ret kan true tilgangen til helsetjenester, heteb\u00f8lger f\u00f8rer til sykdom og d\u00f8dsfall spesielt for s\u00e5rbare grupper som eldre. Sommeren 2022 er det estimert at om lag 61.000 d\u00f8de som resultat av heteb\u00f8lgen i Europa, der s\u00e6rlig de over 80 \u00e5r var hardest rammet. Endringer vil p\u00e5virke de lokale \u00f8kosystemene, noe som igjen p\u00e5virker landbruket og hva som kan dyrkes i omr\u00e5det. Dette truer matberedskapen v\u00e5r, b\u00e5de det vi kan produsere selv, men ogs\u00e5 matberedskap i de omr\u00e5dene vi importerer mat fra. Dette vil f\u00f8re til matmangel. Et eksempel er t\u00f8rken i landbruket i 2023, der spesielt Rogaland var sv\u00e6rt utsatt. Dette \u00e5ret var produksjonen av kornh\u00f8stingen rekordlav med 43% lavere innh\u00f8stning enn et vanlig \u00e5r. Lavere egenproduksjon f\u00f8rte igjen til \u00f8kt behov for import. Uv\u00e6ret Hans viste p\u00e5 den andre siden hvilke store natur\u00f8deleggelser styrtregn og langvarig kraftig nedb\u00f8r kan gi. I riksrevisjonens rapport 2021-22 kommer det frem mangler p\u00e5 n\u00f8dvendig oversikt over fare for naturhendelser i et fremtidig klima. Har vi ikke oversikt over hvilke potensielle hendelser som kommer, har vi heller ikke god nok beredskap for situasjoner n\u00e5r de oppst\u00e5r. Slike situasjoner vil kommunen ogs\u00e5 ha et ansvar for planarbeidet rundt, for \u00e5 forebygge tap av liv, skade og helse. Lokal luftforurensning Lokal luftforurensning er et betydelig helseproblem. Langvarig eksponering for NO2 og svevest\u00f8v kan f\u00f8re til kronisk obstruktiv lungesykdom (KOLS), forverring av astma, \u00f8ke faren for hjerteinfarkt, hjerneslag og andre hjerte-karsykdommer. Svevest\u00f8v er ogs\u00e5 kreftfremkallende. I Bergen er de st\u00f8rste kildene til luftforurensning veitrafikk og vedfyring. \u00d8kt biltrafikk bidrar direkte til utslipp av klimagasser, ogs\u00e5 elbiler p\u00e5virker milj\u00f8et negativt ved \u00e5 skape svevest\u00f8v. De lokale v\u00e6rforholdene og geografien spiller ogs\u00e5 en stor rolle i konsentrasjonen av forurensning p\u00e5 grunn av inversjonsproblematikken vi har i Bergen. Dette kan derfor ikke kun tilskrives klimaendringene, men gj\u00f8r det desto viktigere for bergensere, at det jobbes aktivt for \u00e5 holde niv\u00e5ene nede. Det er utplassert flere m\u00e5lestasjoner i Bergen for \u00e5 m\u00e5le luftkvalitet. M\u00e5lestasjonene p\u00e5 Danmarksplass og Klosterhaugen overskred i 2023 anbefalingene fra FHI om finkornet svevest\u00f8v. De 3 andre m\u00e5lestasjonene i Bergen holdt seg under grensen. Helseanbefalingene for NO ble i 2023 overskredet p\u00e5 4 av 5 m\u00e5lestasjoner i Bergen. Det var likevel en bedring i m\u00e5lingene fra 2022, men viser et behov for videre m\u00e5lrettet arbeid for \u00e5 redusere utslippet av NO og svevest\u00f8v. V\u00e6rfenomeners p\u00e5virkning p\u00e5 folkehelsen: De \u00f8kte nedb\u00f8rsmengdene og ekstremv\u00e6r p\u00e5virker inneklimaet. Mer fukt og nedb\u00f8r vil sannsynligvis gi mer mugg i boligene v\u00e5re, som kan gi mer allergi. H\u00f8yere temperaturer st\u00f8rre deler av \u00e5ret vil gi en \u00f8kt pollenkonsentrasjon og vil forlenge pollensesongen som igjen vil f\u00f8re til st\u00f8rre pollenallergiproblematikk. I dag er det allerede n\u00e6rmere 1 million nordmenn som plages av pollenallergi. Dette kan f\u00f8re til \u00f8kt sykelighet og derfor \u00f8kt sykefrav\u00e6r i h\u00f8ysesongene. En studie gjort i USA viste at ansatte med allergisk rhinitt hadde symptomer i snitt 52,5 dag i \u00e5ret, 3,6 sykedager p\u00e5 grunn av plagene og var uproduktiv i 2,3timer per arbeidsdag de dagene de hadde symptomer. Mens noen steder vil ha \u00f8kt nedb\u00f8r vil mange omr\u00e5det slite med lengre perioder med t\u00f8rke. Dette vil igjen \u00f8ke faren for skogbrann betraktelig. De siste 30 \u00e5rene har d\u00f8dsfall tilskrevet skogbrann doblet seg. Selv med optimistiske fremtidsscenarioer, tyder forskning p\u00e5 at skogbrann vil for\u00e5rsake minimum seks ganger flere d\u00f8dsfall i Europa ved slutten av \u00e5rhundret enn i dag. T\u00f8rke og mangel p\u00e5 tilgang til drikkevann gj\u00f8r det flere steder i verden ubeboelig. Klimaflyktninger Humanit\u00e6re kriser p\u00e5 grunn av klimaendringene f\u00f8rte i 2021 til at 25 millioner mennesker m\u00e5tte forlate hjemmene sine. Hyppigere og mer ekstreme heteb\u00f8lger vil s\u00e6rlig ramme tettbefolkede omr\u00e5der, hvor det i perioder kan bli livsfarlig \u00e5 oppholde seg uten kunstig avkj\u00f8ling. T\u00f8rke, flom, havstigning og mangel p\u00e5 rent drikkevann og mat vil gj\u00f8re store omr\u00e5der ubeboelige, og tvinge mange hundre millioner mennesker p\u00e5 flukt. De ubeboelige omr\u00e5dene er omr\u00e5det der det tidligere kunne bli dyrket mat, men ikke lenger er mulig \u00e5 dyrke. Dette vil f\u00f8re til \u00f8kt ettersp\u00f8rsel av mat i verden, og vil gi mindre tilgjengelighet til \u00e5 importere mat. Kombinasjonen av klimaflyktninger og mangel p\u00e5 ressurser har et stort potensial for konflikt. Smittsomme sykdommer og pandemier Smittsomme sykdommer utgj\u00f8r i dag et langt mindre problem i Norge enn for 100 \u00e5r siden, takket v\u00e6re bedre hygiene, antibiotika og vaksiner. Klimaendringer kan f\u00f8re til spredning av blant annet vektorb\u00e5rne sykdommer til nye geografiske omr\u00e5der, inkludert Nord-Europa. \u00d8kt nedb\u00f8r og overvann gir bedre forhold for visse bakterier, mens stigende temperaturer muliggj\u00f8r etablering av sykdommer som tidligere var begrenset til varmere klima. Mer regn og et varmere klima forbedrer levevilk\u00e5r for mygg, og med \u00f8kt import av myggarter kan sykdommer som Malaria, Zika, Vestnil og Dengue f\u00e5 fotfeste i Europa. Det ble nylig publiserte en rapport om at den asiatiske tigermyggen har etablert seg i 13 europeiske land (Det europeiske senteret for kontroll og forebygging av sykdommer, ECDC. Denguefeber er allerede registrert i b\u00e5de USA og Frankrike. Fl\u00e5ttb\u00e5rne infeksjoner som TBE (f\u00f8rst beskrevet i Norge i 1997) og Lyme boreliose, som begge kan gi alvorlige helseproblemer, forventes \u00e5 \u00f8ke i utbredelse og ha lengre aktive sesonger. \u00d8deleggelse av naturlige habitater og menneskelig inngrip i \u00f8kosystemer har ogs\u00e5 \u00f8kt risikoen for zoonotiske sykdommer (sykdommer som overf\u00f8res fra dyr til mennesker), eksempelvis Campylobakter, Shigella, Leptospirose, Salmonella og Koronavirus. Nye og ukjente sykdommer finnes allerede i naturen, som vi ikke enda har v\u00e6rt i kontakt med og gir potensiale for nye pandemier. Konklusjon Klimaendringene truer b\u00e6rebjelkene som trengs for god helse: ren luft, rent vann, mat og husly. Det er avgj\u00f8rende at klimaarbeidet i kommunen prioriteres. Vi m\u00e5 jobbe for \u00e5 redusere eget klimautslipp og forberede oss p\u00e5 stadig st\u00f8rre utfordringer som klimaendringene f\u00f8rer til. Klimaarbeidet og beredskap for fremtidige klimatrusler er et viktig folkehelsearbeid for \u00e5 forebygge og minimere helserisikoen knyttet til naturkatastrofer. Skal vi klare \u00e5 redusere risikoen og skadepotensialet av fremtidige klimaendringer som ber\u00f8rer helsen v\u00e5r, m\u00e5 dette arbeide prioriteres. Vi vet i dag at mange, spesielt unge sliter med klimaangst, helt berettiget. Det er da viktig at kommunen ser alvoret i situasjonen og tar ansvar. \u00c5 engasjere seg og \u00e5 se at styresmaktene tar problemstillingen p\u00e5 alvor vil v\u00e6re hjelp for avmaktsf\u00f8lelsen mange kjenner p\u00e5. Med hilsen Kommuneoverlegene i Bergen kommune Trond Egil Hansen - Kommuneoverlege Sunniva Lunde Pettersson - Assisterende kommunelege Marit Voltersvik Smittevernoverlege Kristine Lilleb\u00f8 Assisterende kommuneoverlege Mette Christophersen Toll\u00e5nes Assisterende kommuneoverlege Finn Markussen Assisterende kommuneoverlege Vivi von Erpecom Assisterende kommuneoverlege Dokumentet er godkjent elektronisk. "
}