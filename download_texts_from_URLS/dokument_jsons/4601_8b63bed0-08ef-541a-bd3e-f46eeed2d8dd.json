{
  "dokument_id": "8b63bed0-08ef-541a-bd3e-f46eeed2d8dd",
  "doc_type": "case_attachment",
  "kommune": 4601,
  "tittel": "Uttalelse fra Bymilj\u00f8etaten",
  "url": "https://bergen.kommune.no/politikere-utvalg/api/fil/bk360/10093424/Uttalelse-fra-Bymiljoetaten",
  "tekst": " Bymilj\u00f8etaten Til Intern korrespondanse PBE Byggesak S\u00f8r (Arbeidssted) v/Eirik V\u00e5r referanse: 2023/55031-21 Haukanes Aasheim Saksbehandler: Ole Rugeldal Sandven Dato: 14. juni 2023 Fra Bymilj\u00f8etaten Uttalelse fra Bymilj\u00f8etaten. Fana, gnr. 96 bnr. 743, Hamrevegen 250 - Oppf\u00f8ring av ombrukssentral og kontorbrakkerigg Saken gjelder Bymilj\u00f8etaten viser til oversendelse fra Plan- og bygningsetaten datert 24. mai 2023 vedr. foresp\u00f8rsel om oppf\u00f8ring av ombrukssentral og kontorbrakkerigg (BYGG-2023/12788-15). Tiltaket er avhengig av dispensasjon fra kommuneplan \u00a7 6.2.2 om byggegrense til vassdrag. Grunnlag Kommuneplanens arealdel (KPA2018), vedtatt i Bystyret 19.06.2019, viser eiendommen som idrettsanlegg og den ligger innenfor hensynssonene: \u2022 Veist\u00f8y gul sone Eiendommen omfattes av planid 18500000, FANA. GNR 96 DEL AV BNR 1, FANA PRESTEG\u00c5RD, FANA RIDESENTER, ikrafttredelsesdato 19.11.2007 og er regulert til idrett \u2013 ridesenter. Det er ikke gjort registreringer av viktig naturmangfold eller friluftsverdier i tiltaksomr\u00e5det. Tiltaksomr\u00e5det grenser opp mot Klokkarvatnet som er en innsj\u00f8 med sv\u00e6rt mange registeringer av fugl, b\u00e5de vanlig forekommende arter og r\u00f8dlistearter. Vurdering Natur- og milj\u00f8forvaltningsseksjon har vurdert tiltakets konsekvenser for interesser knyttet til natur, biologisk mangfold, landskap og friluftsliv. Tiltaksomr\u00e5det er allerede sterkt p\u00e5virket som f\u00f8lge av at arealet har blitt brukt til riggomr\u00e5de ved utbyggingen E39 Svegatj\u00f8rn-R\u00e5dal. Dette gj\u00f8r at tiltaket ikke vil medf\u00f8re noen nye naturinngrep. Arealet er regulert til ridesenter. Konsekvensene for naturen og vassdraget vil trolig bli mindre ved at omr\u00e5det brukes til ombrukssentral sammenlignet med ridesenter. Dette basert p\u00e5 at et ridesenter medf\u00f8rer avrenning av n\u00e6ringsstoffer fra hestem\u00f8kk og noe partikkelforurensning. Under det tidligere riggomr\u00e5det g\u00e5r det en mindre lukket bekk (nedb\u00f8rfelt p\u00e5 ca. 90 daa). Siden bekken er liten og det ikke er st\u00f8rre naturverdier knyttet til bekken er det ikke form\u00e5lstjenlig \u00e5 be om at bekken gjen\u00e5pnes. Siden Klokkarvatnet ligger tett p\u00e5 tiltaksomr\u00e5det er det sv\u00e6rt viktig at tiltak ikke medf\u00f8rer avrenning av partikler eller annen forurensing til vassdraget i anleggs- og driftsfasen. Bymilj\u00f8etaten forutsetter at kontorbrakkeriggen skal tilknyttes offentlig avl\u00f8psnett slik at tiltaket ikke medf\u00f8rer utslipp av kloakk til Klokkarvatnet. Bymilj\u00f8etatens anbefaling Tiltaket er i strid med kommuneplan \u00a7 6.2.2 om byggegrense til vassdrag. For \u00e5 f\u00e5 dispensasjon er det krav om at hensynet bak bestemmelsen ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene etter en samlet vurdering, jf. PBL \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Bymilj\u00f8etaten vil basert p\u00e5 ovenforst\u00e5ende vurderinger ikke frar\u00e5 at det gis dispensasjon for oms\u00f8kte tiltak under forutsetning at kontorbrakkeriggen kobles til offentlig avl\u00f8psnett. Med hilsen Bymilj\u00f8etaten Kristin Madsen Klokkeide - seksjonsleder Ole Rugeldal Sandven - saksbehandler Dokumentet er godkjent elektronisk. "
}