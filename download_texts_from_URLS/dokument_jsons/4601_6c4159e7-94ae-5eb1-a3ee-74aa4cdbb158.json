{
  "dokument_id": "6c4159e7-94ae-5eb1-a3ee-74aa4cdbb158",
  "doc_type": "case_attachment",
  "kommune": 4601,
  "tittel": "Fagnotat av 08.112023: \u00c5stveit skole (U2920) \u2013 Rehabilitering og nybygg. Gjennomf\u00f8ringsvedtak ",
  "url": "https://bergen.kommune.no/politikere-utvalg/api/fil/bk360/9346882/Fagnotat-av-08-112023-Astveit-skole-U2920-Rehabilitering-og-nybygg-Gjennomforingsvedtak-",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2019/04607-1 (Arbeidssted) Saksbehandler: Hanne Margrethe Thorsen Dato: 8. november 2023 Fra Etat for utbygging Fagnotat av 08.112023: \u00c5stveit skole (U2920) \u2013 Rehabilitering og nybygg. Gjennomf\u00f8ringsvedtak Hva saken gjelder: \u00c5stveit skole har arealmangel som f\u00f8lge av elevtallsvekst. Av den grunn er det gjennomf\u00f8rt mulighetsstudie med utredning av utvidelse av skolen i samsvar med skolens behov, samt rehabilitering av administrasjonsfl\u00f8yen. Byr\u00e5dsavdeling for barnehage, skole og idrett ba i bestilling datert 30.04.2018 Etat for utbygging st\u00e5 for mulighetsstudien. Deretter har Byr\u00e5dsavdelingen i bestilling datert 25.03.2019, senere revidert 19.08.2021, bedt Etat for utbygging om \u00e5 st\u00e5 for prosjektledelse ved utf\u00f8relse av tiltaket. Denne saken gjelder endelig vedtak om gjennomf\u00f8ring av prosjektet. Fagetatens vurdering: Bakgrunn \u00c5stveit skole er en ungdomsskole i \u00c5sane bydel med adresse Tertnesveien 33, g\u00e5rdsnummer 209, bruksnummer 184. Skolen har kapasitet p\u00e5 400 elever. Skolen har ogs\u00e5 en forsterket avdeling for elever med spesielle oppl\u00e6ringsbehov med omlag 20 elever, samt en innf\u00f8ringsklasse med omlag 10 elever. \u00c5stveit skole er delt i tre fl\u00f8yer - aktivitetsfl\u00f8y, undervisningsfl\u00f8y og administrasjonsfl\u00f8y. Den er en del av et st\u00f8rre anlegg med \u00c5stveithallen (idretts- og sv\u00f8mmehall) og Tertnes videreg\u00e5ende skole. \u00c5stveit skole ble ferdigstilt i 1965. Skolen fremst\u00e5r som opprinnelig og beskrives som et anlegg med h\u00f8y verdi b\u00e5de arkitektonisk og arkitekturhistorisk, samt skolehistorisk som en av de f\u00f8rste ungdomsskolene i landet. I 2009/2010 ble det gjennomf\u00f8rt en rehabilitering av fasader og tak p\u00e5 de tre byggene. I forbindelse med dette ble det ogs\u00e5 gjennomf\u00f8rt en innvendig rehabilitering av undervisnings- og aktivitetsfl\u00f8yen, men ikke av administrasjonsfl\u00f8yen. Administrasjonsfl\u00f8yen har kun v\u00e6rt gjenstand for noe ombygging innvendig i 2016, det vil si at det er et etterslep p\u00e5 vedlikehold og oppgraderinger for bygget. Bygget har heller ikke trinnfri/universell tilkomst. P\u00e5 grunn av arealmangelen ved skolen hadde ikke administrasjonsbygget plass til \u00f8kning i antall l\u00e6rere, og skolen m\u00e5tte ta i bruk undervisningsareal til l\u00e6rerarbeidsplasser. Dette f\u00f8rte igjen til for lite undervisningsareal. For \u00e5 kompensere midlertidig for manglende arealer er det satt opp et modulbygg p\u00e5 skoleplassen. Elever ved forsterket avdeling settes av p\u00e5 skoleplassen. Dette medf\u00f8rer trafikkfarlige situasjoner for elever og ansatte som kommer g\u00e5ende. Helsevernetaten har kommet med merknad p\u00e5 dette, merknaden er midlertidig l\u00f8st med vakthold. Prosjektet legger til grunn en permanent trafikksikker l\u00f8sning i forbindelse med ombygging og tilbygg. Prosjektbeskrivelse I arbeidet med mulighetsstudien ble det avdekket flere andre forhold som er utfordrende for skolen, og som dermed fikk betydning for utredning av l\u00f8sningsalternativene. P\u00e5 grunnlag av bestilling og kartlegging av behov ble det i mulighetsstudien vurdert som beste l\u00f8sning \u00e5 plassere tilbygget mellom undervisningsfl\u00f8yen og aktivitetsfl\u00f8yen. Etter gjennomf\u00f8rt mulighetsstudie sto man igjen med fire alternativer. Styringsgruppen vedtok gjennomf\u00f8ring av alternativ 2A fra mulighetsstudien. Dette omfatter: \u2022 Rehabilitering og ombygging av administrasjonsfl\u00f8y til kunst og h\u00e5ndverksarealer med mellombygg mellom administrasjonsfl\u00f8yen og klasseromsfl\u00f8yen. \u2022 Nybygg med arealer for: \u27a2 Administrasjon \u27a2 Allmenning med amfi \u27a2 Musikk, dans og drama \u27a2 Bibliotek \u27a2 Personalarbeidsplasser \u27a2 Skolehelse \u27a2 Drift \u27a2 Oppgraderte toaletter \u2022 Utomhus oppgradering og st\u00f8yskjerm mot fylkesveien \u2022 Ny trafikkl\u00f8sning for forsterket avdeling, vare- og renovasjon Flytting av funksjoner til ombygget fl\u00f8y og til nybygg frigj\u00f8r og dekker behovet for generelt undervisningsareal i eksisterende bygg. I skisseprosjektfasen kom det tilleggsbestilling p\u00e5 \u00e5 se p\u00e5 om det er mulig \u00e5 utvide forsterket avdeling med fem plasser. Dette viste seg mulig ved ombygging og tilrettelegging av eksisterende arealer for forsterket avdeling, samt bruk av et tilleggsareal i samme etasje, og er vedtatt som en del av prosjektet. Eksisterende skole er verneverdig, og hele skoleanlegget inkludert Tertnes videreg\u00e5ende skole og idrettshall utgj\u00f8r en st\u00f8rre helhet. I skisseprosjektfasen har det blitt lagt vekt p\u00e5 \u00e5 forme nybygget til \u00e5 passe inn i helheten, ved \u00e5 videref\u00f8re arkitektonisk uttrykk fra eksisterende skole. I dette arbeidet har det blitt gjennomf\u00f8rt flere m\u00f8ter med Byantikvar og Byarkitekt. Plasseringen fra mulighetsstudien er beholdt, med noen justeringer basert p\u00e5 tilbakemeldinger fra Byantikvar og Byarkitekt, samt for optimalisering av utomhusomr\u00e5det tilknyttet nybygget. Nybygget kobles sammen med aktivitetsfl\u00f8yen i plan 1 og 2, og med undervisningsfl\u00f8yen i plan 2. Bygget er en etasje h\u00f8yere enn eksisterende bygg for \u00e5 holde fotavtrykket mindre, og for \u00e5 oppn\u00e5 samme proporsjoner i bygg som i eksisterende skolebygg. Det gir ogs\u00e5 en god fordeling av funksjoner, god planl\u00f8sning og logistikk i skoleanlegget. Nybygget inneholder de fleste av skolens fellesarealer og hovedinngangen til skolen legges her. Allmenning, bibliotek og musikkrom p\u00e5 f\u00f8rste plan gir ogs\u00e5 fleksible l\u00f8sninger for sambruk/flerbruk utenom skolens \u00e5pningstid. At nybygget er litt h\u00f8yere enn de eksisterende fl\u00f8yene anses ogs\u00e5 som riktig med tanke p\u00e5 \u00e5 markere det som hovedbygg og skolens nye hjerte. Materialbruk er i hovedsak tenkt trekledning og tegl som i eksisterende bygg. Toalettbyggene som rives er i tegl, og denne er det \u00f8nskelig \u00e5 gjenbruke enten ute eller inne i f\u00f8rste etasje av nybygget. Trekledning er i tr\u00e5d med eksisterende bygg sitt uttrykk, og det er et riktig materiale med hensyn til Bergen kommune sin klimastrategi. Det foresl\u00e5s ogs\u00e5 en utbredt bruk av tre som overflate p\u00e5 innvendige vegger i nybygget. Eksisterende skole er ikke universelt tilgjengelig. Innf\u00f8ring av heis i nybygg gj\u00f8r hele skolen tilgjengelig for dem med funksjonsnedsettelser. Det er lagt vekt p\u00e5 \u00e5 plassere denne der det er mest hensiktsmessig, og n\u00e6r forsterket avdeling. Utomhus har det v\u00e6rt s\u00f8kelys p\u00e5 universell utforming og likeverd p\u00e5 adkomster og innganger, samt \u00e5 tilrettelegge for at flest mulig kan delta i aktiviteter. For \u00e5 kompensere for niv\u00e5forskjellen mellom et \u00f8vre og nedre niv\u00e5 har en m\u00e5ttet bre seg utover skoleplassen for \u00e5 l\u00f8se dette. Det planlegges ogs\u00e5 st\u00f8yskjerm mot fylkesveien. F\u00f8r tilbygget er krav til uteareal i utgangspunktet oppfylt, men en forholdsvis stor del av arealet er st\u00f8ybelastet og noe areal er ikke opparbeidet/lite tilgjengelig for bruk. Etter utbygging vil uteomr\u00e5det v\u00e6re under arealkravet. Dette kompenseres delvis ved st\u00f8yskjermingstiltak langs fylkesveien og opparbeidelse av areal p\u00e5 s\u00f8rside i forbindelse med ny trafikkl\u00f8sning, samt \u00f8kt kvalitet generelt. I tillegg kan Idrettsanlegget p\u00e5 andre siden av Tertnesveien og \u00c5stveitskogen p\u00e5 baksiden av skolen fungere som kompenserende utearealer. Det legges opp til at all kj\u00f8ring (av- og p\u00e5stigning for elever til forsterket avdeling, samt vare- og renovasjon) skjer via veien bak Tertnes Videreg\u00e5ende skole til s\u00f8rsiden av \u00c5stveit skole, p\u00e5 en ny adkomstplass mellom badmintonhallen og aktivitetsfl\u00f8yen. Brukermedvirkning Prosjektet har hatt ustrakt brukermedvirkning organisert gjennom byggprosjektgruppen. Gruppen har hatt arbeidsm\u00f8ter en til to ganger per m\u00e5ned. Deltakere har v\u00e6rt byr\u00e5dsavdeling for skole og barnehage ved strategisk planlegger, \u00c5stveit skole ved rektor, avdelingsleder, tillitsvalgte og Etat for bygg og eiendom. Elevr\u00e5det har ogs\u00e5 f\u00e5tt komme med innspill. Det legges opp til videre brukermedvirkning n\u00e5r valgte tilbyder foreligger. Vi starter da en forprosjektfase hvor innspill fra brukere blir tatt inn i den endelige l\u00f8sningen. Klima og milj\u00f8 Bygget er utformet med hensikt \u00e5 minimere fotavtrykk ut fra bestilt romprogram. Mindre fotavtrykk gir lavere CO2-avtrykk. Valgt alternativ kommer best ut i livssyklus analysen (LCA). Nybygget har saltak som er et godt utgangspunkt med tanke p\u00e5 fremtidig \u00f8kt nedb\u00f8r og det legges opp til gode og varige l\u00f8sninger for h\u00e5ndtering av overvann. Nybygget skal oppf\u00f8res som passivhus med prim\u00e6roppvarming fra n\u00e6rvarme. I tillegg skal det installeres solceller p\u00e5 taket. Med bakgrunn i de antikvariske verdiene i anlegget vil ikke administrasjonsbygget tilfredsstille Etat for utbygging sin klima- og milj\u00f8strategi etter rehabilitering og ombygging. Prosjektet planlegger i stor grad utslippsfri byggeplass og lokal energiproduksjon. Det er planlagt ombrukskartlegging, biologkartlegging i randsone mot gr\u00f8ntomr\u00e5de og klimagassregnskap. Fremdrift Fremdriftsplan er skissert under. Fremdriftsplanen baserer seg p\u00e5 at prosjektet gjennomf\u00f8res med skole i drift. Det er vurdert at prosjektet m\u00e5 deles opp i to byggetrinn p\u00e5 grunn av dette. Det m\u00e5 gj\u00f8res endelig vurderinger sammen med valgt totalentrepren\u00f8r av oppdeling av produksjonsfasen i byggetrinn for \u00e5 klare \u00e5 opprettholde skolen i drift. Et tredje byggetrinn vil kunne gj\u00f8re produksjonsfasen lengre. BP Aktivitet/fase Start Slutt Anmerkning BP5 Konseptutvikling sept. 2022 juni 2023 BP6 Totalentreprise Konkurranse des. 2023 febr. 2024 Gjennomf\u00f8ringsvedtak jan. 2024 jan. 2024 Konseptbearbeiding (forprosjekt) mars 2024 juni 2024 Inkl. brukermedvirkning BP7 Detaljprosjektering juni 2024 des. 2024 Produksjon aug. 2024 febr. 2027 Plan med 2 byggetrinn BP8 Overlevering til drift febr. 2027 Pr\u00f8vedrift febr. 2027 febr. 2028 Overlevering til bestiller mai 2027 \u00d8konomi Budsjettstatus I gjeldende handlings- og \u00f8konomiplan (2024-2027) er vedtatt brutto totalramme for prosjektet kr 265 millioner. Av disse er kr 14,2 millioner avsatt tidligere \u00e5r (t.o.m. 2023), kr 219,9 millioner er budsjettert i \u00f8konomiplanperioden 2024-2027, mens resterende kr 30,9 millioner er avsatt i 2028. Prosjektet ble f\u00f8rst satt p\u00e5 investeringsprogrammet i 2017. Vedtatt totalramme var da kr 30 millioner, fordelt p\u00e5 perioden 2017-20. Opprinnelig bestilling var rehabilitering av administrasjonsfl\u00f8y, og at prosjektet skulle se p\u00e5 mulighetene for \u00e5 utvide areal i samsvar med skolens behov. Mulighetsstudien viste ogs\u00e5 at det var behov for mer midler til gjennomf\u00f8ring enn det som til n\u00e5 var vedtatt totalramme. Etter endt mulighetsstudie ble bestillingen revidert, til det som i realiteten er et nytt prosjekt. Kalkyle og estimater for investeringsprosjektet Det er utarbeidet en kostnadskalkyle p\u00e5 basis av gjennomf\u00f8rt skisseprosjekt. I tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 millioner er det gjennomf\u00f8rt en ekstern usikkerhetsanalyse 21. og 22. juni 2023. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet fremkommer prosjektets forventete kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs. der det er 85 % sannsynlig at prosjektets sluttkostnad vil havne innenfor rammen. Resultatet etter usikkerhetsanalysen ble vurdert til \u00e5 v\u00e6re un\u00f8dvendig h\u00f8y. De statistiske utslag av spesielt forhold knyttet til marked og prisvekst gjorde at analyseresultatet ble justert. Kostnadsestimat etter endt skisseprosjekt er i tillegg til usikkerhetsrapporten, ogs\u00e5 basert p\u00e5 tall fra innkomne tilbud p\u00e5 sammenlignbart prosjekt justert for \u00e5 tilpasses \u00c5stveit. Vurderingen gir en forventet prosjektkostnad (P50) p\u00e5 kr 235 millioner, mens anbefalt total kostnadsramme (P85) er beregnet til kr 265 millioner. Driftskonsekvenser Kalkulatoriske kostnader for investeringen er beregnet til kr 13,3 millioner per \u00e5r ved angitt kostnadsramme. Utgifter til FDVU hos byggforvalter er estimert \u00e5 utgj\u00f8re kr 1,4 millioner per \u00e5r. I tillegg kommer driftskostnader hos bruker av bygg, som er beregnet \u00e5 utgj\u00f8re kr 1,2 millioner per \u00e5r. Totalt sett er driftskonsekvensene av investeringen dermed beregnet til kr 15,9 millioner per \u00e5r. Disse er ikke budsjettert per i dag, men vil spilles inn som en del av driftsbudsjettet det \u00e5ret tilbygget skal tas i bruk. LCC-beregning: Det er gjort ulike LCC vurderinger i skisseprosjektfasen. Ytterligere LCC beregninger vil bli foretatt og hensyntatt i forprosjektfasen. De blir retningsgivende for valg av l\u00f8sninger. Fagetatens anbefaling: 1. Prosjektet \u00c5stveit skole \u2013 rehabilitering og nybygg (U2920) med en anbefalt total investeringsramme p\u00e5 kr 265 millioner gjennomf\u00f8res. 2. Investeringsramme p\u00e5 kr 265 millioner innarbeidet i vedtatt handlings- og \u00f8konomiplan bevilges til prosjektet. Budsjettavsetning fremg\u00e5r av f\u00f8lgende tabell: \u00c5r Tjeneste Budsjettpost Budsjett Tidligere bevilget Denne sak t.o.m. 2023 22210 BUD570 14 213 000 14 213 000 - 2024 22210 BUD570 18 600 000 - 18 600 000 2025 22210 BUD570 85 900 000 - 85 900 000 2026 22210 BUD570 72 770 000 - 72 770 000 2027 22210 BUD570 42 600 000 - 42 600 000 2028 22210 BUD570 30 917 000 - 30 917 000 SUM 22210 BUD570 265 000 000 14 213 000 250 787 000 Med hilsen Etat for utbygging Willy-Andre Gjesdal Hanne Thorsen direkt\u00f8r prosjektleder Dokumentet er godkjent elektronisk. Vedlegg: Kostnadsskjema F\u00f8lgeskjema til gjennomf\u00f8ringsvedtak "
}