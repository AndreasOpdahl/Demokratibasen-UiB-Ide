{
  "dokument_id": "6a7417ee-73e0-589c-85e4-38433bcc3d39",
  "doc_type": "case_presentation",
  "kommune": 4601,
  "tittel": "Bergenhus gnr 168 bnr 570 Formanns vei 12. Klage over avslag p\u00e5 s\u00f8knad om dispensasjoner for parkeringsplass",
  "url": "https://bergen.kommune.no/politikere-utvalg/api/fil/bk360/9244940/Framstilling-Bergenhus-gnr-168-bnr-570-Formanns-vei-12-Klage-over-avslag-pa-soknad-om-dispensasjoner-for-parkeringsplass",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/71830-5 Bergenhus gnr 168 bnr 570 Formanns vei 12. Klage over avslag p\u00e5 s\u00f8knad om dispensasjoner for parkeringsplass Hva saken gjelder: Saken gjelder klage over avslag p\u00e5 s\u00f8knad om dispensasjoner for fremtidig bygges\u00f8knad om oppf\u00f8ring av parkeringsplass. Avslaget ble gitt den 11.05.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens arealdel (KPA 2018) \u00a7 14 om uteoppholdsareal og kommunedelplan for Sandviken \u2013 Fjellsiden nord (KDP) \u00a7 10 pkt. 4 om nedbygging hager og \u00a7 10 pkt. 5 om tomteutnyttelse, jf. pbl. \u00a7 19-2. Vedtaket er p\u00e5klaget den 31.05.2023 av Bygg Prosjekt AS v/ Roy G Nj\u00e5stad p\u00e5 vegne av tiltakshaver Anne Marthe Dyvi og Nj\u00e5rd H\u00e5kon Gudbrandsen. Skr\u00e5foto fra 2017 Skr\u00e5foto fra 2019 Parkeringsplass p\u00e5 eiendommen er etablert mellom 2017 til 2019. Det er tidligere i vedtak datert 01.03.2021 gitt avslag for en st\u00f8rre parkeringsplass p\u00e5 eiendommen enn som n\u00e5 oms\u00f8kes. Se vedlagte tegninger for n\u00e5 oms\u00f8kte situasjon. Etablert parkeringsplass p\u00e5 naboeiendommen er ogs\u00e5 etablert uten s\u00f8knad eller godkjenning etter plan- og bygningsloven. Det foreligger en tilsynssak for b\u00e5de den aktuelle eiendommen og naboeiendommen gbnr. 168/569. Eiendommen er ikke regulert. I kommunedelplan for BERGENHUS. KDP SANDVIKEN FJELLSIDEN NORD er eiendommen vist som Boligomr\u00e5der. Eiendommen ligger i planomr\u00e5de E: Skanselien \u2013 Mulen \u2013 Heien - Breist\u00f8len. Kommuneplanens arealdel (KPA2018), vedtatt i Bystyret 19.06.2019, viser eiendommen som Sentrumsform\u00e5l \u2013 Byfortettingssone BY og den ligger innenfor hensynssonene Bestemmelsesomr\u00e5de #4, H570_2 Kulturmilj\u00f8 Ladeg\u00e5rden, og H570_7 Kulturmilj\u00f8 historisk sentrum. Denne sak omhandler kun oms\u00f8kte dispensasjoner. Plan- og bygningsetaten opplyser om at det m\u00e5 innhentes samtykke fra nabo eller s\u00f8kes om dispensasjon fra avstandskravene i pbl. \u00a7 29-4. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. 1 Byantikvaren har uttalt seg om oms\u00f8kte tiltak i E-post av 10.05.2023. Det p\u00e5pekes innledningsvis at det reviderte forslaget i st\u00f8rre grad tar hensyn til hagearealet. Byantikvaren er bekymret for presedensvirkningen, og p\u00e5peker at det er viktig at den oms\u00f8kte parkeringen i st\u00f8rre grad blir en del av hagen og at man reetablerer mer gr\u00f8nt. Bymilj\u00f8etaten har godkjent s\u00f8knad om ny avkj\u00f8rsel p\u00e5 n\u00e6rmere betingelser i vedtak av 12.07.2022. Klage: Uteoppholdsareal, jf. KPA 2018 \u00a7 14 Klager p\u00e5peker innledningsvis at Byantikvaren ikke motsetter seg tiltaket, men anbefaler at det blir gjort mindre endringer for i st\u00f8rre grad ivareta de gr\u00f8nne verdiene. Klager er videre uenig med kommunen om at behovet for parkering vektes h\u00f8yere enn krav til uteoppholdsareal. Det vises til dagens bestemmelser om at eiendommen skal ha tilgang p\u00e5 minimum 1 parkeringsplass, og at en ved oms\u00f8kte tiltak tilfredsstiller kravene til parkering p\u00e5 eksisterende bebyggelse. Etablering av beboerparkering ifm. utbygging av Mulebanen, vil ikke kunne erstatte dagens overflateparkering eller behov for \u00f8vrig. Gjenv\u00e6rende uteoppholdsarealer har meget gode kvaliteter. Krav til at hagene ikke skal gjenbygges, jf. KDP \u00a7 10 pkt. 4. Klager viser til Byantikvarens uttalelse hva gjelder Plan- og bygningsetatens vurdering om at tiltaket vil svekke kulturminneverdiene i omr\u00e5det. Tiltaket er ogs\u00e5 reversibelt. Behovet for parkering kan endre seg i fremtiden og muliggj\u00f8re tilbakef\u00f8ring av hageanlegget som helhet. Maksimal tomteutnyttelse, jf. KDP \u00a7 10 pkt. 5 Bygninger p\u00e5 eiendommen \u00f8ker ikke i areal, volum, st\u00f8rrelse eller utstrekning. Etablering av privat parkering vil imidlertid bidra til bedre trafikksikkerhet og mulighet for \u00e5 kunne lade elbil. Tiltaket vil heller ikke gi \u00f8kt belastning p\u00e5 infrastruktur, da parkeringsplassen vil erstatte tidligere gateparkering som n\u00e5 er fjernet/planlagt fjernet. Kommunens henvisning til avslag p\u00e5 gbnr. 168/564, er heller ikke relevant da tiltakene ikke kan sammenlignes. Inngrepene p\u00e5 gbnr. 168/564 er vesentlig st\u00f8rre og Byantikvaren har frar\u00e5det tiltaket. Prinsipalt anf\u00f8rer klager at vedtaket omgj\u00f8res til tillatelse. Subsidi\u00e6rt ber klager om en tidsbegrenset tillatelse i f.eks. 10 \u00e5r. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 14 om uteoppholdsareal og KDP \u00a7 10 pkt. 4 om nedbygging hager og \u00a7 10 pkt. 5 om tomteutnyttelse. Overordnet for vurderingen viser fagetaten til form\u00e5let med KDP-en. Planen skal sikre at omr\u00e5det utvikles som et h\u00f8yverdig boligomr\u00e5de. Bebyggelsesstruktur, hager og gr\u00f8ntomr\u00e5der er s\u00e5rbare og b\u00f8r bevares. Fagetaten viser til at det ikke foreligger gode grunnet for \u00e5 fjerne ytterligere uteareal p\u00e5 eiendommen. Utearealene fra f\u00f8r innfrir ikke gjeldende krav, og det kan heller ikke sees forhold ved gjenv\u00e6rende utearealer som gj\u00f8r at de har meget gode kvaliteter utover det som forventes av KPA 2018 \u00a7 14. Plan- og bygningsetaten kan heller ikke se at tillatelse av midlertidig art er en hensiktsmessig l\u00f8sning. Det er gitt en slik midlertidig tillatelse for gbnr. 168/576 frem til beboeranlegg er etablert i omr\u00e5det. Dette anlegget er n\u00e5 under bygging, og planlagt ferdigstilt i august 2024. Det foreligger ellers ingen spesielle forhold ved denne konkrete eiendommen som skal tilsi at det grunnlag for \u00e5 fravike bestemmelsene i gjeldende KPA og KDP. Momentene i s\u00f8knaden er f\u00f8lgelig av generell karakter, og kan anf\u00f8res i alle tilsvarende saker. Dersom det er politisk \u00f8nske om \u00e5 gi tillatelser til at eiendommene kan anlegge parkeringsplasser, b\u00f8r det derfor l\u00f8ses gjennom en revidering av kommuneplanen. 2 Det vil i s\u00e5 tilfelle skape mer forutsigbarhet og likhet i tilsvarende saker. Fagetaten viser for \u00f8vrig til begrunnelsen i avslagsvedtaket. Det vises til fagetatens notat av 03.07.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det har forst\u00e5else for den enkeltes behov for bilparkering og problemstillinger knyttet til reduksjonen av antall parkeringsplasser i reguleringsplan for Mulebanen. Det vises i denne sammenheng til fagetatens redegj\u00f8relse om Status p\u00e5 parkeringsanlegget. Anlegget er planlagt \u00e5 st\u00e5 ferdig i august 2024, og Bymilj\u00f8etaten vil vurdere om hvor mange parkeringsplasser det kan v\u00e6re aktuelt \u00e5 sanere utenfor planomr\u00e5det. Byr\u00e5det p\u00e5peker at det er viktig \u00e5 sikre tilstrekkelige gode parkeringsmuligheter for beboere. Byr\u00e5det mener imidlertid det foreligger grundige dispensasjonsvurderinger i vedlagt avslagsvedtak og fagnotat, og tiltrer innholdet i sin helhet. Byr\u00e5det viser s\u00e6rskilt til at omr\u00e5det str\u00f8kskarakter er s\u00e5rbar og b\u00f8r bevares i tr\u00e5d med form\u00e5let i gjeldende KDP. Det er forbud om nedbygging av hagearealer, og oms\u00f8kte tiltak vil etter byr\u00e5dets oppfatning ha vesentlig negativ innvirkning p\u00e5 disse forhold. I likhet med fagetaten p\u00e5peker ogs\u00e5 byr\u00e5det at tillatelse i denne sak vil medf\u00f8re en uheldig forventning om at det er kurant \u00e5 f\u00e5 dispensasjoner for etablering av privat parkeringsplass. Slik nedbygging av hagearealer og str\u00f8kskarakteren for \u00f8vrig, b\u00f8r eventuelt inng\u00e5 i en planprosess for \u00e5 sikre en helhetlig l\u00f8sning. Dersom det er politisk \u00f8nske om \u00e5 gi tillatelser til at eiendommene kan anlegge parkeringsplasser, b\u00f8r det derfor l\u00f8ses gjennom en revidering av kommunedelplanen. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 11.05.2023 opprettholdes. Klagen tas ikke til f\u00f8lge. Dato: 9. januar 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagetatens notat av 03.07.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 31.05.2023 5. Avslag datert 11.05.2023 3 6. Uttale fra Byantikvaren datert 10.05.2023 7. Bymilj\u00f8etatens vedtak datert 12.07.2022 8. Dispensasjonss\u00f8knad datert 12.10.2022 og 10.02.2023 9. Tegning 4 "
}