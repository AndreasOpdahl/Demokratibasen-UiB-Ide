{
  "dokument_id": "954b791b-646e-5303-b88f-6fc831c28a31",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 31012024, Sak 10/24, H\u00f8ringsuttalelse - NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050",
  "url": "https://bergen.kommune.no/politikere-utvalg/api/fil/bk360/9817079/Innstilling-vedtak-Horingsuttalelse-NOU-2023-25-Omstilling-til-lavutslipp-Veivalg-for-klimapolitikken-mot-2050-rapport-av-Klimautvalget-2050",
  "tekst": "H\u00f8ringsuttalelse - NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050 Bergen bystyre behandlet saken i m\u00f8tet 31.01.2024 sak 10/24 og fattet f\u00f8lgende vedtak: Bergen kommune avgir h\u00f8ringsuttalelse til NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050 slik den fremkommer av byr\u00e5dets forslag, med f\u00f8lgende endring: 1. Oppdatere f\u00f8lgende kapittel til under byr\u00e5dets h\u00f8ringsuttalelse: Kapittel 6 Arealer og natur Bergen kommune st\u00f8tter ogs\u00e5 Klimautvalget i at nasjonale myndigheter m\u00e5 sette klare rammer for kommunenes ansvar i arealpolitikken. Det er behov for mer tverrfaglig samarbeid og koordinering mellom aktuelle akt\u00f8rer og sektorer, tydeligere ansvarsfordeling, og finansiering av tiltak for \u00e5 redusere fysisk klimarisiko. Bergen kommune er ogs\u00e5 enig med Klimautvalget i at klima- og naturhensyn i plan- og bygningsloven m\u00e5 styrkes gjennom en oppdatering og gjennomgang av lovverket, der ogs\u00e5 behovet for koblinger til andre lover vurderes. Utviklingen av byen b\u00f8r i stor grad skje p\u00e5 allerede utbygde arealer med et lavt arealforbruk. Bergen kommune vil p\u00e5peke at regioner m\u00e5 ses i sammenheng n\u00e5r det gjelder bo- og arbeidsmarked. Det er lite hensiktsmessig at enkelte kommuner har en restriktiv arealpolitikk dersom nabokommuner ikke har det, da man risikerer at innbyggere flytter ut av byen til omegnen for \u00e5 pendle til jobb. Samtidig er Bergen kommune kritisk til \u00e5 utvide Statsforvalterens fullmakter, innsigelsesrett og oppf\u00f8lgingsansvar av kommunene, fordi kommunene allerede opplever at lokalpolitiske vedtak blir satt til side og at Statsforvalteren hindrer kommunen \u00e5 ut\u00f8ve lokalpolitisk skj\u00f8nn og gj\u00f8re avveiinger \u2013 for eksempel n\u00e5r det kommer til lokale kommuneplaner og reguleringsplaner. Arealbruk m\u00e5 sees i en regional sammenheng, men gjennom dialog mellom kommuner i samme region. Bergen kommune vil p\u00e5peke behovet for en \u00f8kt mulighet til \u00e5 ivareta byn\u00e6r natur. Omr\u00e5dene har stor verdi for blant annet karbonlagring, overvannsh\u00e5ndtering, friluftsliv, folkehelse mm. Bergen kommune \u00f8nsker derfor flere virkemidler, slik at kommunen selv i st\u00f8rre grad kan vurdere vern av omr\u00e5der med \u00abvanlig natur\u00bb. 2. Bergen kommune vil trekke frem f\u00f8lgende del av utredningen som sv\u00e6rt viktig: \u00abDen samiske befolkningen m\u00e5 involveres bedre i offentlige beslutninger om klimapolitikk. Utvalget mener at de samiske perspektivene ikke i tilstrekkelig grad blir h\u00f8rt med dagens praksis.\u00bb 3. Bergen kommune st\u00f8tter utvalgets fokus p\u00e5 \u00e5 redusere matsvinn. Utvalget trekker frem at statistikken for matsvinn p\u00e5 mange omr\u00e5der er mangelfull. Dette m\u00e5 tas p\u00e5 h\u00f8yeste alvor og kommuner og fylkeskommuner m\u00e5 ta ansvar for \u00e5 f\u00e5 oversikt over matsvinn i egen virksomhet. Bergen bystyres behandling F\u00f8lgende representanter tok ordet: Chris J\u00f8rgen Knudsen R\u00f8dland (H), Reidar Staalesen (A), Andreas Madsen Berg (SV), Katrine N\u00f8dtvedt (MDG), Trond Tystad (BL), Ingrid Nergaard Fjeldstad (V), Ann Jorun Hillers\u00f8y (INP), Mailiss Solheim-\u00c5kerblom (R), Knut Vindenes (H), Thor Haakon Bakke (MDG), Per Arne Larsen (V) Forslag fremsatt i bystyret: Reidar Staalesen (A) fremsatte p\u00e5 vegne av A, SV, MDG, V og R f\u00f8lgende alternativt forslag: Bergen kommune avgir h\u00f8ringsuttalelse til NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050 slik den fremkommer av Klimaetatens notat datert 22.11.2023. Andreas Madsen Berg (SV) fremsatte p\u00e5 vegne av SV f\u00f8lgende alternativt forslag i 2 punkt: Bergen kommune avgir h\u00f8ringsuttalelse til NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050 slik den fremkommer av Klimaetatens notat datert 22.11.2023, med f\u00f8lgende endringer: 1. I pkt 2.2.1 legges det til nytt avsnitt: \u00abPumpekraftverk kan v\u00e6re et viktig tiltak for \u00e5 bedre utnytte kapasitet i str\u00f8mnettet ved \u00e5 flytte kraft n\u00e6rmere omr\u00e5der med kapasitetsbehov n\u00e5r det er ledig kapasitet i str\u00f8mnettet. Lagringskapasiteten som eksisterer i norske vannmagasin kan v\u00e6re et viktig bidrag for \u00e5 styrke Norsk selvforsyning p\u00e5 elektrisitet og bidra til \u00e5 bedre tilrettelegge for andre fornybare elektrisitetskilder i energimiksen. Det er behov for endringer\u00bb 2. I pkt. 2.2.2 strykes f\u00f8lgende tekst: \u00abBiodrivstoff m\u00e5 imidlertid godtas som en overgangsl\u00f8sning inntil nullutslippsl\u00f8sninger er tilgjengelig for luftfart, sj\u00f8fart og tungtransport.\u00bb Chris J\u00f8rgen Knudsen R\u00f8dland (H) fremsatte p\u00e5 vegne av H, FrP og Sp f\u00f8lgende tilleggsforslag: Oppdatere f\u00f8lgende kapittel til under byr\u00e5dets h\u00f8ringsuttalelse: Kapittel 6 Arealer og natur Bergen kommune st\u00f8tter ogs\u00e5 Klimautvalget i at nasjonale myndigheter m\u00e5 sette klare rammer for kommunenes ansvar i arealpolitikken. Det er behov for mer tverrfaglig samarbeid og koordinering mellom aktuelle akt\u00f8rer og sektorer, tydeligere ansvarsfordeling, og finansiering av tiltak for \u00e5 redusere fysisk klimarisiko. Bergen kommune er ogs\u00e5 enig med Klimautvalget i at klima- og naturhensyn i plan- og bygningsloven m\u00e5 styrkes gjennom en oppdatering og gjennomgang av lovverket, der ogs\u00e5 behovet for koblinger til andre lover vurderes. Utviklingen av byen b\u00f8r i stor grad skje p\u00e5 allerede utbygde arealer med et lavt arealforbruk. Bergen kommune vil p\u00e5peke at regioner m\u00e5 ses i sammenheng n\u00e5r det gjelder bo- og arbeidsmarked. Det er lite hensiktsmessig at enkelte kommuner har en restriktiv arealpolitikk dersom nabokommuner ikke har det, da man risikerer at innbyggere flytter ut av byen til omegnen for \u00e5 pendle til jobb. Samtidig er Bergen kommune kritisk til \u00e5 utvide Statsforvalterens fullmakter, innsigelsesrett og oppf\u00f8lgingsansvar av kommunene, fordi kommunene allerede opplever at lokalpolitiske vedtak blir satt til side og at Statsforvalteren hindrer kommunen \u00e5 ut\u00f8ve lokalpolitisk skj\u00f8nn og gj\u00f8re avveiinger \u2013 for eksempel n\u00e5r det kommer til lokale kommuneplaner og reguleringsplaner. Arealbruk m\u00e5 sees i en regional sammenheng, men gjennom dialog mellom kommuner i samme region. 2 Bergen kommune vil p\u00e5peke behovet for en \u00f8kt mulighet til \u00e5 ivareta byn\u00e6r natur. Omr\u00e5dene har stor verdi for blant annet karbonlagring, overvannsh\u00e5ndtering, friluftsliv, folkehelse mm. Bergen kommune \u00f8nsker derfor flere virkemidler, slik at kommunen selv i st\u00f8rre grad kan vurdere vern av omr\u00e5der med \u00abvanlig natur\u00bb. Ann Jorun Hillers\u00f8y (INP) fremsatte p\u00e5 vegne av INP f\u00f8lgende tilleggsforslag i 9 punkt: 1. Bergen kommune mener at skogen m\u00e5 regnes med i CO2-regnskapet, slik som i EU. Klimautvalget skriver: \u00abFor Norge ville det \u00e5 inkludere hele opptaket fra skog- og arealbruk i dagens 2050-m\u00e5l inneb\u00e6re en vesentlig svekkelse i ambisjonsniv\u00e5 for utslippsreduksjoner.\u00bb Begrunnelsen for \u00e5 ikke inkludere skogen har alts\u00e5 med ambisjonsniv\u00e5et \u00e5 gj\u00f8re. Men merk at hvis Norge hadde gjort som EU og tatt med skogen i CO2-regnskapet, hadde vi allerede v\u00e6rt n\u00f8ytrale i forhold til 2050-m\u00e5let, dvs. at vi allerede ER et lavutslippssamfunn pr. i dag. 2. Det blir feil \u00e5 peke p\u00e5 Norges manglende utslippskutt etter 1990 i forhold til land som p\u00e5 det tidspunktet hadde mye kullkraft i energimiksen sin, og som fortsatt har det. Norge har verdens nest reneste energimiks etter Island. 3. To mye benyttede begreper i politikken er \u00abkost-nytte\u00bb og \u00absamfunns\u00f8konomisk forsvarlig.\u00bb Dagens satsing p\u00e5 og prioritering av klimatiltak, kommer ikke inn under noen av disse begrepene. Det finnes ikke gode grunner for \u00e5 bruke de summene vi pr. dags dato bruker for \u00e5 redusere sm\u00e5 utslipp til null. Utslippskutt m\u00e5 foretas der det monner mest og man f\u00e5r mye for pengene, noe som henger bedre sammen med disse begrepene. 4. Manglende \u00f8konomiske og samfunnsmessige konsekvensanalyser. Utvalget kommer med mange forslag for \u00e5 oppfylle klimam\u00e5lene i perioden frem mot 2050. Disse forslagene ville f\u00f8rt til store endringer i samfunnet v\u00e5rt, med svekket \u00f8konomi og merkbart lavere levestandard. Men til tross for det, kommer ikke utvalget med noen \u00f8konomiske eller samfunnsmessige konsekvensanalyser av tiltakene, med henvisning til at det ikke er deres mandat. Bergen kommune mener at det burde v\u00e6rt med i rapporten, da anbefalingene til utvalget f\u00e5r s\u00e5 drastiske konsekvenser 5. En av anbefalingene som blir presentert i rapporten er \u00e5 fase ut petroleumsvirksomheten i Norge med m\u00e5l om \u00e5 \u00abligne mer p\u00e5 vestlige \u00f8konomier uten olje- og gassresurser\u00bb. Dette vil f\u00e5 en dramatisk effekt p\u00e5 b\u00e5de den norske \u00f8konomien og ogs\u00e5 den lokale \u00f8konomien i Vestland fylke og Bergen kommune. Og petroleumsvirksomheten v\u00e5r sikrer EU renere energi enn hva de ellers ville ha hatt. Vi erstatter brunt kull med renere norsk gass. Vi er faktisk EUs st\u00f8rste leverand\u00f8r av utslippskutt. Om norsk gass skulle blitt erstattet med kull, ville EUs utslipp \u00f8kt med 330 millioner tonn CO2 pr. \u00e5r, som er 12% av EUs utslipp, med en kvoteverdi p\u00e5 godt over 300 milliarder kroner, uten \u00e5 ta oss betalt. Vi er et stabilt demokrati. I tillegg til \u00e5 bidra til utslippskutt, er vi ogs\u00e5 en trygg gassleverand\u00f8r for EU. Reduserer vi letevirksomheten v\u00e5r, s\u00e5 reduserer vi ogs\u00e5 mulighet til eksport. Norge har i tillegg en av verdens reneste petroleumsvirksomheter med minimalt med fakling, som, hvis den hadde forsvunnet, hadde blitt erstattet med mindre rene virksomheter. Og vi m\u00e5 huske p\u00e5 at petroleumsvirksomheten er motoren i den norske \u00f8konomien. Den s\u00f8rger for enorme inntekter til statskassen, som vi rett og slett ikke har en erstatning for. Det er \u00f8konomisk ikke tilr\u00e5delig \u00e5 legge opp til \u00e5 avvikle petroleumsvirksomheten v\u00e5r, som Klimautvalget g\u00e5r inn for. Og ettersp\u00f8rselen etter olje og gass er ikke redusert p\u00e5 verdensbasis, og ligger heller ikke an til \u00e5 bli det i uoverskuelig fremtid. Av all energibruk i verden, utgj\u00f8r fossil energi 80 %. Det Internasjonale Energibyr\u00e5et (IEA) sier at til tross for ambisi\u00f8se m\u00e5l om utslippskutt, vil verdens oljeettersp\u00f8rsel fram mot 2040 \u00f8ke med 12 %, 3 og at verden vil trenge 70 millioner fat olje pr. dag i 2040. Vi m\u00e5 ogs\u00e5 huske p\u00e5 at olje er mye mer enn bare til energi. Det brukes til asfalt, plast, til produksjon av byggematerialer, kl\u00e6r osv. Og hva skal vi da erstatte verdens reneste olje med? S\u00e5 \u00e5 foresl\u00e5 \u00e5 fase ut olje- og petroleumsvirksomheten, som Klimautvalget gj\u00f8r, er etter Bergen kommune sin mening uklokt og inkonsekvent. Virksomheten b\u00f8r i stedet utvikles. 6. Det er ogs\u00e5 viktig \u00e5 se Norge i en global sammenheng. Norges samlede utslipp er 50 millioner tonn CO2 pr. \u00e5r. Det er forsvinnende lite, spesielt sammenlignet med Kina, som n\u00e5 har passert Norge i utslipp pr. person med Kinas 8 mot Norges 7,5 tonn CO2 pr. innbygger pr. \u00e5r, som blir hele 10 milliarder tonn CO2 pr. \u00e5r, og som skal slippe ut enda mer i \u00e5rene som kommer, i henhold til Parisavtalen, der de har meldt inn at de skal \u00f8ke sine utslipp med 450 % frem til 2030. Uansett hva vi gj\u00f8r her i landet, vil det f\u00e5 null effekt globalt, noe som gj\u00f8r at de dyre tiltakene ikke kan forsvares. Klimakutt i allerede rene Norge, er veldig dyrt, for jo renere miksen er, jo dyrere blir kuttene. 7. Elektrifisering er b\u00e5de dyrt og un\u00f8dvendig, og ren symbolpolitikk. Energi som vi trenger til andre ting sl\u00f8ses vekk til \u00e5 elektrifisere bil- og b\u00e5ttrafikk, samt sokkelen Gassen som vi selv kunne brukt til \u00e5 drive plattformene med, blir i stedet eksportert og brent i andre land. Det ser fint ut i klimaregnskapet, men det er bare p\u00e5 papiret. Moder Jord bryr seg ikke om hvor gassen brennes. Og verdifull str\u00f8m som vi har bruk for p\u00e5 land, sendes i stedet ut til plattformene. Nye virksomheter f\u00e5r nei til \u00e5 etablere seg fordi det ikke finnes nok str\u00f8m. Rent beredskapsmessig blir ogs\u00e5 samfunnet mer s\u00e5rbart n\u00e5r alt er avhengig av elektrisitet. DSB sin nye anbefaling er \u00e5 klare seg inntil 7 dager uten str\u00f8m. Med hus som ikke har andre energikilder enn elektrisitet, blir det f.eks. vanskelig \u00e5 sikre oppvarming. Og elektriske biler g\u00e5r jo ogs\u00e5 tom for str\u00f8m, uten lademulighet blir de da st\u00e5ende. Elektrifisering av br\u00f8yting og annet vil kreve store investeringer i materiell og ladeinfrastruktur. Penger som f.eks. kunne blitt brukt til \u00e5 vedlikeholde veinettet. Bare i Vestland er etterslepet p\u00e5 vedlikehold av vei p\u00e5 16 milliarder. I stedet sluses pengene inn i klimatiltak som ikke monner. 8. Vindkraft er ikke l\u00f8sningen. Det er viktig \u00e5 huske p\u00e5 at vindkraft IKKE er utslippsfritt.Finske forskere ved LUT Universitet, et ledende universitet innen forskning p\u00e5 klimatiltak og b\u00e6rekraft har funnet ut at 90% av CO2-innsparingen til vindturbiner p\u00e5 land gjennom driftsperioden, beregnet til 25 \u00e5r, forsvinner bare ved utvinning og foredling av de sjeldne jordmetallene. Og da har de ikke regnet p\u00e5 CO2-utslipp knyttet til utbygging, drift, riving og avfallsh\u00e5ndtering. Det kommer i tillegg. I tillegg er vindkraft sv\u00e6rt arealkrevende, og reduserer naturens evne til \u00e5 binde CO2, spesielt der de er anlagt i myromr\u00e5der. N\u00e5r man s\u00e5 legger til at det er forurensende, med b\u00e5de fare for lekkasje av hydraulikkolje og avskalling av belegget p\u00e5 vingene, som bl.a. inneholder giften bisfenol A, ser man tydelig at klima trumfer milj\u00f8 og natur. S. 81 i rapporten legges det til grunn en forventning om at prisen p\u00e5 flytende havvind vil reduseres fra 117 \u00f8re pr. kWh i 2021 til 68 \u00f8re pr. kWh i 2030. Dette anslaget er alt for lavt. F.eks. har enorme kostnads\u00f8kninger veltet \u00f8konomien i Equinors gigantiske havvind-prosjekt i USA, og Equinor og samarbeidspartner British Petroleum ber om en subsidie p\u00e5 2 kr pr. kWh for \u00e5 g\u00e5 videre med satsingen. Det er jo milevidt unna b\u00e5de 117 \u00f8re og 68 \u00f8re 9. Sosio\u00f8konomiske forskjeller vil \u00f8ke. I to \u00e5r har EU jobbet med det nye bygningsenergidirektivet, d\u00f8pt \u00abEnergy Performance of Buildings Directive\u00bb, som omhandler energieffektivisering av bolig med m\u00e5l om \u00e5 bli et nullutslippssamfunn innen 2050. Da skal alle boliger ha energiklasse A. Hvor mye det vil koste \u00e5 oppgradere boligen til energiklasse A, avhenger fra bolig til bolig, men det kan fort bli dyrt og regningen ender hos boligeieren. Huseiernes Landsforening sine regnestykker viser kostnaden ved \u00e5 oppgradere en vanlig enebolig fra 1950-60- \u00e5rene til energiklasse C: Avhengig av st\u00f8rrelsen p\u00e5 boligen og hva man har gjort tidligere, vil det koste fra en halv til halvannen 4 million kroner. I verste fall kan konsekvensen bli at man ikke har r\u00e5d til denne oppgraderingen, m\u00e5 selge boligen og havner p\u00e5 leiemarkedet. Utvalget skriver ogs\u00e5 at lave energipriser ikke skal settes som hovedm\u00e5l for energipolitikken, men at prisene i stedet m\u00e5 reflektere samfunnets kostnader ved \u00e5 skaffe ny kraft til veie. Til tross for at utvalget sier at \u00abh\u00f8ye kraftpriser kan ramme enkelte husholdninger hardt\u00bb, s\u00e5 frar\u00e5der utvalget \u00ab\u00e5 gj\u00f8re lave kraftpriser til et hovedm\u00e5l i energipolitikken\u00bb. Disse f\u00f8ringene om at klimahensyn skal g\u00e5 foran vil g\u00e5 utover norsk n\u00e6ring og industri, og effekten av h\u00f8ye kraftpriser vil v\u00e6re negativt for bedrifter s\u00e5 vel som privatpersoner. Joel Ysteb\u00f8 (KrF) fremsatte p\u00e5 vegne av KrF f\u00f8lgende tilleggsforslag: I Gr\u00f8nn strategi - Klimastrategi for Bergen 2022-2030 vedtok bystyret at Bergen innen 2030 skal v\u00e6re en arealn\u00f8ytral kommune. Bergen kommune mener arealn\u00f8ytralitet er et viktig virkemiddel for \u00e5 n\u00e5 klimam\u00e5lene. Arealn\u00f8ytralitet m\u00e5 forst\u00e5s slik at det skal v\u00e6re mulig \u00e5 sikre helt n\u00f8dvendige tjenester som eksempelvis sykehjem, skoler og infrastruktur til innbyggerne, men at vernet om verdifull natur, jordbruksarealer og gr\u00f8ntomr\u00e5der skal st\u00e5 sv\u00e6rt sterkt. Denne forst\u00e5elsen av arealn\u00f8ytralitet b\u00f8r tas med i det videre arbeidet med NOU 2023:25. Mailiss Solheim-\u00c5kerblom (R) fremsatte p\u00e5 vegne av R f\u00f8lgende tilleggsforslag i 11 punkt: 1. Endre andre avsnitt punkt 2.2.2 til: \u00abBergen kommune er enig med Klimautvalget i at biomasse m\u00e5 prioriteres til andre form\u00e5l enn energi. Biodrivstoff m\u00e5 imidlertid til en viss grad godtas som en overgangsl\u00f8sning inntil nullutslippsl\u00f8sninger er tilgjengelig for og tungtransport. Biodrivstoff b\u00f8r i st\u00f8rst mulig grad basere seg p\u00e5 ressurser som ellers ville blitt avfall, ikke nye ressurser.\u00bb 2. Endre andre setning i siste avsnitt under punkt 2.3.2 til: \u00abKlimaetaten savner en grundigere vurdering av arealn\u00f8ytralitet og arealpositivitet som m\u00e5lsetting, og en diskusjon av definisjon og operasjonalisering\u00bb 3. Endre tredje siste setning, andre avsnitt under punkt 2.5.2. til: \u00abTilrettelegging m\u00e5 skje samtidig som man iverksetter restriktive tiltak som bilfrie soner.\u00bb 4. Bergen kommune mener at klimaregnskap og naturregnskap b\u00f8r innf\u00f8res i alle kommuner. 5. Bergen kommune mener det er sv\u00e6rt viktig at det trekkes frem forskjell i utslipp mellom innbyggere med lav- og h\u00f8yinntekt. Klimapolitikken som f\u00f8res m\u00e5 ta dette innover seg og sikre en rettferdig klimapolitikk, der de med minst skal slippe \u00e5 betale for de rikes store utslipp. 6. Bergen kommune st\u00f8tter karbonavgift til fordeling (KAF) som virkemiddel i klimapolitikken, men mener at denne m\u00e5 ha en sosial og distriktsvennlig innretning. Tilbakebetalingen av denne avgiften m\u00e5 skje til innbyggere med lav til normal inntekt, i tillegg til at det legges inn tillegg for barn og eventuelt distrikt der det f.eks. ikke er mulig \u00e5 unng\u00e5 \u00e5 kj\u00f8re bil. 7. Bergen kommune vil trekke frem f\u00f8lgende del av utredningen som sv\u00e6rt viktig: \u00abDen samiske befolkningen m\u00e5 involveres bedre i offentlige beslutninger om klimapolitikk. Utvalget mener at de samiske perspektivene ikke i tilstrekkelig grad blir h\u00f8rt med dagens praksis.\u00bb 8. Bergen kommune st\u00f8tter utvalgets fokus p\u00e5 behov for sirkul\u00e6r \u00f8konomi og sirkul\u00e6re verdikjeder, og vil legge til at det b\u00f8r innf\u00f8res pr\u00f8veprosjekter med \u00aburban mining\u00bb. 5 Rundt omkring i byene og hjemmene v\u00e5re er det enorme mengder metaller som ikke er i bruk. Dette er ikke-fornybare ressurser som verden trenger. Istedenfor \u00e5 \u00e5pne for marin gruvedrift, m\u00e5 Norge satse p\u00e5 \u00e5 gjenbruke disse ressursene. 9. Bergen kommune st\u00f8tter utvalgets fokus p\u00e5 \u00e5 redusere matsvinn. Utvalget trekker frem at statistikken for matsvinn p\u00e5 mange omr\u00e5der er mangelfull. Dette m\u00e5 tas p\u00e5 h\u00f8yeste alvor og kommuner og fylkeskommuner m\u00e5 ta ansvar for \u00e5 f\u00e5 oversikt over matsvinn i egen virksomhet. 10. Bergen kommune mener klimautvalgets fokus p\u00e5 at det er positivt med h\u00f8ye energipriser blir for generelt. Den fornybare, rimelige vannkraften vi produserer i Norge er mer klimavennlig enn den europeiske gassen, og da blir det lite klimavennlig \u00e5 prise disse like h\u00f8yt. Bergen kommune vil ogs\u00e5 understreke at en generell h\u00f8y energipris er en trussel mot den norske fastlandsindustriens konkurransefortrinn. 11. Bergen kommune er negativ til havvind p\u00e5 norsk sokkel. Slik klimautvalget peker p\u00e5, er det ingen teknologier som vil gj\u00f8re norsk olje- og gassproduksjon helt utslippsfri, heller ikke havvind. Bergen kommune mener derfor at den eneste riktige m\u00e5ten \u00e5 redusere utslippene fra norsk olje- og gassproduksjon tilstrekkelig p\u00e5, er \u00e5 satse p\u00e5 en planmessig og demokratisk styrt nedtrapping, der det snarest mulig etableres en nedtrappingsplan som peker p\u00e5 hvilke omr\u00e5der som skal stenges f\u00f8rst og der det ikke gis tillatelser til \u00e5 \u00e5pne eller leite etter nye felt. Votering: Alternativt forslag fra A, SV, MDG, V og R, fremsatt av Reidar Staalesen (A), fikk 30 stemmer (A, SV, MDG, V, R), og var dermed falt. Alternativt forslag til innledningen fra SV, fremsatt av Andreas Madsen Berg (SV), fikk 17 stemmer (SV, MDG, V, R), og var dermed falt. Alternativt forslag punkt 1 fra SV, fremsatt av Andreas Madsen Berg (SV) fikk 14 stemmer (SV, MDG, R), og var dermed falt. Alternativt forslag punkt 2 fra SV, fremsatt av Andreas Madsen Berg (SV) fikk 14 stemmer (SV, MDG, V), og var dermed falt. Innstillingen ble vedtatt med 37 stemmer (H, FrP, BL, INP, KrF, Sp, PP). Tilleggsforslag avsnitt 1 fra H, FrP og Sp, fremsatt av Chris J\u00f8rgen Knudsen R\u00f8dland (H), ble vedtatt med 37 stemmer (H, FrP, BL, INP, KrF, Sp, PP). Tilleggsforslag avsnitt 2 fra H, FrP og Sp, fremsatt av Chris J\u00f8rgen Knudsen R\u00f8dland (H), ble vedtatt med 44 stemmer (H, FrP, MDG, BL, V, INP, KrF, Sp, PP). Tilleggsforslag punkt 1 fra INP, fremsatt av Ann Jorun Hillers\u00f8y (INP), fikk 15 stemmer (FrP, BL, INP, PP), og var dermed falt. Tilleggsforslag punkt 2-5 fra INP, fremsatt av Ann Jorun Hillers\u00f8y (INP) fikk 8 stemmer (BL, INP, PP), og var dermed falt. Tilleggsforslag punkt 6 og 7 fra INP, fremsatt av Ann Jorun Hillers\u00f8y (INP), fikk 3 stemmer (INP), og var dermed falt. Tilleggsforslag punkt 8 og 9 fra INP, fremsatt av Ann Jorun Hillers\u00f8y (INP), fikk 7 stemmer (BL, INP), og var dermed falt. 6 Tilleggsforslag punkt 1 fra R, fremsatt av Mailiss Solheim-\u00c5kerblom (R), fikk 23 stemmer (A, MDG, V, R), og var dermed falt. Tilleggsforslag punkt 2 fra R, fremsatt av Mailiss Solheim-\u00c5kerblom (R), fikk 17 stemmer (SV, MDG, V, R), og var dermed falt. Tilleggsforslag punkt 3 fra R, fremsatt av Mailiss Solheim-\u00c5kerblom (R), fikk 10 stemmer (SV, R), og var dermed falt. Tilleggsforslag punkt 4 fra R, fremsatt av Mailiss Solheim-\u00c5kerblom (R), fikk 30 stemmer (A, SV, MDG, V, R), og var dermed falt. Tilleggsforslag punkt 5 og 6 fra R, fremsatt av Mailiss Solheim-\u00c5kerblom (R), fikk 14 stemmer (SV, MDG, R), og var dermed falt. Tilleggsforslag punkt 7 fra R, fremsatt av Mailiss Solheim-\u00c5kerblom (R), ble vedtatt med 37 stemmer (A, SV, MDG, BL, V, INP, R). Tilleggsforslag punkt 8 fra R, fremsatt av Mailiss Solheim-\u00c5kerblom (R), fikk 17 stemmer (SV, MDG, V, R), og var dermed falt. Tilleggsforslag punkt 9 fra R, fremsatt av Mailiss Solheim-\u00c5kerblom (R), ble vedtatt med 40 stemmer (A, SV, MDG, BL, V, INP, R, KrF, PP). Tilleggsforslag punkt 10 fra R, fremsatt av Mailiss Solheim-\u00c5kerblom (R), fikk 10 stemmer (BL, INP, R), og var dermed falt. Tilleggsforslag punkt 11 fra R, fremsatt av Mailiss Solheim-\u00c5kerblom (R), fikk 3 stemmer (R), og var dermed falt. Tilleggsforslag KrF, fremsatt av Joel Ysteb\u00f8 (KrF), fikk 2 stemmer (KrF), og var dermed falt. Utvalg for milj\u00f8 og byutvikling behandlet saken i m\u00f8tet 18.01.2024 sak 8/24 og avga f\u00f8lgende innstilling: Bergen kommune avgir h\u00f8ringsuttalelse til NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050 slik den fremkommer av byr\u00e5dets forslag. Byr\u00e5det behandlet saken i m\u00f8tet 21.12.2023 sak 467/23 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende. 7 "
}