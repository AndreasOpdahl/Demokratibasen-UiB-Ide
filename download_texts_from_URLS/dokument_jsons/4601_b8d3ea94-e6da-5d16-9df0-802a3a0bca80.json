{
  "dokument_id": "b8d3ea94-e6da-5d16-9df0-802a3a0bca80",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Christine \u00d8degaard og Eline Aresdatter Haakestad (MDG) om gratis kj\u00f8ttfri skolemat",
  "url": "https://bergen.kommune.no/politikere-utvalg/api/fil/bk360/8912861/Svar-pa-representantforslag-fra-Christine-Odegaard-og-Eline-Aresdatter-Haakestad-MDG-om-gratis-kjottfri-skolemat",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2023/71499-4 Saksbehandler: Laila Revheim Samset Fra Dato: 16. november 2023 Byr\u00e5d for barnehage og skole Svar p\u00e5 representantforslag fra Christine \u00d8degaard og Eline Aresdatter Haakestad (MDG) om gratis kj\u00f8ttfri skolemat Forretningsutvalget har i m\u00f8te 6. juni 2023 i sak 164/23 fattet f\u00f8lgende vedtak: 1. \u00abRepresentantforslagene slik de g\u00e5r fram av saken oversendes byr\u00e5det for videre utredning. 2. Byr\u00e5det bes om \u00e5 vurdere forslagene og \u00e5 utarbeide notater til de enkelte forslagene slik at bystyreutvalgene kan behandle sakene senest i uke 45. 3. Det foresl\u00e5s at f\u00f8lgende utvalg avgir innstilling i sakene om representantforslagene som er omtalt i denne saken: UBSI: \u2022 Christine Henriksen \u00d8degaard (MDG) og Eline Aresdatter Haakestad (MDG) fremsatte representantforslag om gratis kj\u00f8ttfri skolemat\u00bb Representantene Christine \u00d8degaard og Eline Aresdatter Haakestad (MDG) har fremmet f\u00f8lgende representantforslag: En sunn og b\u00e6rekraftig livsstil starter tidlig. Alle barn trenger sunn mat for \u00e5 f\u00e5 energi og konsentrasjon i hverdagen, og gode vaner etableres tidlig. Gratisprinsippet i skolen er riktig og b\u00f8r gjelde ogs\u00e5 for mat. Mange tusen norske barn g\u00e5r uten matpakke hver dag og ikke alle har tilgang p\u00e5 sunt kosthold hjemme. Godt kosthold er et samfunnsansvar, og det er det ekstra n\u00f8dvendig \u00e5 ta p\u00e5 alvor i usikre \u00f8konomiske tider. Barn og unges kosthold henger sammen med foreldrenes utdanningsniv\u00e5 og inntekt, og om de har mat med p\u00e5 skolen. \u00c5 tilby gratis vegetarmat er et enkelt tiltak for \u00e5 utjevne \u00f8kende forskjeller i en tid hvor mye blir dyrere. Oslo kommune har innf\u00f8rt et gratis, kj\u00f8ttfritt skolem\u00e5ltid for alle sine elever, og ser n\u00e5 p\u00e5 muligheten for \u00e5 innf\u00f8re dette ogs\u00e5 i barnehagen. I Stavanger pr\u00f8ves dette n\u00e5 ut p\u00e5 snart 20 skoler. I Bergen er det bare 6% av elevene som f\u00e5r frukt og gr\u00f8nt gjennom skolefruktordningen, bare halvparten av andelen i Oslo. En evaluering av skolefruktordningen har vist at det har langvarige positive effekter p\u00e5 kostholdet til elevene. Helsedirektoratet rapporterer om at \u00abElever fra familier med lav sosio\u00f8konomisk status spiste i mindre grad gr\u00f8nnsaker enn elever fra familier med h\u00f8y sosio\u00f8konomisk status\u00bb. Forskning fra Universitetet i Agder viser at et gratis sunt skolem\u00e5ltid bidrar til \u00e5 utjevne sosiale forskjeller, ved at elever som har foreldre med lavt utdanningsniv\u00e5 spiser sunnere enn tilsvarende grupper som har medbrakt matpakke. En ny studie antyder ogs\u00e5 at folk med lengre utdanning spiser mer frukt og gr\u00f8nt. Gratis kj\u00f8ttfri skolemat kan v\u00e6re med \u00e5 jevne ut denne forskjellen. Maten som serveres i kommunale tjenester b\u00f8r st\u00f8tte opp under offentlige kostr\u00e5d. Da er det klart at skolematen skal v\u00e6re sunn og hovedsakelig plantebasert. Det er lettere \u00e5 f\u00e5 dette til i skolen enn at alle skal klare det hjemme, i en travel hverdag. N\u00e5r maten er vegetarisk eller kj\u00f8ttfri er det inkluderende for alle - det er halal, det er kosher, alle kan spise det. Det er dessuten sunt og gir mindre klimagassutslipp. Vegetarisk mat i skolen handler ikke bare om milj\u00f8, men ogs\u00e5 om \u00e5 sikre sunn og god mat til elevene. Skolemat har vist seg \u00e5 ha betydelige positive effekter p\u00e5 skoleresultater. Nugatti og ultraprosessert kj\u00f8ttp\u00e5legg er ofte ikke det sunneste \u00e5 f\u00e5 i seg n\u00e5r man skal l\u00e6re, derfor er mer frukt og gr\u00f8nt i skolen et godt tiltak for barnas l\u00e6ringsevne, l\u00e6ringsmilj\u00f8 og trivsel. Men tilbudet om gratis skolem\u00e5ltid st\u00e5r selvsagt ikke i veien for at elevene kan ha med skive med servelat i egen matpakke. Det er det kommunale m\u00e5ltidet som skal v\u00e6re s\u00e5 kj\u00f8ttfritt som mulig. Hadde befolkningen fulgt de nasjonale kostr\u00e5dene, hadde samfunnet spart 154 milliarder kroner hvert \u00e5r, if\u00f8lge Helsedirektoratet. Det beregnes at personer med gjennomsnittlig kosthold ville f\u00e5tt to ekstra leve\u00e5r hvis de fulgte de nasjonale r\u00e5dene. Alle barn i Bergen b\u00f8r f\u00e5 et sunt og godt m\u00e5ltid p\u00e5 skolen. Flest mulig - helst alle - skal kunne spise den samme maten. Ingen elever skal bli sittende og ikke ta del i det felles m\u00e5ltidet fordi maten ikke er kosher eller halal - eller inneholder andre ingredienser som er mindre inkluderende for alle. Forslag til vedtak: 1. Bystyret ber byr\u00e5det fase inn et gratis kj\u00f8ttfritt skolem\u00e5ltid i Bergensskolen hver dag. 2. Bystyret ber byr\u00e5det arbeide for at skolem\u00e5ltidet skal bli statlig finansiert p\u00e5 sikt, slik regjeringen har lovet. N\u00e5r statlig finansiering er p\u00e5 plass vil det v\u00e6re naturlig \u00e5 bruke pengene p\u00e5 \u00e5 utvide tilbudet til barnehagene. Byr\u00e5dets vurdering av representantforslaget I byr\u00e5dets politiske plattform (Klosterhagen-erkl\u00e6ringen) er en av m\u00e5lsetningene \u00e5 se p\u00e5 ulike alternativer for \u00e5 styrke ern\u00e6ringen for \u00e5 sikre bedre l\u00e6ring og helse i grunnskolen. Allerede i 2006 nedsatte kunnskapsdepartementet en arbeidsgruppe for \u00e5 utrede ordning med skolem\u00e5ltid i grunnskolen. Kartlegging viste at mange elever, s\u00e6rlig i ungdomsskolen, ikke hadde med seg mat hjemmefra, og det ble skissert ulike modeller som alternativer til ordning med matpakke og kostnadene ved ulike abonnementsordninger, sm\u00f8relunsj, varmmat mm. I 2015 la Helsedirektoratet fram nasjonal faglig retningslinje for mat og m\u00e5ltider i skolen med r\u00e5d og veiledning til skolene for ulike mattilbud. I Hurdalsplattformen i 2021 var et av l\u00f8ftene til den sittende regjering \u00e5 gradvis innf\u00f8re daglig skolem\u00e5ltid (og daglig fysisk aktivitet i skolen) med frihet for skolene til \u00e5 organisere dette selv, men dette er ikke fulgt opp med statlige midler til kommunesektoren. Forslagsstillerne ber byr\u00e5det fase inn et daglig kj\u00f8ttfritt skolem\u00e5ltid i bergensskolen, som flest mulig kan ta del i og som ikke inneholder ingredienser som ekskluderer noen fra \u00e5 spise. Byr\u00e5den vil i den forbindelse vise til kostholdsr\u00e5d fra helsedirektoratet i den nevnte veilederen som sier at \u00abhvis det tilbys varm mat hver dag, b\u00f8r denne inneholde fisk 1-2 ganger per uke og vegetarrett minst en gang i uken eller oftere\u00bb. Byr\u00e5den mener det viktigste ikke er at m\u00e5ltid i bergensskolen skal v\u00e6re kj\u00f8ttfrie. Byr\u00e5den vil i tillegg vise til at det forrige bystyret v\u00e5ren 2023 avviste et representantforslag om undervisning i plantebasert matlaging i mat og helse der det ble foresl\u00e5tt at maten f\u00f8rst og fremst skulle v\u00e6re vegetarisk. Folkehelseinstituttet (FHI) har foretatt en nasjonal kartlegging av omfanget av skolematordninger ved norske ungdomsskoler og utpr\u00f8ving av en enkel modell med et varmt m\u00e5ltid. M\u00e5let med fors\u00f8ket var \u00e5 finne ut om det var praktisk mulig \u00e5 tilberede og tilby et varmt m\u00e5ltid ved ungdomsskoler ved bruk av eksisterende fasiliteter (skolekj\u00f8kken /kantine). I tillegg ble det gjort en kartlegging av omfanget av skolematordninger ved norske ungdomsskoler. Rapporten fra fors\u00f8ket med Gratis skolemat i ungdomsskolen ble lagt fram i 2022. Kortfattet konkluderte rapporten med at omtrent hver sjette ungdomsskole i 2020 hadde en form for skolematordning, mens det bare ved 6 % av skolene var et tilbud om gratis skolemat hver dag. Selv om pilotunders\u00f8kelsen viste at det er mulig for ungdomsskoler \u00e5 servere et varmt m\u00e5ltid til elever innenfor skolens infrastruktur p\u00e5 kort sikt, mente en i rapporten at det var lite realistisk \u00e5 f\u00e5 til \u00e5 etablere ordninger med skolemat uten dedikert personell til dette, med kompetanse p\u00e5 omr\u00e5det. Elevene selv gav uttrykk for at de \u00f8nsket seg gratis skolemat, men rettene som ble servert falt ikke helt i smak. B\u00e5de elever og skolens personell opplevde selve m\u00e5ltidsituasjonen som positiv for det sosiale milj\u00f8et. Som representantene viser til s\u00e5 har Oslo (kommune/fylkeskommune) fra h\u00f8sten 2023 innf\u00f8rt et gratis, kj\u00f8ttfritt skolem\u00e5ltid til samtlige elever p\u00e5 ungdomstrinnet og i videreg\u00e5ende. Prosjektet baseres seg p\u00e5 erfaringer fra pr\u00f8veordningen med gratis skolemat ved H\u00f8yenhall, Majorstuen og Stenbr\u00e5ten skoler siden 2019. Fra skolestart 2022 ble tilbudet om gratis skolemat gitt til alle elever i videreg\u00e5ende skoler i Oslo og er n\u00e5 utvidet til \u00e5 omfatte ogs\u00e5 alle ungdomsskolene i Oslo. I forbindelse med utvidelsen av ordningen uttalte helsebyr\u00e5den at Oslo gj\u00f8r dette for \u00e5 sikre at ungdom f\u00e5r et godt, sunt m\u00e5ltid hver dag, noe de tenker bidrar til god l\u00e6ring for alle, bedre folkehelse og er et viktig tiltak mot \u00f8kende sosiale forskjeller. Innf\u00f8ring av gratis skolemat skjer i regi av Helseetaten i tett samarbeid med Utdanningsetaten og den enkelte skole. Skolene velger selv om de vil bruke pengene de f\u00e5r til skolemat p\u00e5 frokost, lunsj eller begge deler. Det er ogs\u00e5 \u00f8nskelig \u00e5 inkludere elever i matlaging. Kostnaden med gratis skolemat i ungdoms- og videreg\u00e5ende skoler i Oslo er p\u00e5 96 millioner kroner \u00e5rlig, som finansieres over folkehelsebudsjettet. Helseetaten er i forbindelse med gratis skolemat styrket med 26 millioner kroner i 2022, 68 millioner kroner i 2023 og 96 millioner fra og med 2024. M\u00e5ltider i skole og SFO i Bergen Representantforslaget omhandler \u00e5 innf\u00f8re gratis skolemat/m\u00e5ltid i skoletiden. I samtlige skolefritidsordninger (SFO) i bergensskolen er det allerede sm\u00f8relunsj, som ble innf\u00f8rt fra 1.1.2018 for \u00e5 realisere m\u00e5lsettingene innenfor aktivitetsomr\u00e5det m\u00e5ltid. Daglig serveres et enkelt og sunt sm\u00f8rem\u00e5ltid med br\u00f8d, knekkebr\u00f8d og p\u00e5legg/gr\u00f8nt til kostpris i SFO etter vedtak i Sammen i vennskap, lek og l\u00e6ring \u2013 helhetlig plan for SFO i Bergen. M\u00e5ltidet skal v\u00e6re en arena for sosial samhandling og fellesskap. Ved noen skoler har en valgt \u00e5 servere et varmt m\u00e5ltid i stedet for sm\u00f8rem\u00e5ltid. Sm\u00f8relunsj i SFO finansieres gjennom en selvkostdekkende m\u00e5nedlig matpengebetaling etter modell fra barnehage, med en m\u00e5nedlig matpengesats i 2023 p\u00e5 kr 310. For 2024 er satsen oppjustert til 340 kroner per mnd. Dette gir en daglig kostnad p\u00e5 17 kroner. Totale estimerte matpengeinnbetalinger utgj\u00f8r om lag 32 mill. kroner i 2023 og 35,2 mill. kroner i 2024. Tiltaket har en tilsvarende utgiftsside. Fors\u00f8k med skolefrokost p\u00e5 utvalgte ungdomsskoler I 2020/21 ble det igangsatt et fors\u00f8ksprosjekt med skolefrokost p\u00e5 utvalgte ungdomsskoler i levek\u00e5rsomr\u00e5der i Bergen kommune, etter en merknad framsett i behandlingen av handlings- og \u00f8konomi plan 2020. Det var opprinnelig vedtatt avsatt 2 mill. som engangstiltak i 2020 til et prosjekt med skolefrokost p\u00e5 utvalgte ungdomsskoler i levek\u00e5rsomr\u00e5der etter modell fra fylkeskommunens skolefrokost p\u00e5 videreg\u00e5ende skoler. Bystyret vedtok i 1.tertial 2021 \u00e5 fordele deler av midlene til 2021 da prosjektet krevde mer tid \u00e5 gjennomf\u00f8re. Etter s\u00f8knad fikk \u00e5tte skoler i levek\u00e5rsomr\u00e5der tildelt midler til fors\u00f8k med skolefrokost skole\u00e5ret 2020/2021, men kun fem av de \u00e5tte ungdomsskolene gjennomf\u00f8rte prosjektet (Breimyra, Lynghaug, Ortun, Rothaugen og Sandgotna skoler) grunnet blant annet koronapandemien om gjorde gjennomf\u00f8ringen utfordrende. Hver skole hadde en dedikert person med ansvar for skolefrokosten, noen var ansatt i en deltidsstilling, andre i tillegg til andre oppgaver p\u00e5 skolen. En av skolene involverte elever i gjennomf\u00f8ringen som en del av valgfaget Innsats for andre og gjennom Arbeidslivsfaget. Prosjektet med skolefrokost ble evaluert h\u00f8sten 2021: \u2022 Samtlige fem skoler meldte at tilbudet om frokost var meget popul\u00e6rt blant elevene og at de \u00f8nsket \u00e5 fortsette tilbudet. \u2022 Oppm\u00f8tet fra elevene i fors\u00f8ket varierte ut fra smittesituasjon p\u00e5 skolen \u2022 En av skolene hadde mellom 50 og 80 elever p\u00e5 frokost hver dag \u2022 Tilbudet startet som regel en halv time eller 45 minutter f\u00f8r undervisningen \u2022 I forhold hensikten med \u00e5 blande klasser i m\u00e5ltidet for \u00e5 skape kontakt mellom ulike grupperinger p\u00e5 skolen s\u00e5 ble dette til tider vanskelig \u00e5 f\u00e5 til pga. smittevern \u2022 En skole meldte at man ikke fikk tak i de elevene som man mente trengte skolefrokost/ m\u00e5ltid mest; men at dette var elever som gjerne heller sov lengre enn \u00e5 st\u00e5 opp til skolefrokost. Skolen l\u00f8ste dette med \u00e5 sm\u00f8re en enkel matpakke som elevene fikk med seg til lunsj, noe de opplevde som et vel s\u00e5 godt tilbud til disse elevene. Prosjektet med skolefrokost p\u00e5 utvalgte ungdomsskoler ble avsluttet skole\u00e5ret 2021/22 da det var finansiert som et engangstiltak. Vurdering av kostnader ved \u2013 og praktisk gjennomf\u00f8ring av \u2013 gratis skolemat En av utfordringene med et gratis skolem\u00e5ltid til alle skoleelever er blant annet betydelige kostnader, b\u00e5de knyttet til investeringer og til drift. Som nevnt ble det i Hurdalsplattformen i 2021 lovet at regjeringen gradvis skulle innf\u00f8re \u201cet daglig sunt, enkelt skolem\u00e5ltid og daglig fysisk aktivitet i skolen, med frihet for skolene til \u00e5 organisere dette selv\u201d. Dette har ikke blitt fulgt opp med statlige midler. Det er et omfattende arbeid \u00e5 beregne hva innf\u00f8ring av et skolem\u00e5ltid for alle elever i Bergen kommune vil koste. Kostnadene ved et tilbud om skolem\u00e5ltid til alle elever er mer enn bare utgiftene til matvarer. I tillegg vil det komme kostnader til arbeid med \u00e5 tilberede, servere m\u00e5ltid og rydde opp etter m\u00e5ltid, eventuelt kj\u00f8p og transport av ferdig mat. Det vil ogs\u00e5 v\u00e6re kostnader til utstyr som er n\u00f8dvendig for tilberedning/servering/ oppvask/oppbevaring (kj\u00f8l). Det vil ogs\u00e5 kreves godkjenning av mattilsynet for servering av varmt m\u00e5ltid p\u00e5 skolene. Dette krever detaljerte og ressurskrevende beregninger. Videre beskrives to ulike l\u00f8sninger eller modeller for skolem\u00e5ltid. Det ene er \u00e5 servere et m\u00e5ltid som leveres ferdig til skolene, slik Stavangermodellen legger opp til. Det andre er \u00e5 innf\u00f8re sm\u00f8rem\u00e5ltid i skolen etter samme modell som sm\u00f8rem\u00e5ltidet i SFO. Deretter vil kostnader og mulige m\u00e5ter \u00e5 organisere dette p\u00e5 beskrives. Skolemat som leveres ferdig til skolen Stavanger kommune startet et pr\u00f8veprosjekt med tre skoler skole\u00e5ret 2020/2021, og har deretter gradvis utvidet til flere skoler, senest med sju nye skoler h\u00f8sten 2023. Tilbudet om skolemat og omfatter n\u00e5 i alt 2 800 elever. I Stavanger blir skolematen tilberedt p\u00e5 et sentralkj\u00f8kken og deretter kj\u00f8res den ut til skolene. Stavanger kommune har lagt levek\u00e5rsunders\u00f8kelser til grunn for utvelgelsen av skoler til prosjektet, noks\u00e5 likt Bergen kommunes pr\u00f8veordning med skolefrokost. Stavangermodellen er bygget opp slik: \u2022 Startet med f\u00e5 skoler og bygget ordningen ut etter hvert med skoler som \u00f8nsket dette \u2022 M\u00e5ltid produseres p\u00e5 et sentralkj\u00f8kken og transporteres ut til skolene. Det serveres varm mat, f.eks. suppe med br\u00f8d \u2022 Kostnad for kj\u00f8p/tilkj\u00f8ring varierer mellom 21,23 kroner til 76,67 kroner pr. elev. Gjennomsnittlig kostnad er 27,44 kroner pr. elev per dag (mars 2023) \u2022 Skolene som er med i ordningen har f\u00e5tt overf\u00f8rt 20 % stilling \u2013 dette er inkludert i summene over Det er per i dag til sammen 28 738 elever i bergensskolen. Om vi legger Stavangermodellen til grunn for beregningen av kostnadene ved skolem\u00e5ltid - med dagens sats kr 27,44 per elev justert for pris\u00f8kning for 2024 - kr 30,10- per elev per dag i et skole\u00e5r p\u00e5 190 dager - s\u00e5 f\u00e5r vi en estimert kostnad p\u00e5 om lag 165 mill. (30,10 kr * 28 738 elever * 190 skoledager). For en mer n\u00f8yaktig kostnad m\u00e5 det utredes hvem som kan produsere mat i \u00f8nsket omfang og til hvilken pris, og i tr\u00e5d med anskaffelsesreglementet i Bergen kommune m\u00e5 slike oppdrag lyses ut p\u00e5 anbud. I tillegg kommer det trolig kostnader for tilrettelegging p\u00e5 skolene, b\u00e5de til utstyr, eventuelle bygningsmessige tilpasninger samt til personell som skal lage i stand og rydde opp etter m\u00e5ltidet. M\u00e5ltid som tilberedes p\u00e5 den enkelte skole Sm\u00f8rem\u00e5ltidene slik de gjennomf\u00f8res i SFO baserer seg p\u00e5 at skolen handler inn og oppbevarer matvarer, og elevene sm\u00f8rer sin egen mat under m\u00e5ltidet. Legger vi til grunn samme sats som den som gjelder sm\u00f8rem\u00e5ltidet for SFO for 2024 (kr 340 per m\u00e5ned/ kr 17 per elev per dag) blir den estimerte kostnaden for skolem\u00e5ltid i et skole\u00e5r om lag kr 93 mill. (17 kr * 28 738 elever * 190 skoledager). Dette inkluderer l\u00f8nnsutgifter til ansatte som skal hjelpe med \u00e5 tilberede maten og rydde etter m\u00e5ltidet. I dag bruker SFO egne stillinger til dette og dette utgj\u00f8r typisk 30-50% stilling. Med sm\u00f8rem\u00e5ltid vil det imidlertid f\u00f8lge st\u00f8rre kostnader til koordinering og administrative kostnader enn om maten kommer ferdig tilberedet skolen fra for eksempel et sentralkj\u00f8kken. I dette ligger at skolene vil m\u00e5tte tilf\u00f8res personalressurser til tilrettelegging og opprydning. \u00c5 gi et anslag for dette p\u00e5 det n\u00e5v\u00e6rende tidspunkt vil krever omfattende beregninger. Det kan likevel antas at kostnader til dette gj\u00f8r at gapet mellom de to alternativene langt mindre. Selv om det kan argumenteres for \u00e5 gjennomf\u00f8re skolem\u00e5ltid som en del av faget Mat og Helse og/eller valgfaget Innsats for andre, s\u00e5 vil Byr\u00e5den ikke anbefale at det legges opp til \u00e5 bruke elever til \u00e5 gjennomf\u00f8re m\u00e5ltid i skolen. I utgangspunktet vil byr\u00e5den ikke anbefale sm\u00f8rem\u00e5ltid. Uavhengig av valg av modell - innkj\u00f8pt mat eller sm\u00f8rem\u00e5ltid \u2013 s\u00e5 vil innf\u00f8ring av skolem\u00e5ltid i begge tilfeller ha konsekvenser for skolenes rutiner og timeplaner. Om m\u00e5ltidet gjennomf\u00f8res som skolefrokost kan det ogs\u00e5 f\u00e5 konsekvenser for tidspunkt for skoleskyss. Slik byr\u00e5den ser det s\u00e5 er det ikke anledning til \u00e5 legge skolem\u00e5ltid inn i undervisningstiden, da denne er beregnet for at elevene skal kunne n\u00e5 kompetansem\u00e5lene i l\u00e6replanverket. Oppsummering og byr\u00e5dets vurdering av representantforslaget Byr\u00e5den er ikke uenig i at servering av et daglig skolem\u00e5ltid, enten skolefrokost eller lunsjm\u00e5ltid, er viktig og at det kan ha en positiv innvirkning p\u00e5 elevenes skolehverdag. Ekspertgruppen som vurderte mat i skoletiden p\u00e5 vegne av Kunnskapsdepartementet i 2006, vurderte at et gratis skolem\u00e5ltid vil kunne gi betydelige helseeffekter for de barna som ikke spiser en tilsvarende sunn matpakke. Det ble da lagt til grunn et enkelt sm\u00f8rem\u00e5ltid med melk og gr\u00f8nt. Et mattilbud p\u00e5 skolen kan ogs\u00e5 utjevne forskjeller og minske stigmatiseringen for barn som ikke har med tilfredsstillende mat hjemmefra. Men som de to ulike skisserte l\u00f8sningene over viste s\u00e5 er det store kostnader forbundet med \u00e5 innf\u00f8re skolem\u00e5ltid til alle elever i bergensskolen. Stavangermodellen med innkj\u00f8pt ferdig tilberedt mat som leveres ut gir en estimert kostnad p\u00e5 om lag 165 mill. Dersom det ikke tilf\u00f8res statlige midler til innf\u00f8ring av gratis skolem\u00e5ltid s\u00e5 vil midler til tiltaket m\u00e5tte spilles inn i forbindelse med rullering av handlings- og \u00f8konomiplanen. Sm\u00f8rem\u00e5ltid etter mal fra SFO gir en estimert kostnad p\u00e5 om lag 93 mill. \u00e5rlig. Sm\u00f8relunsj krever ogs\u00e5 mer personell til \u00e5 gjennomf\u00f8re, og at en m\u00e5 ta h\u00f8yde for \u00e5 tilrettelegge fysisk for tilfredsstillende kj\u00f8kkenfasiliteter p\u00e5 mange av de eldre skolene. Det er per i dag ingen signaler om statlige midler til skolemat. Byr\u00e5det vil i tr\u00e5d med Klosterhagen-erkl\u00e6ringen se p\u00e5 ulike alternativer for \u00e5 styrke ern\u00e6ringen for \u00e5 sikre bedre l\u00e6ring og helse i grunnskolen. Dette vil imidlertid m\u00e5tte bli en del av budsjettdiskusjonen i forbindelse med utarbeidelsen av handlings- og \u00f8konomiplan 2025-2028. P\u00e5 n\u00e5v\u00e6rende tidspunkt vil byr\u00e5det ikke prioritere \u00e5 innf\u00f8re et gratis kj\u00f8ttfritt skolem\u00e5ltid i Bergen. Christine B. Meyer \u2013 Byr\u00e5dsleder Daniel C. E. H\u00e4gglund \u2013 Byr\u00e5d for barnehage og skole Dokumentet er godkjent elektronisk. "
}