{
  "dokument_id": "46b992ab-72b1-5b75-9ed7-0bb488c50ab2",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 78 fra Christine \u00d8degaard (MDG) om tiltak 7 i Regnbueplanen - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10983993/Svar-pa-skriftlig-sporsmal-nr-78-fra-Christine-Odegaard-MDG-om-tiltak-7-i-Regnbueplanen-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/127577-3 Bystyrets kontor v/ Anne Marit Myrstad Eriksen Saksbehandler: Heidi Beate Fagerbakke Aasen Dato: 28. august 2024 Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 78 fra Christine \u00d8degaard (MDG) om tiltak 7 i Regnbueplanen - Utvalg for helse og sosial 2024 Representanten Christine Henriksen \u00d8degaard (MDG) har den 20. august 2024 sendt inn f\u00f8lgende skriftlige sp\u00f8rsm\u00e5l: Plan for kj\u00f8nns- og seksualitetsmangfold er eksplisitt nevnt i byr\u00e5dets plattform som en plan som skal f\u00f8lges opp. Under tiltak 7 i planen st\u00e5r det: \u201cBergen kommune skal \u00f8ke kompetansen om kj\u00f8nn og seksualitet ved Helsestasjon for ungdom og studenter. Det skal ansettes en lege med relevant kompetanse i 20 prosent stilling ved helsestasjonen, samtidig som det gis midler til \u00e5 videreutdanne to helsesykepleiere innen sexologi. \u201cIf\u00f8lge tabellen som viste finansieringsbehovet for de ulike tiltakene i planen fremg\u00e5r det at tiltaket ikke krevde \u00f8kte bevilgninger, da det forrige byr\u00e5det hadde avsatt midler til planen i sitt budsjett. Sp\u00f8rsm\u00e5l til byr\u00e5den: 1. Hva er status for tiltak 7 i Regnbueplanen? 2. Er det ansatt en lege i 20 prosent stilling som lovet? Svar fra byr\u00e5den: 1. Hovedm\u00e5let med \u00abRegnbuebyen Bergen. Plan for kj\u00f8nns- og seksualitetsmangfold 2023 \u2013 2027\u00bb er at Bergen skal v\u00e6re en inkluderende by for personer som utfordrer normer for kj\u00f8nn og seksualitet. Sammen med tiltak i \u00abPlan for seksuell helse, seksualopplysning og seksualitetsundervisning\u00bb utgj\u00f8r de to planene en helhetlig og m\u00e5lrettet innsats for at LHBTI+-personer skal m\u00f8tes med respekt og kunnskap i kommunens ulike tjenester. Kompetanseteamet for kj\u00f8nn og seksualitet ble opprettet med to helsesykepleiere oktober 2023 ved Helsestasjon for ungdom og studenter (HFU). En av helsesykepleierne er utdannet sexolog, mens den andre starter utdanningen innen sexologi h\u00f8sten 2025. De to helsesykepleierne er ansatt i 20 prosent stilling hver i kompetanseteamet, mens resterende stilling er i skolehelsetjenesten og HFU. Helsesykepleierne og leder for HFU har i v\u00e5r tatt enkeltfag innen kj\u00f8nn og seksualitet ved Universitetet i Agder for \u00e5 \u00f8ke sin kompetanse. Kompetanseteamet, sammen med ledelsen, har hospitert ved Helsestasjon for kj\u00f8nn og seksualitet i Oslo og ved tilsvarende kompetanseteam i Trondheim. Her fikk de innsikt i hvordan disse tjenestene er bygget opp, hva de har erfart som utfordrende og hva som er viktig for \u00e5 im\u00f8tekomme m\u00e5lgruppens behov. Kompetanseteamet har inng\u00e5tt samarbeid med Regionalt senter for kj\u00f8nnsinkongruens og UngArena, og denne samarbeidsgruppen har arrangert innspillsm\u00f8te med ungdom som utfordrer de tradisjonelle kj\u00f8nnsformene. Kompetanseteamet er godt i gang med undervisning for flere avdelinger i Etat for barn og familie. De m\u00f8ter ogs\u00e5 m\u00e5lgruppen i sine stillinger i skolehelsetjenesten og ved helsestasjonen, og fungerer som veiledere innen kj\u00f8nn og seksualitet for kolleger. I tillegg planlegger temaet kompetansehevende samling i november for kommunalt ansatte som m\u00f8ter ungdom p\u00e5 sin arbeidsplass. Dette arbeidet gj\u00f8res i samarbeid med representanter fra LHBTI+-organisasjoner og er oppf\u00f8lging av tiltak 12 i Regnbueplanen. 2. Kompetanseteamet har arbeidet langt over sin til sammen 40 prosent stilling med temaet kj\u00f8nn og seksualitet, og det ble tidligere i \u00e5r vurdert at det er hensiktsmessig \u00e5 \u00f8ke deres stillingsprosent i tr\u00e5d med behovet. Etat for barn og familie og Barne- og familietjenesten i Bergenhus og \u00c5rstad har derfor, etter faglige vurderinger, anbefalt \u00e5 erstatte den 20 prosent legestillingen med \u00f8kt stilling til helsesykepleierne i teamet. Helsestasjonenes funksjon skal i f\u00f8rste omgang v\u00e6re av forebyggende karakter, og mindre behandlingsrettet. Leger i Barne- og familietjenesten har ikke behandling som del av sine oppgaver og m\u00e5 derfor henvise videre til fastlegen, med unntak av resepter for prevensjon og behandling av kj\u00f8nnssykdommer. Dersom legens viktigste funksjon da blir henvisning til de regionalt eller nasjonalt behandlingssenteret, er dette en oppgave som i f\u00f8rste omgang b\u00f8r ligge til psykolog eller fastlege som har mulighet til \u00e5 f\u00f8lge ungdommen over en lengre periode. Ettersom legen ikke ville hatt en st\u00f8rre funksjon enn eventuelt henvisninger, er det vurdert som mer hensiktsmessig at helsesykepleierne kan ha dialog med fastlege etter samtykke fra ungdommen dersom behov. Dette er allerede vanlig praksis ved helsestasjonen. Helsesykepleiernes kompetanse og funksjon vurderes ogs\u00e5 som mer n\u00f8dvendig og hensiktsmessig basert p\u00e5 m\u00e5lgruppens behov. Etatens og tjenestens erfaring tilsier at en med til sammen 40 prosent \u00f8kt stilling til helsesykepleierne vil f\u00e5 utrette mer enn en lege i 20 prosent stilling. Dette samsvarer ogs\u00e5 med erfaringene en har gjort seg i Oslo og Trondheim. Med \u00f8kt stillingsprosent til helsesykepleierne har kommunen i dag et kompetanseteam p\u00e5 totalt 80 prosent stilling, noe som gir mer tilstedev\u00e6relse for ungdommene i form av samtaler. I tillegg har teamet \u00f8kt kapasitet til samarbeid med aktuelle akt\u00f8rer og organisasjoner p\u00e5 feltet, og til kompetanseheving for ansatte i kommunen om kj\u00f8nn og seksualitet. Resultatet er at flere ungdommer n\u00e5 blir m\u00f8tt av personale med kompetanse p\u00e5 kj\u00f8nn og seksualitet, i tr\u00e5d med m\u00e5l og tiltak i Regnbueplanen. De ovennevnte endringene i tiltak 7, slik det er vedtatt og formulert i Regnbueplanen, vil forankres som vedtakspunkt i revidert budsjett (T2). Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}