{
  "dokument_id": "4def8ded-efad-5288-a83f-d53ca8a5cf28",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr.  44 fra Even S\u00f8rland (A) om KVU for rehabilitering Christi Krybbe skoler - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10730781/Svar-pa-skriftlig-sporsmal-nr-44-fra-Even-Sorland-A-om-KVU-for-rehabilitering-Christi-Krybbe-skoler-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/103127-3 Saksbehandler: Ylva-Helen Svanberg Helle Fra Dato: 9. august 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 44 fra Even S\u00f8rland (A) om KVU for rehabilitering Christi Krybbe skoler - Utvalg for barnehage, skole og idrett Representanten Even S\u00f8rland (A) har 21.06.2024 sendt inn f\u00f8lgende skriftlige sp\u00f8rsm\u00e5l: Jeg har tidligere stilt sp\u00f8rsm\u00e5l om prosess for planlagt totalrehabilitering av Christi Krybbe skoler (skriftlig sp\u00f8rsm\u00e5l nr. 9, besvart 22. februar). I svaret skrev byr\u00e5den at \u00ab[a]rbeidene med den utvidede konseptutredningen er ferdigstilt og er planlagt lagt frem i den administrative styringsgruppen for prosjekter innenfor barnehage og skole, f\u00f8r p\u00e5ske 2024. Det vil da bli tatt stilling til en anbefalt vei videre for Christi Krybbe skoler.\u00bb Slik jeg oppfatter det, er begge de to anbefalte alternativene i konseptutredningen forkastet, og kommunen vil g\u00e5 inn for et nullalternativ som er eksplisitt frar\u00e5det i KVU. Nabobygget \u00d8vregaten 5 som ble kj\u00f8pt til skoleform\u00e5l st\u00e5r fortsatt til nedfalls, og er i utgangspunktet ikke omfattet av nullalternativet. Sp\u00f8rsm\u00e5l til byr\u00e5den: 1. Hva er status for prosjektet? 2. Inng\u00e5r \u00d8vregaten 5 i planene, og hva mener byr\u00e5den b\u00f8r gj\u00f8res med bygget og tomten mens man venter? 3. Hvilke politiske f\u00f8ringer er gitt for den videre prosessen, og hvordan vil byr\u00e5den f\u00f8lge opp? Svar fra byr\u00e5den: Siden sp\u00f8rsm\u00e5let knytter seg til ett av kommunens skolebygg, som ligger under ansvarsomr\u00e5det til Byr\u00e5dsavdeling for finans, er sp\u00f8rsm\u00e5let ogs\u00e5 forelagt byr\u00e5d for finans som har gitt f\u00f8lgende tilbakemelding: Den opprinnelige konseptvalgutredningen (KVU) for Christi Krybbe skoler ble levert i desember 2021, den gang med en anbefaling om rehabilitering og nybygg (konsept 2). Som f\u00f8lge av betydelig usikkerhet knyttet til kostnader og gjennomf\u00f8rbarhet av prosjektet, vedtok bystyret i H\u00d8P2023-2026 \u00e5 utrede 2 av konseptene fra KVU\u2019en videre for \u00e5 f\u00e5 et best mulig beslutningsgrunnlag for et valg av l\u00f8sning. De to konseptene som ble utredet videre var: Konsept 1 (K1): Rehabilitering av dagens skolebygg, \u00d8vregaten 5, Krybbesmauet 5 og vaktmesterbolig. Konsept 2 (K2): Rehabilitering av dagens skolebygg, \u00d8vregaten 5, Krybbesmauet 5 og vaktmesterbolig, med et nybygg med gymsal og allmenning i tillegg. M\u00e5let for den videre utredningen var \u00e5 f\u00e5 mer kunnskap og sikkerhet omkring teknisk gjennomf\u00f8rbarhet, gjennomf\u00f8rbarhet ift. verneinteresser, reguleringsrisiko, og kostnader. Utredningen viser at b\u00e5de K1 og K2 er gjennomf\u00f8rbare rent teknisk. Med hensyn til reguleringsrisiko er det i veiledningsm\u00f8te med Plan- og bygningsetaten blitt tydelig signalisert at begge konsepter vil utl\u00f8se plankrav, og at hensynet til verneinteresser vil v\u00e6re avgj\u00f8rende for godkjenning av en reguleringsplan. Dernest vil universell utforming \u2013 b\u00e5de i byggene og for \u00e5 knytte omr\u00e5dene sammen til et helhetlig skoleanlegg \u2013 v\u00e6re et hovedtema i en reguleringsplan. I forhold til temaet verneinteresser har det derfor ogs\u00e5 v\u00e6rt tett dialog med Vestland fylkeskommune (VLFK) som vernemyndighet for byggene og uteomr\u00e5det. VLFK har kommet med en forh\u00e5ndsvurdering av alternativene K1 og K2, samt en vurdering av mulighetene for \u00e5 rive \u00d8vregaten 5 for \u00e5 etablere et nybygg. VLFK er tydelig p\u00e5 at K2 ikke er gjennomf\u00f8rbart sett ut fra regionale kulturmilj\u00f8interesser. VLFK er ogs\u00e5 negativ til riving av \u00d8vregaten 5, som til tross for skader har betydelig kulturminneverdi, b\u00e5de i seg selv og som del av et milj\u00f8. Siden VLFK har innsigelsesmyndighet i et reguleringsplanarbeid, er K2 vurdert som ikke gjennomf\u00f8rbart ift. verneinteresser. K2 er derfor ikke videre utredet med hensyn til kostnader, kun K1. P\u00e5 basis av det ovennevnte er det utarbeidet en revidert kostnadskalkyle for K1. Denne bygger p\u00e5 byggenes tilstand, som generelt sett er d\u00e5rlig, og p\u00e5 byggenes verneverdi, som generelt sett er h\u00f8y. Dette bidrar til en h\u00f8yere kostnadskalkyle enn tidligere antatt. Som en del av utredningen er det foretatt en usikkerhetsanalyse av kostnadene i prosjektet. Resultatet av denne gir et P85 kostnadsanslag for K1 p\u00e5 531 mill. kroner. Dette tilsvarer 2,53 mill. kr per elev og ca. 134.000 kr per kvm. Til sammenligning er gjennomsnittlig kostnad per kvm for skolene Storetveit, Sl\u00e5tthaug, Garnes, Eidsv\u00e5g, Nordnes, Kronstad og Holen p\u00e5 65.129 kr per kvm. Kostnaden per kvm for Christi Krybbe skoler ligger dermed mer enn dobbelt s\u00e5 h\u00f8yt som snittet for skolebygg ellers i Bergen. Det er ikke gitt noen konkrete politiske f\u00f8ringer for det videre arbeidet med akkurat dette prosjektet. I tr\u00e5d med byr\u00e5dets generelle fullmakter Del1, \u00a7 2.4, er det byr\u00e5det som skal ta endelig stilling til hvilket konsept som skal legges til grunn for den videre prosjektutviklingen. Imidlertid har bystyret i lys av kommunens \u00f8konomiske stilling og de fremtidige \u00f8konomiske utsiktene, vedtatt at alle byggeprosjekter som det ikke er fattet gjennomf\u00f8ringsvedtak for, skal gjennomg\u00e5s kritisk for \u00e5 identifisere og foresl\u00e5 effektiviseringer i arealbruk. Med utgangspunkt i det reviderte P85-anslaget for Christi Krybbe skoler vil det v\u00e6re faglig uforsvarlig om det beslutningsgrunnlaget som legges frem for byr\u00e5det ikke ogs\u00e5 inneholdt et annet og valgbart alternativt. Et alternativt konsept med et redusert prosjektomfang i forhold til det som inng\u00e5r i K1, der en i st\u00f8rre grad lar bygges utforming v\u00e6re f\u00f8rende l\u00f8sninger og der en ser p\u00e5 mulighetene for \u00e5 utnytte arealene mer effektivt enn i dag, er det som i det videre vil v\u00e6re benevnt konsept \u00ab0+\u00bb. Dette konseptet vil v\u00e6re en videreutvikling av det konseptet som var omfattet av utredningen fra 2021. Som en del av utredningen av 0+- konseptet vil det ogs\u00e5 avklares og gis anbefalinger av hva som er hensiktsmessig bruk av Krybbesmauet 3 og 5 som i dag er utleid, samt hvorvidt \u00d8vregaten 5 b\u00f8r inng\u00e5 som del av Christi Krybbe skoler. Etat for utbygging leverte 01.juli 2024 et fagnotat av Christie Krybbe skoler. Jeg vil n\u00e5 i h\u00f8st ha en gjennomgang av prosjektet for \u00e5 vurdere hvilke politiske f\u00f8ringer som skal gis. Uansett hva som blir det endelige valget av konsept, vil et rehabiliteringsprosjekt for Christi Krybbe skoler kreve plass i en erstatningsskole. Per i dag er Christi Krybbe skoler planlagt midlertidig flyttet til skoledelen av Mindemyren flerbruksbygg n\u00e5r dette st\u00e5r ferdig til bruk. Byr\u00e5det har en uttalt m\u00e5lsetting om at alle de skolene i Bergen som ikke har helseverngodkjenning i dag, raskest mulig skal bli helseverngodkjent. Siden et rehabiliteringsprosjekt for Christi Krybbe skoler vil ligge noen \u00e5r frem i tid, vil det v\u00e6re \u00f8nskelig og hensiktsmessig \u00e5 gjennomf\u00f8re tiltak som gj\u00f8r at den aktuelle skolen i mellomtiden kan innfri forskriftskrav til inneklima. Den faglige anbefalingen er derfor at en p\u00e5 kort sikt gjennomf\u00f8rer n\u00f8dvending vedlikehold og utbedringer som gj\u00f8r det mulig \u00e5 s\u00f8ke om ny helseverngodkjenning. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}