{
  "dokument_id": "494edc8f-8acf-50fb-b48c-ca6854a774f7",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 8 fra Mikkel Gr\u00fcner (SV) om sprik mellom kommunens praksis og datatilsynets anbefaling i forhold til utdeling av klasselister. Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/9540173/Svar-pa-skriftlig-sporsmal-nr-8-fra-Mikkel-Gr-ner-SV-om-sprik-mellom-kommunens-praksis-og-datatilsynets-anbefaling-i-forhold-til-utdeling-av-klasselister-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2023/279840-3 Saksbehandler: Laila Revheim Samset Fra Dato: 4. januar 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 8 fra Mikkel Gr\u00fcner (SV) om sprik mellom kommunens praksis og datatilsynets anbefaling i forhold til utdeling av klasselister. Utvalg for barnehage, skole og idrett Tidligere har det v\u00e6rt en etablert praksis med \u00e5 gi foreldre til skolebarn tilgang til klasselister, alts\u00e5 lister med navn p\u00e5 barn og foreldre p\u00e5 trinnet med kontaktinformasjon til foreldrene. SV forst\u00e5r det slik at skoler i Bergen n\u00e5 ikke lenger tillater at slike lister deles ut. For noen foreldre kan dette v\u00e6re en endring som er vanskelig \u00e5 forst\u00e5 og akseptere. Mange har opplevd klasselistene som essensielle for \u00e5 sikre inkludering av b\u00e5de barn og foresatte p\u00e5 trinnene. For eksempel har listene sikret foreldre mulighet til \u00e5 ta kontakt seg imellom i forbindelse med arrangementer, eller for \u00e5 l\u00f8se saker som m\u00e5tte oppst\u00e5 gjennom skole\u00e5ret. Hvis foresatte skal ha en mulighet til \u00e5 bidra til trivsel i skolen er de avhengig av \u00e5 kunne komme i kontakt med hverandre. Datatilsynet skriver p\u00e5 sine sider: \"Lister over elever og barn i offentlige skoler og barnehager er offentlige dokumenter. Hovedregelen er da at s\u00e5 lenge listene bare inneholder navn, adresse, telefonnummer og eventuelt f\u00f8dselsnummer, er hele listen offentlig og kan oppgis n\u00e5r noen ber om innsyn etter reglene i offentlighetsloven. Skolen m\u00e5 imidlertid vurdere om noen av opplysningene er taushetsbelagt, for eksempel om et barn bor p\u00e5 en barnevernsinstitusjon eller har hemmelig adresse. Slike opplysninger skal ikke leveres ut\u00bb I den enkelte klassen kan skolen levere ut elevlister med kontaktinfo til elevene i klassen slik at det blir lettere for foreldre og elever \u00e5 ta kontakt med hverandre. Personopplysningsloven tillater at kontaktopplysninger utleveres p\u00e5 denne m\u00e5ten n\u00e5r det er saklig grunn til det. Skolen m\u00e5 imidlertid ta forholdsregler for \u00e5 ikke bryte taushetsplikten ogs\u00e5 n\u00e5r klasselister utleveres. Datatilsynet anbefaler at skolen har en dialog med foreldrene f\u00f8r slike lister deles ut, for \u00e5 sikre at taushetsbelagte opplysninger ikke blir delt.\" Dette m\u00e5 forst\u00e5s slik at Bergen kommune har lagt seg p\u00e5 en strengere tolkning enn Datatilsynet. Sp\u00f8rsm\u00e5l til byr\u00e5den: 1. Hva er begrunnelsen for at det ikke lenger er mulig \u00e5 f\u00e5 utlevert klasselister? 2. Vil byr\u00e5den endre skolenes praksis slik at den er i tr\u00e5d med anbefalingene fra Datatilsynet Svar fra byr\u00e5den: 1. Siden 2019 har praksis i bergensskolen v\u00e6rt at klasselister med elevenes navn og kontaktinformasjon ikke skal deles ut til foreldrene. Det er flere grunner til den restriktive praksisen. En elevs adresse, e-post og telefonnummer regnes i utgangspunktet ikke som sensitive opplysninger, og datatilsynet sitt personvernregelverk er ikke direkte til hinder for \u00e5 levere ut klasselister. Men en adresse kan r\u00f8pe at et barn bor i fosterhjem eller p\u00e5 en barnevernsinstitusjon, eller har sperret adresse og dette er taushetsbelagt informasjon. Som skoleeier er kommunen ansvarlig for at slik taushetsbelagt informasjon ikke leveres ut til uvedkommende. Dersom kommunen deler ut elevlister til foreldrene s\u00e5 vil ikke elevlisten lenger regnes som et internt dokument i kommunen etter offentlighetsloven. Klasselisten blir da et offentlig dokument som alle kan be om innsyn i. Kommunen opplever at de som ber om innsyn i elevlister gjerne er eksterne akt\u00f8rer som \u00f8nsker \u00e5 bruke listene til markedsf\u00f8ring rettet mot barna og deres foreldre. Dette er et helt annet form\u00e5l enn det listene ble laget for, og er lite \u00f8nskelig ut fra hensynet til elevenes personvern. For eksempel har det tidligere v\u00e6rt tilfelle i Bergen kommune hvor et idrettslag ba om innsyn i klasselister, og flere foreldre reagerte fordi de opplevde sv\u00e6rt p\u00e5g\u00e5ende rekrutteringsfors\u00f8k til foreningen i etterkant av innsynet. Om elevlister deles ut kan Bergen kommune i praksis f\u00e5 omfattende krav om innsyn, for eksempel i adressene til alle skolestartene i en bydel, eller samtlige elever p\u00e5 10. trinn i hele kommunen. Listene vil da omfatte flere tusen navn. Dersom \u00e9n eneste taushetsbelagt adresse skulle bli oversett og sendt ut, vil dette v\u00e6re en straffbar overtredelse av taushetsplikten. Et krav om innsyn vil kreve en manuell gjennomgang av den aktuelle listen for \u00e5 fjerne taushetsbelagt informasjon. Med tanke p\u00e5 elevmassen vil dette v\u00e6re sv\u00e6rt arbeidskrevende, og ogs\u00e5 kunne medf\u00f8re en risiko for brudd p\u00e5 personvern. Ut fra hensynet til elevens personvern har Bergen kommune derfor lagt seg p\u00e5 en praksis der klasselister med elevenes navn og kontaktinformasjon ikke skal deles ut til foreldrene. Rutinen \u00e5pner imidlertid for at det kan gj\u00f8res unntak for foreldrenes arbeidsutvalg (FAU) og klassekontakter, men at det er s\u00e6rs viktig at de som f\u00e5r slike lister ikke videreformidler disse til alle foresatte. Foresatte som p\u00e5tar seg rollen som klassekontakt har taushetsplikt. 2. Jeg har stor forst\u00e5else for at foreldrene \u00f8nsker klasselister med kontaktinformasjon til praktisk form\u00e5l, men vil ikke foresl\u00e5 \u00e5 endre denne praksisen p\u00e5 n\u00e5v\u00e6rende tidspunkt begrunnet i de forhold som er nevnt over. I denne saken er det to hensyn som m\u00e5 vektes opp mot hverandre, og hensynet til personvern m\u00e5 veie tyngre enn foreldrenes \u00f8nske om \u00e5 f\u00e5 utlevert klasselister. Mange skoler og klasser l\u00f8ser problemstillingen ved at klassekontakten sender rundt et ark p\u00e5 foreldrem\u00f8ter, hvor de som \u00f8nsker \u00e5 v\u00e6re med kan skrive ned navn og kontaktinformasjon. Slike lister regnes ikke som offentlige dokument etter offentlighetsloven, og er dermed unntatt fra innsyn. Daniel Christoffer H\u00e4gglund - Byr\u00e5d for barnehage og skole Dokumentet er godkjent elektronisk. "
}