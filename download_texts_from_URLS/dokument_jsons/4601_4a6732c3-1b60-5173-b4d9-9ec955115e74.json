{
  "dokument_id": "4a6732c3-1b60-5173-b4d9-9ec955115e74",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Innspill til stortingsmelding om akuttmedisinske tjenester",
  "url": "https://bergen.kommune.no/politikere-utvalg/api/fil/bk360/9531121/Framstilling-Horingsuttalelse-Innspill-til-stortingsmelding-om-akuttmedisinske-tjenester",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/272362-2 H\u00f8ringsuttalelse - Innspill til stortingsmelding om akuttmedisinske tjenester Hva saken gjelder: Regjeringen har startet et arbeid med stortingsmelding om akuttmedisinske tjenester og har invitert til \u00e5 gi skriftlige innspill til meldingsarbeidet. H\u00f8ringsfrist: 20.02.2024 Stortingsmeldingen om akuttmedisinske tjenester vil omfatte alle leddene i akuttkjeden utenfor sykehus, dvs. medisinsk n\u00f8dmeldetjeneste, ambulansetjeneste og kommunenes \u00f8yeblikkelige hjelp-tjenester og annen d\u00f8gnkontinuerlig beredskap, herunder hjemmesykepleien. Akuttmottak i sykehus (for somatikk, psykisk helsevern og rusbehandling) vil ogs\u00e5 inng\u00e5 slik at de akuttmedisinske tjenestene framst\u00e5r som en helhetlig og koordinert kjede. Andre n\u00f8detater, frivillige organisasjoner og befolkningens kunnskap om f\u00f8rstehjelp spiller en viktig rolle i akuttberedskapen og vil ogs\u00e5 omtales. Et sentralt tema i meldingen vil v\u00e6re hvordan vi sikrer beredskap og et godt akuttmedisinsk tilbud i hele landet \u2013 blant annet gjennom nye samarbeids- og arbeidsformer, bruk av teknologi, personell og kompetanse. Meldingen vil rette blikket fremover. De kommende demografiske endringene gj\u00f8r det aktuelt \u00e5 se n\u00e6rmere p\u00e5 akt\u00f8renes rolle, oppgaver og kompetansebehov i m\u00f8te med en \u00f8kende andel eldre. Det bes spesielt om innspill knyttet til f\u00f8lgende: 1 Hva er de viktigste utfordringene som b\u00f8r omtales i meldingen? 2 Hvilke tiltak er aktuelle, herunder spesielt hvordan nye samarbeids- og arbeidsformer og teknologisk utvikling kan bidra til et faglig godt og b\u00e6rekraftig akuttmedisinsk tilbud i hele landet? 3 Er det p\u00e5g\u00e5ende arbeid eller gode eksempler som departementet b\u00f8r v\u00e6re kjent med? Byr\u00e5dets vurdering og forslag til h\u00f8ringsuttalelse: Bergen kommune erkjenner at det p\u00e5 f\u00e5 andre omr\u00e5der er st\u00f8rre forskjell p\u00e5 by og land enn n\u00e5r det gjelder akuttmedisinske tjenester. Vi legger til grunn at b\u00e5de distriktsutfordringer og storbyutfordringer blir godt omtalt i stortingsmeldingen, men vi g\u00e5r ikke selv n\u00e6rmere inn p\u00e5 distriktsutfordringene. Bergen kommune er som kjent en stor bykommune og vertskapskommune for flere st\u00f8rre sykehus med akuttmedisinsk ansvar og oppgaver. Bergen kommune har f\u00f8lgende innspill til meldingen: 1 Hva er de viktigste utfordringene som b\u00f8r omtales i meldingen? 1 Demografisk utvikling med \u00f8kende antall og \u00f8kende andel eldre, samt redusert sengetall i sykehus generelt og i psykisk helsevern spesielt, vil medf\u00f8re vesentlige endringer i behovet for akuttmedisinsk kapasitet og kompetanse. B\u00e5de eldre og personer med alvorlige psykiske lidelser blir boende hjemme lenger med sine sykdommer og akutte forverringer. Det betyr at akuttmedisinske tjenester m\u00e5 h\u00e5ndtere mer komplekse og sammensatte sykdomsbilder enn f\u00f8r. Behovet for kompetente leger i front vil bli \u00f8kende, b\u00e5de i sykehusenes akuttmottak og i ambulansetjenesten, og i legevakt og i fastlegeordningen. Fremtidens akuttmedisinere m\u00e5 ha solid breddekompetanse, herunder god akuttgeriatrisk og akuttpsykiatrisk kompetanse. Fremtidens akuttmedisinske pasienter vil i stor grad v\u00e6re pasienter med forverring av kroniske lidelser eller nyoppst\u00e5tte sykdommer hos pasienter med kroniske somatiske lidelser, psykiske lidelser eller ruslidelser, skr\u00f8pelige eldre eller personer med utviklingshemning. B\u00e5de i og utenfor sykehus vil kompetanse p\u00e5 slike pasienter v\u00e6re avgj\u00f8rende. Mange pasienter b\u00f8r ogs\u00e5 ved akutt sykdom unders\u00f8kes og behandles i eget hjem for \u00e5 unng\u00e5 un\u00f8dige flyttinger. Hjemmetjenestene m\u00e5 v\u00e6re i stand til \u00e5 identifisere slike behov, legevakttjenesten m\u00e5 v\u00e6re rigget for \u00e5 kunne tilse pasienter i hjemmet, og hjemmetjenesten m\u00e5 ha kompetanse og kapasitet til \u00e5 f\u00f8lge opp behandling og observasjon. De fleste med akuttmedisinske tilstander vil likevel ha behov for mer ressurser til utredning, behandling og observasjon enn det som er mulig \u00e5 etablere i eget hjem tidsnok. Ved omfattende behov hos pasientene vil vi heller ikke f\u00e5 nok helsepersonell uten \u00e5 samle pasientene i st\u00f8rre enheter. Kapasiteten b\u00e5de i spesialisthelsetjenestens og i kommunehelsetjenestens institusjoner m\u00e5 derfor gj\u00f8res stor nok til \u00e5 dekke befolkningens behov for akuttmedisinske tjenester. Prioritering vil bli stadig viktigere og portvokterrollen til fastleger og legevaktsleger er derfor av stor betydning og m\u00e5 underst\u00f8ttes. Pasienter som trenger akuttinnleggelse i sykehus, m\u00e5 m\u00f8tes med breddekompetanse for \u00e5 unng\u00e5 overbehandling eller underbehandling. Rekruttering av kritisk personell til slike oppgaver, i hovedsak leger og sykepleiere, vil bli utfordrende. Behovet for akutt hjelp til pasienter med psykiske lidelser og rusutfordringer har \u00f8kt de senere \u00e5rene. En del av disse pasientene har mangelfull innsikt i behovet for helsehjelp selv om de vurderes som samtykkekompetente. Etter endringer av psykisk helsevernloven i 2017 har det blitt vanskeligere \u00e5 f\u00e5 personer akuttinnlagt i psykisk helsevern. Flere blir avsluttet p\u00e5 legevakten, eller skrives ut av psykiatrisk akuttmottak etter kort tid. Dette gir \u00f8kt bruk av akuttmedisinske tjenester og \u00f8kning i reinnleggelser og fors\u00f8k p\u00e5 reinnleggelser. De akuttambulante tjenestene har en sv\u00e6rt viktig rolle n\u00e5r det gjelder rusrelaterte overdoser. Men det er en tendens til at ambulansen forlater pasienter for tidlig n\u00e5r de ikke vil v\u00e6re med til legevakt. Risikoen for at pasient g\u00e5r i ny overdose n\u00e5r effekt av motgift avtar, er h\u00f8y. 2 Hvilke tiltak er aktuelle, herunder spesielt hvordan nye samarbeids- og arbeidsformer og teknologisk utvikling kan bidra til et faglig godt og b\u00e6rekraftig akuttmedisinsk tilbud i hele landet? Teknologisk utstyr for \u00e5 kompensere for lange avstander er ikke s\u00e5 aktuelle for Bergen. Men det er viktig med IKT systemer som kan \u00absnakke\u00bb sammen. Vi ser det utopisk med et felles journalsystem, men vi m\u00e5 kunne kommunisere uavhengig av forvaltningsniv\u00e5er. Dette er kritisk b\u00e5de med tanke p\u00e5 effektivitet, men ogs\u00e5 selvsagt i et pasientsikkerhets perspektiv. 2 Bruk av Kjernejournal kan sikre tilgang til informasjon som er relevant for den akuttmedisinske kjeden som kriseplaner, n\u00e6rmeste p\u00e5r\u00f8rende/verge, gjeldende vedtak om tvungent psykisk helsevern og omsorgsansvar for barn. For \u00e5 legge til rette for at flere pasienter kan vurderes p\u00e5 stedet ved akutte hendelser, b\u00f8r egenandel fjernes for pasient n\u00e5r lege rykker ut fra legevakt ved slike hendelser. Etter gjeldende regler m\u00e5 pasientene i dag betale for en tjeneste de ikke har bedt om. 3 Er det p\u00e5g\u00e5ende arbeid eller gode eksempler som departementet b\u00f8r v\u00e6re kjent med? Her vil Bergen kommune trekke frem den p\u00e5g\u00e5ende piloteringen av pasientens legemiddelliste som vil gi en vesentlig bedring i medikamentsikkerhet og frigi medisinske ressurser i alle ledd av den akuttmedisinske kjeden. Videre vil vi trekke frem Helse Bergens psykiatriambulanse som s\u00f8rger for at psykisk syke f\u00e5r et tilbud om transport til behandling som er preget av respekt og likeverd. B\u00e5de f\u00f8r og etter etablering av helsefellesskap har Bergen kommune hatt et godt samarbeid mellom kommunene og med spesialisthelsetjenesten. Innbyggerperspektivet er det aller viktigste. Her kan vi nevne spesielt s\u00f8kelyset p\u00e5 \u00abhva er viktig for deg?\u00bb. Bergen legevakt har kj\u00f8rt \u00abhva er viktig for deg?\u00bb-dagen i to \u00e5r n\u00e5, og f\u00e5tt viktige innspill fra pasienter og p\u00e5r\u00f8rende i forhold til hvordan vi skal utforme og organisere tjenestene v\u00e5re. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 28.11.2023 i sak 36/23 fattet f\u00f8lgende vedtak: Utvalg for helse og sosial innstiller til bystyret som avgir innspill til \u00abH\u00f8ring - Invitasjon til \u00e5 gi innspill til stortingsmelding om akuttmedisinske tjenester\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abInvitasjon til \u00e5 gi innspill til stortingsmelding om akuttmedisinske tjenester\u00bb slik den fremkommer av byr\u00e5dets forslag. Dato: 20. desember 2023 Christine B. Meyer Christian Haugen Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev - Invitasjon til \u00e5 gi innspill til stortingsmelding om akuttmedisinske tjenester 3 "
}