{
  "dokument_id": "17b9f6e1-0a75-5665-967f-3e68047be7d5",
  "doc_type": "case_attachment",
  "kommune": 4601,
  "tittel": "Fagnotat, datert 24.01.2024",
  "url": "https://bergen.kommune.no/politikere-utvalg/api/fil/bk360/9752346/Fagnotat-datert-24-01-2024",
  "tekst": " Klimaetaten Til Fagnotat BBU - Seksjon klima, milj\u00f8 og samfunn V\u00e5r referanse: 2024/12297-1 (Arbeidssted) Saksbehandler: Kjersti Sollund Dato: 24. januar 2024 Fra Klimaetaten Retningslinjer for tilskudd til klima- og milj\u00f8tiltak Hva saken gjelder: I dette notatet presenteres Klimaetatens evaluering av tilskuddsordningen, samt forslag til ny utforming for perioden 2024-2027. Bergen bystyre behandlet sak 123/20 \u00abRetningslinjer og kriterier for tildeling av tilskudd innen klima- og milj\u00f8feltet\u00bb i m\u00f8te 22.04.2020, og vedtok da f\u00f8lgende retningslinjer og kriterier for tildeling av tilskudd til klima og milj\u00f8tiltak for perioden 2020-2023: \u2022 M\u00e5lgruppe - Lag og foreninger. \u2022 Form\u00e5l - Tilskudd til klima- og milj\u00f8tiltak i Bergen kommune skal medvirke til milj\u00f8vennlig og b\u00e6rekraftig utvikling i Bergen. \u2022 Kriterier/Vilk\u00e5r - Prosjekter som st\u00f8tter opp under m\u00e5lene i Bergen kommunes klima og energihandlingsplan vil bli prioritert. Det gis ikke st\u00f8tte til prosjekt eller tiltak som Enova gir st\u00f8tte til. \u2022 Informasjon om muligheten for \u00e5 s\u00f8ke st\u00f8tte vil bli gitt via kommunens nettsider og annonsering. \u2022 Tilskudd til klima- og milj\u00f8tiltak avgj\u00f8res av byr\u00e5det Klimaetaten har hatt ansvaret for \u00e5 forvalte tilskuddsordningen, og har \u00e5rlig levert en innstilling om fordeling av tilgjengelige midler. Endelig avgj\u00f8relse har blitt fattet av byr\u00e5det som har vedtaksmyndighet. Ved eventuelle klager, har Klimaetaten utarbeidet en innstilling til byr\u00e5dsavdeling for byutvikling (BBU) som har ansvar for klagebehandlingen. H\u00f8sten 2023 inviterte Klimaetaten til en frokostsamling for alle akt\u00f8rene som mottok klima- og milj\u00f8tilskudd innev\u00e6rende \u00e5r. Tilskuddsmottakerne fikk anledning til \u00e5 komme med skriftlige innspill p\u00e5 hvorvidt innretningen av tilskuddsordningen var hensiktsmessig for \u00e5 st\u00f8tte opp under deres klima- og milj\u00f8tiltak. Disse innspillene inng\u00e5r i fagetatens vurderinger. Fagetatens vurdering: Form\u00e5l Form\u00e5let til tilskuddsordningen har i retningslinjene v\u00e6rt omtalt som f\u00f8lgende: \u00abTilskudd til klima- og milj\u00f8tiltak i Bergen kommune skal medvirke til milj\u00f8vennlig og b\u00e6rekraftig utvikling i Bergen\u00bb. Den gjeldende beskrivelsen av form\u00e5let har fungert godt etter gitt hensikt, og har resultert i en god bredde av s\u00f8kere og ulike typer prosjekter. Prosjektene omhandler alt fra undervisning om marin fors\u00f8pling, donorbyggregister for ombruk i bygg- og anleggsn\u00e6ringen, klesbytting og reparasjonsverksteder, naturkunnskap i friluftslivsaktiviteter, vegetarmatfestival m.m. Figuren under (figur 1) viser en fordeling av midler (kr) per kategori blant prosjektene som fikk tildelt st\u00f8tte i 2023. Figur 1: Fordeling av midler (kr) per kategori blant prosjektene som fikk tildelt st\u00f8tte i 2023. Klimaetaten anbefaler at form\u00e5let til tilskuddsordningen videref\u00f8res, men omformuleres slik at den i st\u00f8rre grad er tilpasset m\u00e5lsetningene i ny Gr\u00f8nn strategi \u2013 Klimastrategi for Bergen 2022-2030, vedtatt av Bystyret i januar 2023. Den nye strategien representerer en bredere forst\u00e5else av hva som er n\u00f8dvendig i lokal klimaomstilling, blant annet ved at hensynet til \u00e5 sirkulere ressursene, bevare naturen og forberede for endring likestilles med hensynet til \u00e5 kutte direkte utslipp. I tillegg er det vesentlig at klimaomstillingen er rettferdig, og at vi gjennom dialog, medvirkning og samskaping kan oppn\u00e5 engasjement og aksept for n\u00f8dvendige endringer. Strategien kan p\u00e5 den m\u00e5ten danne utgangspunkt for ytterligere bredde og mangfold av klima- og milj\u00f8tiltak som settes i gang i Bergen. M\u00e5lgruppe M\u00e5lgruppen for tilskuddsordningen har i retningslinjene v\u00e6rt definert som \u00abLag og foreninger\u00bb. Hovedandelen s\u00f8kere fra de siste fire \u00e5rene har ogs\u00e5 v\u00e6rt registrert som lag/forening i Br\u00f8nn\u00f8ysundregisteret. Det har imidlertid ogs\u00e5 kommet inn s\u00f8knader fra enkelte andre akt\u00f8rer, for eksempel Stiftelsen Lystg\u00e5rden, Norsk klimastiftelse og Raftostiftelsen (stiftelser), samt Bergen internasjonale filmfestival, Bioregion Institute og Fremtenkt (aksjeselskap). Denne typen akt\u00f8rer har s\u00f8kt om klima- og milj\u00f8tiltak som gagner allmennheten p\u00e5 lik linje med lag og foreninger, og har derfor f\u00e5tt innvilget st\u00f8tte gitt at tiltaket oppfyller de \u00f8vrige kriteriene. Samtidig er det uheldig at slike skj\u00f8nnsmessig unntak ikke har v\u00e6rt tydelig spesifisert i utlysningsteksten. Klimaetaten anbefaler derfor en spesifisering av m\u00e5lgruppen for tilskuddsordning til klima- og milj\u00f8tiltak, der ideelle stiftelser og aksjeselskap inkluderes. Dette vil b\u00e5de tydeliggj\u00f8re profilen til tilskuddsordningen, samt gj\u00f8re det mer forutsigbart for b\u00e5de s\u00f8kere og saksbehandlere hvem som er kvalifiserte til \u00e5 motta st\u00f8tte. Dersom det imidlertid er et politisk \u00f8nske at tilskuddsordningen skal favorisere frivilligheten, kan den opprinnelige avgrensningen beholdes. Klimaetaten kan likevel ikke se noen \u00f8vrige argumenter som taler for en slik favorisering, gitt at de nye retningslinjene innrettes slik at det ikke gis st\u00f8tte til akt\u00f8rer som har drift av utpreget kommersiell karakter. Vilk\u00e5r for \u00e5 motta tilskudd Vilk\u00e5rene for tilskuddsordningen har i retningslinjene blitt spesifisert som: \u00abProsjekter som st\u00f8tter opp under m\u00e5lene i Bergen kommunes klima og energihandlingsplan vil bli prioritert. Det gis ikke st\u00f8tte til prosjekt eller tiltak som Enova gir st\u00f8tte til\u00bb. Vilk\u00e5rene har p\u00e5 lik linje med tilskuddsordningens form\u00e5l i stor grad fungert godt etter gitt hensikt. P\u00e5 en annen side er vilk\u00e5rene noks\u00e5 vagt definert, noe som har skapt enkelte utfordringer. Skillet mellom prosjekt og drift I praksis viser det seg at flere s\u00f8knader om klima- og milj\u00f8tilskudd i realiteten minner veldig om st\u00f8tte til driftskostnader. Selv om det har v\u00e6rt spesifisert at tiltaket skal ha en tydelig m\u00e5lsetning, kan tiltaket fremst\u00e5 som mer generelle tematiske satsingsomr\u00e5der organisasjonen allerede arbeider med. I slike tilfeller er det ogs\u00e5 vanlig at den st\u00f8rste kostnaden det s\u00f8kes st\u00f8tte til er l\u00f8nnskostnader. Det kunne derfor v\u00e6rt aktuelt \u00e5 fastsl\u00e5 at klima- og milj\u00f8tilskudd ikke skal kunne brukes til l\u00f8nnskostnader, og p\u00e5 den m\u00e5ten f\u00e5 et tydeligere skille mellom st\u00f8tte til drift og administrasjon (tilskudd til milj\u00f8organisasjoner) og st\u00f8tte til konkrete klima- og milj\u00f8tilskudd. Frivilligheten har riktignok gitt tydelig uttrykk for at det er n\u00f8dvendig \u00e5 kunne avsette personressurser som kan lede og koordinere prosjektene. En slik utvikling er heller ikke unik for Bergen. Senter for forskning p\u00e5 sivilsamfunn og frivillig sektor har unders\u00f8kt status for frivillig sektor etter koronapandemien1, og ser blant annet f\u00f8lgende utvikling: \u2022 Det var synkende aktivitet i alle omr\u00e5der i frivillig sektor under pandemien. Organisasjonene rapporterer likevel at de forventer at aktiviteten vil stabiliseres p\u00e5 sikt. \u2022 Organisasjonene opplever at det er utfordrende \u00e5 rekruttere medlemmer og frivillige. \u2022 Andelen frivillige i befolkningen har g\u00e5tt ned sammenlignet med f\u00f8r pandemien. \u2022 1 av 6 organisasjoner opplever \u00e5 f\u00e5 reduserte inntekter, samtidig som utgiftene enten er stabile eller har \u00f8kt. Klimaetaten anbefaler derfor at klima- og milj\u00f8tilskudd fortsatt kan benyttes til l\u00f8nnskostnader, men at det m\u00e5 fremkomme tydelig i s\u00f8knaden at midlene skal g\u00e5 til et konkret prosjekt. Det b\u00f8r ogs\u00e5 i vurderingen av s\u00f8knadene stilles noe strengere krav til vurderingen av hva som inng\u00e5r i et prosjekt eller tiltak, derav en tydelig m\u00e5lsetning, m\u00e5lgruppe og tidsramme. Flere av tilskuddsmottakerne har videre etterspurt en lengre tidsperiode for gjennomf\u00f8ring av prosjektet, blant annet for \u00e5 sikre kvalitet, kontinuitet, gjennomslagseffekt og oppskalering. Slik ordningen praktiseres i dag er rapporteringsfristen ca 1 \u00e5r etter prosjektstart. For at ordningen i st\u00f8rre grad skal v\u00e6re tilpasset organisasjonenes behov, b\u00f8r gjennomf\u00f8ringsperioden forlenges til 2 \u00e5r for st\u00f8rre prosjekter. Antall prosjekter per tilskuddsmottaker Det har ikke v\u00e6rt praktisert noen begrensninger for hvor mange prosjekter hver organisasjon kan motta st\u00f8tte til. Resultatet er at enkelte organisasjoner mottar st\u00f8tte til sv\u00e6rt mange prosjekter. I 2023 ble det for eksempel gitt st\u00f8tte til 37 prosjekter fordelt p\u00e5 28 organisasjoner. \u00c9n av disse 28 organisasjonene mottok st\u00f8tte til 6 hele prosjekter. Antall innkommende s\u00f8knader de siste \u00e5rene har ogs\u00e5 \u00f8kt betydelig, fra 35 s\u00f8knader i 2021 til 57 s\u00f8knader i 2023. Dette gj\u00f8r prioriteringen mellom s\u00f8knadene utfordrende. Klimaetaten anbefaler \u00e5 begrense antallet prosjekter hver organisasjon kan motta st\u00f8tte til. En slik begrensning vil for det f\u00f8rste kunne bidra til klima- og milj\u00f8tiltak som i st\u00f8rre grad ivaretar 1 Arnesen, D. og Fladmoe, A. (2022) 5 hovedfunn om frivillig sektor etter pandemien. Senter for forskning p\u00e5 sivilsamfunn og frivillig sektor. en tydelig m\u00e5lsetning, m\u00e5lgruppe og tidsramme (jf. skillet mellom prosjekt og drift), ettersom organisasjonene blir n\u00f8dt til \u00e5 prioritere noen f\u00e5 utvalgte prosjekter. For det andre vil en slik begrensning kunne bidra til \u00e5 sikre prosjekter av h\u00f8y innholdsmessig kvalitet, og dermed ogs\u00e5 st\u00f8rre gjennomslagskraft og klima- og milj\u00f8gevinst. I tillegg vil en slik begrensing sikre at bredden av akt\u00f8rer som mottar st\u00f8tte kan ivaretas, ogs\u00e5 dersom \u00f8kningen i antall s\u00f8kere fortsetter. Forvaltning av tilskuddsordningen I retningslinjene for tilskuddsordningen var det spesifisert at \u00abInformasjon om muligheten for \u00e5 s\u00f8ke st\u00f8tte vil bli gitt via kommunens nettsider og annonsering\u00bb. Dette har ogs\u00e5 v\u00e6rt en naturlig praksis i forvaltningen av tilskuddsordningen. En slik spesifisering b\u00f8r imidlertid ikke v\u00e6re n\u00f8dvendig \u00e5 inkludere i retningslinjene, ettersom det inng\u00e5r naturlig i veiledningsplikten, jf. forvaltningsloven \u00a7 11. Informasjonsgivning anses som en administrativ oppgave, og fagetaten anbefaler derfor at spesifiseringen fjernes i retningslinjene. Prioriteringskriterier og retningslinjer for saksbehandling Ettersom antall s\u00f8knader har \u00f8kt betydelig de siste \u00e5rene, har det v\u00e6rt n\u00f8dvendig \u00e5 utarbeide prioriteringskriterier for tilskuddsordningen. I 2023 ble det for eksempel s\u00f8kt om over tre ganger s\u00e5 mye som tilskuddspotten, med en s\u00f8kesum p\u00e5 13.211.389 kr av 4.205.000 kr tilgjengelige midler. Prioriteringskriteriene spesifiserer hva som vektlegges ved prioritering av alle kvalifiserte s\u00f8knader. Selv om dette er en skj\u00f8nnsmessig vurdering, b\u00f8r en likevel etterstrebe mest mulig \u00e5penhet ovenfor s\u00f8kerne. I 2023 utarbeidet derfor Klimaetaten prioriteringskriterier for tilskuddsordningen med godkjennelse fra byr\u00e5dsavdelingen. Dette ga grunnlag for mer presise og etterpr\u00f8vbare vurderinger, samt ga st\u00f8rre forutsigbarhet for s\u00f8kerne ettersom de var orientert om prioriteringskriteriene i forkant av s\u00f8knadsfristen. Klimaetaten har videre igangsatt et systematisk arbeid med \u00e5 profesjonalisere og effektivisere saksbehandlingen, tydeliggj\u00f8re informasjonen som gis til s\u00f8kerne, samt forbedre rutiner for rapportering. Behovet for \u00e5 revidere og videreutvikle forvaltningspraksisen har v\u00e6rt \u00f8nskelig for b\u00e5de saksbehandlerne og tilskuddsmottakerne. Dette gjelder spesielt rutiner for rapportering, der situasjonen er slik at flere \u00f8nsker \u00e5 utsette innlevering av sluttrapport. En tilbakevendende \u00e5rsak har v\u00e6rt utfordringer med oppstart av prosjektene, der sen utbetaling gjerne er en medvirkende \u00e5rsak (jf. politisk behandling). Videre ser vi ogs\u00e5 at enkelte prosjekter rapporterer lenge etter s\u00f8knadsfristen, ogs\u00e5 uten \u00e5 ha forespurt utsettelse. Dette er et eksempel p\u00e5 hvorfor arbeidet med \u00e5 profesjonalisere forvaltningspraksisen b\u00f8r videref\u00f8res, og hvorfor byr\u00e5det b\u00f8r ha myndighet til \u00e5 utarbeide retningslinjer for saksbehandling og rapportering. Manglende rapportering er ogs\u00e5 et eksempel p\u00e5 hva som vil v\u00e6re aktuelt \u00e5 inkludere i prioriteringskriteriene for tilskuddsordningen. Klimaetaten mener det er behov for \u00e5 sikre fleksibilitet og handlingsrom i forvaltningen av tilskuddsordningen, og ser behov for \u00e5 formalisere denne praksisen. Derfor foresl\u00e5s det at byr\u00e5det avgj\u00f8r hvordan tilskuddsordningen administreres og saksbehandles innenfor de overordnede rammene. Dette inneb\u00e6rer blant annet \u00e5 utarbeide kriterier for prioritering av s\u00f8knader, retningslinjer for saksbehandling og rapportering, samt generelle administrative vurderinger. Det foresl\u00e5s ogs\u00e5 en delegasjonsadgang av administrasjon og saksbehandling til byr\u00e5dets underliggende organer. Hensikten med forslaget er ikke \u00e5 \u00e5pne for endringer av ordningens profil eller innhold, men \u00e5 sikre fleksibilitet og handlingsrom innenfor de overordnende retningslinjene. Politisk behandling I retningslinjene for tilskuddsordningen var det gitt f\u00f8ringer for hvor ansvaret for fordelingen av tilskuddsmidlene skulle plasseres: \u00abTilskudd til klima- og milj\u00f8tiltak avgj\u00f8res av byr\u00e5det\u00bb. Politisk behandling av fordelingen har derfor v\u00e6rt gjeldende praksis, der Klimaetaten har vurdert s\u00f8knadene og laget en innstilling til fordeling av midlene. Saken har deretter blitt sendt til byr\u00e5dsavdelingen som har forberedt saken til politisk behandling. Endelig vedtak har blitt fattet av byr\u00e5det. Denne prosessen forlenget saksbehandlingstiden betraktelig. S\u00f8knadsfristen har v\u00e6rt 1. mars, og endelig vedtak har i perioden 2020-2023 blitt fattet senest 2.juli. Deretter m\u00e5 s\u00f8knadene behandles i kommunens saksbehandlingsverkt\u00f8y. Utbetalingen m\u00e5 videre godkjennes av leder og \u00f8konomiansvarlig. Resultatet er at det kan ta opptil et halvt \u00e5r f\u00f8r akt\u00f8rene f\u00e5r utbetalt st\u00f8tten. En stor del av tilskuddsmottakerne har uttrykt stor misn\u00f8ye med den lange behandlingstiden, og mener dette f\u00e5r vesentlige ulemper for gjennomf\u00f8ringen av prosjektene. Dette gjelder s\u00e6rlig sesongbaserte tiltak som gjennomf\u00f8res p\u00e5 sommerhalv\u00e5ret. Politisk behandling av fordelingen kan v\u00e6re positiv i den forstand at politikerne f\u00e5r eierskap til de ulike prosjektene som mottar st\u00f8tte. Samtidig fordeles midlene etter retningslinjer som er vedtatt av bystyret, og fordelingen burde dermed likefullt kunne anses som en administrativ oppgave. Dette er ogs\u00e5 praksisen for en rekke andre tilskuddsordninger i regi av Bergen kommune. I perioden 2020-2023 var det ingen forskjeller mellom innstillingen utarbeidet av Klimaetaten og vedtaket som har blitt fattet av byr\u00e5det, noe som viser at fagetatens vurderinger har v\u00e6rt i tr\u00e5d med de politiske f\u00f8ringene. Klimaetaten anbefaler derfor \u00e5 fjerne den politiske behandlingen av fordeling av klima- og milj\u00f8tilskudd. Ettersom fordelingen foretas etter retningslinjer som vedtas politisk, m\u00e5 fordelingen kunne anses som en administrativ oppgave. En slik endring vil for det f\u00f8rste kunne sikre st\u00f8rre grad av effektivitet, og dermed frigj\u00f8re ressurser og kapasitet i forvaltningen. Endringen vil ogs\u00e5 kunne gi \u00f8kt forutsigbarhet ovenfor s\u00f8kerne, samt bidra til at oppstarten av klima- og milj\u00f8tiltakene ikke forsinkes. Fagetaten har i tillegg gode muligheter til \u00e5 holde politikerne orientert om prosjektene som mottar st\u00f8tte, og kan p\u00e5 den m\u00e5ten sikre at hensynet til eierskap og forankring ivaretas. Fagetatens anbefaling: Form\u00e5l Form\u00e5let med klima- og milj\u00f8tilskudd er \u00e5 st\u00f8tte opp under tiltak som bidrar til \u00e5 n\u00e5 m\u00e5lene i Gr\u00f8nn strategi \u2013 Klimastrategi for Bergen 2022-2030. Bergen skal v\u00e6re et lavutslippssamfunn i 2030 ved \u00e5: \u2022 redusere de direkte utslippene s\u00e5 mye som mulig, \u2022 redusere ressursbruken og utvikle en sirkul\u00e6r \u00f8konomi, \u2022 ivareta og styrke naturen i m\u00f8te med klimaendringene, \u2022 og tilpasse oss klimaendringene og omstille samfunnet. M\u00e5lgruppe \u2022 M\u00e5lgruppen for tilskuddsordningen er organisasjoner, lag, foreninger og andre ideelle akt\u00f8rer i Bergen. \u2022 Det gis ikke st\u00f8tte til akt\u00f8rer som har drift av utpreget kommersiell karakter. Vilk\u00e5r for \u00e5 motta tilskudd Beskriver hvilke vilk\u00e5r som m\u00e5 v\u00e6re oppfylt for \u00e5 v\u00e6re kvalifisert til \u00e5 motta st\u00f8tte. \u2022 Tilskuddet gis til tiltak, prosjekter og arrangementer i Bergen som bidrar til \u00e5 n\u00e5 m\u00e5lene i Gr\u00f8nn strategi \u2013 Klimastrategi for Bergen 2022-2030. Det m\u00e5 fremkomme tydelig hvordan tiltaket kan knyttes opp til \u00e9n eller flere av de 12 satsingene i strategien. \u2022 Tiltaket m\u00e5 gagne allmennheten. Private tiltak f\u00e5r ikke tilskudd. \u2022 Hver organisasjon kan f\u00e5 innvilget st\u00f8tte til opptil 3 tiltak. \u2022 Tiltaket m\u00e5 ha en spesifikk m\u00e5lsetning, m\u00e5lgruppe og tidsramme (1 eller 2 \u00e5r). \u2022 Tilskuddet m\u00e5 v\u00e6re utl\u00f8sende for at tiltaket gjennomf\u00f8res. Allerede fullfinansierte tiltak vil ikke kunne motta st\u00f8tte. \u2022 Det gis ikke st\u00f8tte til tiltak som tilskuddsordningene til Enova st\u00f8tter. Forvaltning av tilskuddsordningen \u2022 Byr\u00e5det avgj\u00f8r hvordan tilskuddsordningen administreres og saksbehandles innenfor de overordnede rammene. Byr\u00e5det kan delegere dette til underliggende organer. \u2022 Byr\u00e5det kan delegere myndigheten til \u00e5 fatte vedtak om tildeling etter tilskuddsordningen til underliggende organer. Med hilsen Klimaetaten Stina Ellevseth Oseland Klimadirekt\u00f8r Dokumentet er godkjent elektronisk. "
}