{
  "dokument_id": "ecf165a3-1edc-5a16-802e-e52a548b3ba7",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 43 fra Even S\u00f8rland (A) om utsettelse av byggeprosjekt \u00c5stveit skole - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10696451/Svar-pa-skriftlig-sporsmal-nr-43-fra-Even-Sorland-A-om-utsettelse-av-byggeprosjekt-Astveit-skole-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/100462-3 Saksbehandler: Ylva-Helen Svanberg Helle Fra Dato: 1. juli 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 43 fra Even S\u00f8rland (A) om utsettelse av byggeprosjekt \u00c5stveit skole - Utvalg for barnehage, skole og idrett Sp\u00f8rsm\u00e5let gjelder utsettelsen av rehabilitering/nybygg \u00c5stveit skole som er omtalt i revidert budsjett. Kommunen skriver i sin melding til leverand\u00f8rene i anbudskonkurransen at \u00abBegrunnelse for avlysning er at tilbudene ligger over investeringsramme vedtatt i Bystyret, samt at forutsetningene for prosjektet er endret. En endring for \u00e5 ta h\u00f8yde for dette er ikke tillatt, jf. FOA \u00a7 28-2.\u00bb Sp\u00f8rsm\u00e5l til byr\u00e5den: 1. Er avstanden mellom vedtatt investeringsramme og innkomne tilbud st\u00f8rre enn den pris\u00f8kning som kan tillates etter Forskrift om offentlige anskaffelser (FOA) \u00a7 28-1? 2. Hva henvises det til med formuleringen om at \u00abforutsetningene for prosjektet er endret\u00bb? Svar fra byr\u00e5den: Siden sp\u00f8rsm\u00e5let knytter seg til et av kommunens utbyggingsprosjekter, som ligger under ansvarsomr\u00e5det til Byr\u00e5dsavdeling for finans, er sp\u00f8rsm\u00e5let forelagt byr\u00e5d for finans som har gitt f\u00f8lgende tilbakemelding: At tilbudene ligger over investeringsrammen vedtatt i Bystyret er en selvstendig grunn for avlysning av konkurransen og har ingen sammenheng med FOA \u00a7 28-1. Denne forskriftsbestemmelsen regulerer handlingsrommet for endringer i kontrakten, herunder pris\u00f8kninger, etter at konkurransen er avsluttet og kontrakt er inng\u00e5tt. En viktig forutsetning for at prosjektet skulle kunne gjennomf\u00f8res med skole i drift var at de antatt farligste og mest st\u00f8yende grunnarbeidene skulle gjennomf\u00f8res i skolens sommerferie. Denne forutsetning var ikke lenger til stede av to grunner. For det f\u00f8rste hadde Etat for utbygging sin s\u00f8knad om rammetillatelse for tiltaket st\u00f8tt p\u00e5 fremdriftsmessige utfordringer grunnet innsigelser til dispensasjonss\u00f8knaden. For det andre var tilbudene som nevnt over investeringsrammen vedtatt i Bystyret. En s\u00f8knad om \u00f8kt investeringsramme ville ikke ha blitt behandlet i tide til at oppstart i sommerferien var reelt. Det er Etat for utbygging sin oppfatning at disse endrede forutsetningene for prosjektet ville utgj\u00f8re en vesentlig endring av kontrakten, hvilket ikke er tillatt etter FOA \u00a7 28-2. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}