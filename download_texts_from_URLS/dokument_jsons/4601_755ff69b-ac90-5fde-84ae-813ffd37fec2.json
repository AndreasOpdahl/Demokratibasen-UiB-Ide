{
  "dokument_id": "755ff69b-ac90-5fde-84ae-813ffd37fec2",
  "doc_type": "case_attachment",
  "kommune": 4601,
  "tittel": "Oppf\u00f8lging - Forvaltningsrevisjon av beredskap - delrapport om status for tilfluktsrom. ",
  "url": "https://bergen.kommune.no/politikere-utvalg/api/fil/bk360/10954961/Oppfolging-Forvaltningsrevisjon-av-beredskap-delrapport-om-status-for-tilfluktsrom-",
  "tekst": " Byr\u00e5dsavdeling for finans Til Intern korrespondanse Sekretariat for kontrollutvalget (Arbeidssted) V\u00e5r referanse: 2024/107141-1 v/Eli Merete Velle Saksbehandler: Mette Kristin Gjerde Dato: 2. juli 2024 Fra Byr\u00e5d for finans Forvaltningsrevisjon av beredskap - delrapport om status for tilfluktsrom. Saken gjelder Forvaltningsrevisjon av beredskap - delrapport om status for tilfluktsrom. Kontrollutvalget behandlet saken \u00abForvaltningsrevisjon av beredskap - delrapport om status for tilfluktsrom\u00bb i sitt m\u00f8te 12. desember 2023. Under m\u00f8tet ble det stilt sp\u00f8rsm\u00e5l blant annet om hvor langt kommunens ansvar for offentlige tilfluktsrom strekker seg, et sp\u00f8rsm\u00e5l som faller utenfor mandatet til forvaltningsrevisor; og som dermed ikke ble utfyllende besvart i m\u00f8tet. Byr\u00e5det ble derfor bedt om \u00e5 belyse ulike temaer, og dette ble gjort i tilleggsnotat av 22. januar 2024, der byr\u00e5det foreslo et svar langs tre hovedlinjer. Bergen bystyre behandlet saken i m\u00f8tet 31.01.2024 sak 20/24 og fattet f\u00f8lgende vedtak: 1. Bystyret tar \u00abDeloittes forvaltningsrevisjon \u2013 Status for tilfluktsrom\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonsrapporten. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av juni 2024. I tillegg vedtok bystyret fire merknader som byr\u00e5det ble bedt om \u00e5 f\u00f8lge opp, inkludert at bystyret slutter seg til finansbyr\u00e5dens forslag til tre hovedlinjer for oppf\u00f8lgingen: \u2022 Etat for bygg og eiendom (EBE) vil lage en samlet oversikt over hva de enkelte tilfluktsrommene benyttes til i dag, slik at det kan lages en helhetlig plan for avvikling av bruk som inneb\u00e6rer at et tilfluktsrom ikke kan tas i bruk i l\u00f8pet av 72 timer. \u2022 EBE vil revidere sin beredskapsplan slik at rutiner for klargj\u00f8ring av tilfluktsrommene fremg\u00e5r skriftlig i beredskapsplanen. \u2022 EBE vil gjennomg\u00e5 de eldre leiekontraktene for privat-offentlige tilfluktsrom, slik at disse er oppdaterte mht. vedlikeholdsansvar etc. Byr\u00e5den vil komme tilbake til, og kommentere bystyrets merknader p\u00e5 slutten av dette notatet, men vil f\u00f8rst si noe om status per i dag: Beredskapsplanen er revidert slik at det n\u00e5 fremg\u00e5r hvordan varsling gis, hvordan ansvar fordeles i Etat for bygg og eiendom (EBE) og hva som skal gj\u00f8res av hvem. EBE har utarbeidet egne tilstandsrapporter for de store offentlige tilfluktsrommene. EBE gjennomf\u00f8rer n\u00e5 en revidering av tilstandsrapporter for hele eiendomsportef\u00f8ljen. EBE har f\u00e5tt reviderte tilstandsrapporter for 20% av portef\u00f8ljen i 2023. 40% av portef\u00f8ljen f\u00e5r reviderte tilstandsrapporter i 2024 og de siste 40% vil f\u00e5 reviderte tilstandsrapporter i 2025. Grunnet framskyndet skolebruksplan har EBE justert gjennomf\u00f8ringsplan for revidering av tilstandsrapporter, hvor de har prioritert \u00e5 f\u00e5 p\u00e5 plass reviderte tilstandsrapporter for skoler. Med bakgrunn i dette er det planlagt \u00e5 revidere tilstandsrapportene for offentlige tilfluktsrom i l\u00f8pet av f\u00f8rste halv\u00e5r 2025. Det er videre laget en samlet oversikt over kommunalt eide private tilfluktsrom, typisk tilfluktsrom p\u00e5 skoler, sykehjem etc. I all hovedsak er dette enkle tilfluktsrom som er bygget som en del av bygget det st\u00e5r i, uten egne n\u00f8dstr\u00f8msaggregat eller anlegg for krigsventilasjon. Siden disse tilfluktsrommene er bygget etter gammel forskrift er det ikke krav om \u00e5 oppgradere disse tilfluktsrommene til nyere standard. EBE har foretatt en kartlegging av hva de enkelte tilfluktsrommene brukes til i dag. Et mindre tall av tilfluktsrommene st\u00e5r tomme mens mange tilfluktsrom brukes helt eller delvis som lager i dag. Det er ogs\u00e5 en del av tilfluktsrommene som er i bruk til sporadiske aktiviteter, treningsrom, dansesal og lignende. Det fremkommer klart i Aksjonskort Klargj\u00f8ring av tilfluktsrom \u00abI en akutt situasjon er det underordnet hvor dette plasseres\u00bb. Det er til n\u00e5 ikke avdekket noen tilfluktsrom som vi mener ikke kan klargj\u00f8res p\u00e5 72 timer. Bystyret knyttet 4 merknader til saken som kommenteres slik: Merknad 1 Forvaltningsrevisjonen peker p\u00e5 store mangler knyttet til forvaltning og vedlikehold av tilfluktsrom i Bergen kommune. I lys av den globale sikkerhetspolitiske situasjonen m\u00e5 oppf\u00f8lgingen av rapporten gis prioritet, og med klare tidsfrister. Det er satt tidsfrister knyttet til \u00abOppdatert notat fra byr\u00e5d for finans til Kontrollutvalgets sak 11/23 - Forvaltningsrevisjon av beredskap - delrapport om status for tilfluktsrom\u00bb hvor EBE fikk tre punkter som skulle svares p\u00e5 til Kontrollutvalget innen utgangen av juni. EBE har hatt fokus p\u00e5 tilfluktsrom og fortsetter kartlegging og gradvis oppgraderinger av disse. Merknad 2 Bystyret ber byr\u00e5det kartlegge tilfluktsromdekningen i ulike bydeler, med vekt p\u00e5 omr\u00e5der med befolkningstetthet og omr\u00e5der i n\u00e6rheten av milit\u00e6re anlegg. Dette kan inng\u00e5 som en del av ROS-arbeidet i kommunen. Videre bes byr\u00e5det om \u00e5 utrede muligheten for \u00e5 benytte tunneler og fjellanlegg som mulige dekningsrom for befolkningen. Tilfluktsromdekningen i ulike bydeler omhandler langt mer enn offentlige tilfluktsrom, privat- offentlige tilfluktsrom og kommunalt eide private tilfluktsrom. Det finnes om lag 1600 tilfluktsrom i Bergen, de aller fleste av disse eies av private og andre offentlige eiendomsbesittere. En eventuell kartlegging m\u00e5 v\u00e6re en del av oppf\u00f8lgingen av ROS- arbeidet. Vi ser det likevel ikke som hensiktsmessig \u00e5 kartlegge private tilfluktsrom siden kommunen uansett ikke disponerer disse rommene. De private tilfluktsrommene er ment for personer som oppholder seg i bygget. I informasjonsskriv fra Sivilforsvaret, datert 27. mai 2024; st\u00e5r det om private tilfluktsrom: \u00abDet er ikke \u00f8nskelig at andre som oppholder seg utenfor eiendommen skal s\u00f8ke dekning der.\u00bb Etaten Samfunnssikkerhetens hus (SSH) ser at det vil v\u00e6re krevende med en slik kartlegging, fordi det ikke er mulig \u00e5 f\u00e5 oversikt over antallet eller status p\u00e5 vedlikehold p\u00e5 disse. En slik liste vil fort bli utdatert. Kommunen har gode oversikter over de tilfluktsrommene kommunen har ansvaret for i kart og lister p\u00e5 kommunens nettsider. Merknad 3 Bystyret ber byr\u00e5det behandle beskyttelsestiltaket (tilfluktsrom) i sammenheng med \u00f8vrige kommunale plikter fastsatt i Sivilbeskyttelsesloven, samt de \u00f8vrige beskyttelsestiltakene (varsling og evakuering). Styrking av kompetanse p\u00e5 fagfeltet og samarbeid med andre sentrale akt\u00f8rer, blant annet Sivilforsvaret, m\u00e5 skje parallelt med den forvaltningsmessige oppf\u00f8lgingen. Samfunnssikkerhetens hus b\u00f8r involveres i arbeidet med tilfluktsrom. Dette er en overordnet oppgave som anbefales lagt til Samfunnssikkerhetens hus (SSH) som en del av ROS-arbeidet i kommunen. Det er imidlertid utfordrende \u00e5 fullf\u00f8re dette arbeidet f\u00f8r det er avklart fra sentralt hold hva som skal regnes som \u00abtrygge oppholdssteder\u00bb. Regjeringen og Justisdepartementet har siden 2020 jobbet med en avklaring p\u00e5 hva som skal regnes som \u00abtrygge oppholdssteder\u00bb. Dette arbeidet p\u00e5g\u00e5r fremdeles. I informasjonsskriv fra Sivilforsvaret datert 27.mai 2024 st\u00e5r det at \u00abdet p\u00e5g\u00e5r arbeid for \u00e5 vurdere l\u00f8sninger som kan supplere tilfluktsrom. Dette kan v\u00e6re omr\u00e5der og bygg.\u00bb Merknad 4 I vedlagt tilleggsnotat fra byr\u00e5d for finans pekes det p\u00e5 tre hovedlinjer byr\u00e5det \u00f8nsker \u00e5 f\u00f8lge opp forvaltningsrevisjonen p\u00e5. Bystyret slutter seg til byr\u00e5dets forslag til hovedlinjer og ber byr\u00e5det innarbeide status p\u00e5 dette i forbindelse med tilbakerapportering til Kontrollutvalget. Status p\u00e5 de tre hovedlinjene fremg\u00e5r av denne saken. Med hilsen Byr\u00e5d for finans Charlotte Spurkeland Dokumentet er godkjent elektronisk. "
}