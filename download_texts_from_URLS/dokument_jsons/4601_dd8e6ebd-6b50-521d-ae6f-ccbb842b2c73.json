{
  "dokument_id": "dd8e6ebd-6b50-521d-ae6f-ccbb842b2c73",
  "doc_type": "case_attachment",
  "kommune": 4601,
  "tittel": "Ytrebygda gnr 107 bnr 154 Espedalen. Klagebehandling - avsl\u00e5tt s\u00f8knad om utvidelse av kai",
  "url": "https://bergen.kommune.no/politikere-utvalg/api/fil/bk360/10928393/Ytrebygda-gnr-107-bnr-154-Espedalen-Klagebehandling-avslatt-soknad-om-utvidelse-av-kai",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/61741-3 Ytrebygda gnr 107 bnr 154 Espedalen. Klagebehandling - avsl\u00e5tt s\u00f8knad om utvidelse av kai Hva saken gjelder: Saken gjelder klage p\u00e5 avsl\u00e5tt s\u00f8knad om utvidelse av kai/gjenst\u00f8ping av eksisterende b\u00e5toppdrag. S\u00f8knaden ble avsl\u00e5tt i vedtak datert 21.03.2024, med begrunnelse at vilk\u00e5rene for dispensasjon fra plankrav og byggegrense mot sj\u00f8 ikke var vurdert oppfylt, samt at tiltakets visuelle kvaliteter ikke var tilfredsstillende. Avslaget ble p\u00e5klaget av tiltakshaver Anett Angelsk\u00e5r den 10.04.2024. Ansvarlig s\u00f8ker er L\u00e6rdal Maskin AS. Eiendommen er omfattet av kommunedelplan for Ytrebygda. Gnr 107, kommunedelplan Birkeland, Liland, \u00c5dland og Espeland (KDP BL\u00c5E). Arealform\u00e5l er bebyggelse og anlegg p\u00e5 land og sm\u00e5b\u00e5thavn i sj\u00f8. Eiendommen er ikke regulert. Det blir ellers vist til avslagsvedtaket \u00a7 3.1 for utfyllende planstatus. Ansvarlig s\u00f8ker opplyser at det er gjennomf\u00f8rt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Klage: Klager ber om at avslaget blir omgjort, og at det blir gitt dispensasjon og tillatelse som oms\u00f8kt. De anf\u00f8rer ogs\u00e5 mulighet for \u00e5 kle konstruksjonen i tre for \u00e5 ivareta de visuelle kvalitetene. Klager er ikke enig i kommunens vurdering av at fordelene bare er av personlig karakter. Store deler av naustgulvet er utformet som b\u00e5topptrekk og er lite egnet for lagring, samt at sj\u00f8vann st\u00e5r inn i naustet og gj\u00f8r bruken mer krevende. Gjenst\u00f8ping gir tryggere og t\u00f8rr lagring av b\u00e5t og utstyr. \u00c5 tilrettelegge for bedre funksjon av bygget er heller ikke en rent personlig fordel, spesielt n\u00e5r den beskrevne bruken er i tr\u00e5d med arealform\u00e5let. Utbedring av b\u00e5topptrekket ville medf\u00f8rt st\u00f8rre ombygginger av naustet, og det vil ikke v\u00e6re noen forskjell mtp. avrenning p\u00e5 \u00e5 utbedre eller st\u00f8pe igjen. N\u00e5r det gjelder privatisering, er klager helt uenig i kommunens vurdering. Omr\u00e5det er bebygget, noe arealform\u00e5l i KDP ogs\u00e5 gjenspeiler. Oms\u00f8kt tiltak vil bedre forholdene for \u00e5 legge til med b\u00e5t, mens dagens situasjon utl\u00f8ser behov for bruk av b\u00f8ye eller flytebrygge. Utvidelse av bryggen vil f\u00f8lge dagens b\u00e5topptrekk, og dermed v\u00e6re p\u00e5 \u00abbebygd\u00bb areal. De anf\u00f8rer ogs\u00e5 at bryggen ligger p\u00e5 lav koteh\u00f8yde, slik at den ikke vil b\u00e6re dominerende, men tilpasset det allerede eksisterende b\u00e5topptrekket. Det vises ellers til komplett klage, som ligger vedlagt. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge og at avslagsvedtak datert 21.03.2024 blir opprettholdt. 1 N\u00e5r det gjelder endret materialbruk, viser fagetaten til at man i klageomgangen vurderer saken som opprinnelig oms\u00f8kt. Fagetaten kan ikke se at det kommer fram nye moment i klagen som gj\u00f8r at vedtak om avslag kan omgj\u00f8res. De mener tiltaket vil legge opp til utvidet bruk av b\u00e5t og naust, noe som vil f\u00f8re til \u00f8kt privatisering. Det vises ogs\u00e5 til at omr\u00e5det er kategorisert som sv\u00e6rt viktig friluftsomr\u00e5de. Fagetaten viser til at tiltak som dekker et reelt behov ved eiendommen kan v\u00e6re en relevant fordel, men opprettholder vurderingen av at dette tiltaket overg\u00e5r det som er n\u00f8dvendig for en hensiktsmessig bruk av eiendom og naust. Frav\u00e6r av ulemper kan heller ikke regnes som en relevant fordel i seg selv. I vurderingen av visuelle kvaliteter vises det til at tiltaket utgj\u00f8r en betydelig forskjell i det visuelle uttrykket fra dagens b\u00e5topptrekk, og sett i forhold til det s\u00e5rbare kystarealet har ikke tiltaket tilstrekkelig gode kvaliteter sett i forhold til dets naturlige og bygde omgivelser. Det vises ellers til komplett fagnotat datert 25.04.2024. Byr\u00e5dens vurdering og konklusjon: Byr\u00e5den har vurdert klagen, og kommet til at denne kan tas til f\u00f8lge p\u00e5 vilk\u00e5r. Avslagsvedtaket og fagetatens notat har behandlet dispensasjon fra plankrav og byggegrense mot sj\u00f8 samlet, og byr\u00e5den er enig i at dette er hensiktsmessig. Fagetaten legger vekt p\u00e5 at oms\u00f8kt tiltak vil f\u00f8re til \u00f8kt bruk av b\u00e5t og naust, noe de mener vil f\u00f8re til \u00f8kt privatisering i et sv\u00e6rt viktig friluftsomr\u00e5de. Byr\u00e5den er enig i at oms\u00f8kte tiltak nok vil f\u00f8re til noe \u00f8kt bruk, men kan ikke se at dette vil v\u00e6re avgj\u00f8rende for opplevelsen av omr\u00e5det. Det vises til at det er fritidsboliger p\u00e5 to naboeiendommer, samt en stor mengde naust og b\u00e5tfester i omr\u00e5det. P\u00e5 oms\u00f8kte eiendom er det ogs\u00e5 oppf\u00f8rt naust og b\u00e5toppdrag, samt at man m\u00e5 g\u00e5 langs en bebygd fritidsboligeiendom for \u00e5 n\u00e5 naustet fra land. Dette gj\u00f8r at eiendommen allerede er privatisert og utilgjengelig for allmennheten. Det er alts\u00e5 virkningen sett fra sj\u00f8 som er det avgj\u00f8rende. Byr\u00e5den viser her til at det er bygd p\u00e5 begge sider av eiendommen, og gbnr. 107/150 har ogs\u00e5 godkjent flytebrygge. For dem som bruker omr\u00e5det til ut\u00f8ving av friluftsliv fra b\u00e5t er det dermed mer naturlig \u00e5 bevege seg lengre ut i fjorden eller benytte en av holmene som oppholdssted. Dette taler for at hensynene bak byggegrensen mot sj\u00f8 og plankrav ikke blir \u00abvesentlig\u00bb tilsidesatt. I denne saken er det ogs\u00e5 et sp\u00f8rsm\u00e5l hva en eventuell planprosess vil gi. Omr\u00e5det er i stor grad utbygd, og det er ikke \u00f8nskelig med en st\u00f8rre fortetting i strandsonen. Byr\u00e5dens vurdering er at tiltakets p\u00e5virkning p\u00e5 strandsoneverdier og allmenhetens bruk av omr\u00e5det vil bli tilstrekkelig vurdert gjennom dispensasjonsvurderingen. Oms\u00f8kte tiltak kan f\u00f8re til at eiendommens fjernvirkning sett fra sj\u00f8 blir st\u00f8rre, men sett opp mot eksisterende tiltak blir dette vurdert \u00e5 ikke \u00abvesentlig\u00bb tilsidesette hensynene bak plankrav og byggegrense mot sj\u00f8. Det legges vekt p\u00e5 at arealet allerede er bebygd med et st\u00f8pt b\u00e5toppdrag, og at man dermed ikke beslaglegger uber\u00f8rt natur eller viktige landskapsformasjoner. Byr\u00e5den understreker at tiltakshaver ikke kan p\u00e5regne ytterligere tiltak, som flytebrygge, da dette vil ta opp ytterligere plass i sj\u00f8. N\u00e5r det gjelder avrenning til sj\u00f8, viser byr\u00e5den til at det m\u00e5 treffes tiltak for \u00e5 avgrense dette gjennom prosjektering og utf\u00f8relse. P\u00e5 denne eiendommen, hvor det allerede er st\u00f8pt b\u00e5toppdrag, ville b\u00e5de det \u00e5 fylle igjen, utbedre eller fjerne eksisterende konstruksjon medf\u00f8rt en viss risiko for avrenning. Dette har klager ogs\u00e5 kommentert, i forbindelse med vurdering av mulighet for utbedring i stedet for \u00e5 fylle igjen. Dette betyr ikke at det skal v\u00e6re \u00abfritt frem\u00bb p\u00e5 bebygde eiendommer, men p\u00e5 en eiendom som denne, hvor det er behov for \u00e5 gj\u00f8re tiltak for \u00e5 gj\u00f8re den mer hensiktsmessig i bruk, vil det v\u00e6re relevant \u00e5 se p\u00e5 risiko ved oms\u00f8kte tiltak vs. andre mulige l\u00f8sninger. 2 N\u00e5r det gjelder fordeler og ulemper, har fagetaten vist til at det kan v\u00e6re en relevant fordel om tiltaket dekker et reelt behov, men oms\u00f8kte tiltak er st\u00f8rre enn det som hadde v\u00e6rt n\u00f8dvendig. Byr\u00e5den viser her til at det, iht. det opplyste, g\u00e5r vann inn i naustet til enhver tid, og at b\u00e5t og motor har blitt skadet p\u00e5 vinteren p\u00e5 grunn av sj\u00f8vannet. Dette tilsier at det \u00e5 st\u00f8pe igjen b\u00e5toppdraget inn i naustet vil gi objektive fordeler for eiendommen, noe Sivilombudet har uttalt at kan telle med i vurderingen, dog sett opp mot ulemper ved dispensasjon.1 Det \u00e5 ha en trygg og t\u00f8rr lagringsplass for b\u00e5t og utstyr vil ogs\u00e5 bidra til at dette varer lengre, og at man dermed p\u00e5 sikt f\u00e5r lavere ressursbruk ved at utstyret ikke trengs skiftes like ofte. Dette er en samfunnsmessig fordel, selv om den har mindre vekt i vurderingen. Byr\u00e5den viser ogs\u00e5 til at tiltaket vil bedre tilkomst til eiendommen fra sj\u00f8, noe som vil v\u00e6re en objektiv fordel for eiendommen. Byr\u00e5den kan ikke se at tiltaket vil ha vesentlige ulemper for allmenheten, da dagens situasjon allerede privatiserer eiendommen og omr\u00e5det rundt. Frav\u00e6r av ulempe er likevel ikke, som fagetaten p\u00e5peker, en fordel i seg selv, men sett opp mot de objektive fordelene for eiendommen finner byr\u00e5den at det er \u00abklart\u00bb st\u00f8rre fordeler enn ulemper. N\u00e5r det gjelder visuelle kvaliteter, viser byr\u00e5den til at kaien er relativt lav, p\u00e5 kote 1,65 til 1,3, og at den er trappet ned fra toppunktet mot sj\u00f8. Dette gj\u00f8r at man ikke m\u00f8ter en \u00abvegg\u00bb dersom man kommer med b\u00e5t, og gj\u00f8r ogs\u00e5 at kaien lettere kan brukes uten f.eks. flytebrygge. N\u00e5r det gjelder materialbruk, viser byr\u00e5den til at brygge p\u00e5 naboeiendommen fremst\u00e5r tredekket. Oms\u00f8kte tiltak vil dermed passe bedre inn i omgivelsene dersom det blir innkledd i tre. Byr\u00e5den legger ogs\u00e5 vekt p\u00e5 at tre fremst\u00e5r varmere og mindre \u00abhardt\u00bb enn en betongfront. Det stilles derfor vilk\u00e5r om at tiltaket skal kles med tredekke. Byr\u00e5dens konklusjon er at klagen tas til f\u00f8lge, med de vilk\u00e5r som g\u00e5r frem av saksutredningen. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 21.03.2024. 2. Med hjemmel i plan- og bygningsloven \u00a7 19-2 gis det dispensasjon fra bestemmelsene til kommuneplanens arealdel (KPA 2018) \u00a7 3.1 Plankrav og \u00a7 6.1 Byggegrense mot sj\u00f8. 3. Med hjemmel i plan- og bygningsloven \u00a7 20-3, jf. \u00a7 20-1, gis det rammetillatelse til \u00e5 st\u00f8pe igjen b\u00e5topptrekk og utvide brygge med ca. 22,6 m2, som oms\u00f8kt. a. Bryggen skal v\u00e6re tredekket. 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 1 Sivilombudets sak 2014/334, publisert 13.6.2014: https://www.sivilombudet.no/uttalelser/dispensasjon-fra-krav-om-avstand-til-nabogrense-utvidelse-av- uteoppholdsareal-som-relevant-areal-og-ressursdisponeringshensyn/ 3 5. Klagen tas til f\u00f8lge. Dato: 24. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 25.04.2024 med f\u00f8lgende vedlegg: 1. Situasjonsplan 2. Flyfoto 3. Situasjonskart 4. Klage 5. Avslag p\u00e5 s\u00f8knad 6. Illustrasjoner 7. Bymilj\u00f8etatens uttalelse 8. Samtykke til oppf\u00f8ring av tiltak i nabogrense 4 "
}