{
  "dokument_id": "512f6757-21ee-558c-87fd-aabf1bce5f37",
  "doc_type": "case_attachment",
  "kommune": 5501,
  "tittel": "1 evaluering eldrer\u00e5det 24",
  "url": "https://innsyn.tromso.kommune.no/application/getMoteDokument?dokid=2001809714",
  "tekst": "Eldrer\u00e5det, evaluering f\u00f8rste halv\u00e5r. Grunnlag for dr\u00f8ftinger i r\u00e5det etter tilr\u00e5dning fra arbeidsgruppe nedsatt av eldrer\u00e5det i m\u00f8te 3.6.24, sak 18/24, best\u00e5ende av Ivar S\u00e6ther, Tove Bull og H\u00e5vard Sandberg Oppgaver og mandat. (reglement for eldrer\u00e5det fastsatt av kommunestyret 23.12.2023) Eldrer\u00e5det skal sikre en bred, \u00e5pen og tilgjengelig medvirkning i alle saker som gjelder eldre. R\u00e5det skal v\u00e6re et samhandlings- og r\u00e5dgivende organ for kommunen i saker som ang\u00e5r eldre. Hovedintensjonen er \u00e5 sikre medvirkning og bidra til \u00f8kt deltakelse for eldre. Medvirkning skal i hovedsak skje gjennom r\u00e5dgivning og uttalelser. Form\u00e5let med medvirkningen er \u00e5 forbedre forholdene for kommunens eldre innbyggere. Avdelingene og stabene i administrasjonen plikter \u00e5 legge frem saker for r\u00e5det n\u00e5r sakene omhandler problemstillinger som ang\u00e5r eldre. Medvirkningen skal i hovedsak skje gjennom r\u00e5dgivning og uttalelser. R\u00e5det har ingen myndighet til \u00e5 avgj\u00f8re saker. R\u00e5det er ikke et partipolitisk organ og r\u00e5dets medlemmer uttaler seg ikke som representanter for den enkelte interesseorganisasjon. Reglementet er grunnlaget og gir mandatet for evalueringen. En m\u00e5te \u00e5 konkretisere arbeidet med evalueringen p\u00e5 er \u00e5 se p\u00e5 hvordan r\u00e5det arbeider f\u00f8r, under og etter m\u00f8tene. Vi har i det f\u00f8lgende valgt \u00e5 f\u00f8lge denne tredelinga, alts\u00e5 presentere ett avsnitt om f\u00f8r, ett om under og ett om etter m\u00f8tene. Etter det vil vi komme med noen tanker (forslag?) som vi bl.a. har fanget opp fra eldrer\u00e5d i andre kommuner. F\u00d8R M\u00d8TENE Dette dreier seg prim\u00e6rt om saksforberedelse. I hvilken grad er r\u00e5det eller lederen involvert i det forberedende arbeidet? Blir aldersrelevans og aldersvennlighet vurdert i sakspapirene? Og hvor \u00e5pent er det for r\u00e5det \u00e5 kunne gi merknader til den videre saksbehandlingen? En erfaring er at den \u00e5rlige m\u00f8teplanen for r\u00e5det ikke harmonerer med m\u00f8tene i formannskapet og kommunestyret. Bruk av ekstraordin\u00e6re m\u00f8ter kan avhjelpe, men er ikke \u00e5 anbefale, og vedtak fattet uten r\u00e5dets medvirkning er i s\u00e5 fall \u00e5 regne som alvorlig saksbehandlingsfeil. Kompleksitet i saksmangfoldet og tidspresset i enkeltsaker er i tillegg ofte utfordrende. Det inneb\u00e6rer at r\u00e5det f\u00e5r sakene ei uke f\u00f8r m\u00f8tet i r\u00e5det. Eventuelt enda tettere opp til m\u00f8tet. Forslag til vedtak vil v\u00e6re forslag fra kommunedirekt\u00f8ren til kommunestyret. P\u00e5 den m\u00e5ten blir det opp til eldrer\u00e5det selv \u00e5 ekstrahere ut fra et mange siders sakspapir det som m\u00e5tte v\u00e6re av relevans for den eldre befolkninga i kommunen. Og det skal skje i l\u00f8pet av f\u00e5 dager. Vi savner saksbehandling direkte retta mot eldrer\u00e5det, dvs. mot den eldre befolkninga i kommunen. Manglende involvering av eldrer\u00e5det har ofte blitt tatt opp og p\u00e5pekt. Gjennom etableringen av saksflyt (politisk sekretariat sin oversikt over sakene ordf\u00f8rer har godkjent for fremlegging; eldrer\u00e5det ligger f\u00f8rst i rekken) gis r\u00e5det en mulighet til \u00e5 plukke saker klargjort for politisk behandling selv om administrasjonen ikke automatisk har satt r\u00e5det p\u00e5 behandlingsstigen, men fortsatt skjer det glipper. Eldrer\u00e5det ser for seg at det m\u00e5 etableres et fast punkt i alle saksfremlegg som vurderer saken i et aldersvennlig perspektiv, sml. at det i bygningssaker er innarbeidet praksis \u00e5 se p\u00e5 universell utforming. En slik justering av saksbehandler- rutinene vil kunne bidra til en bedre etterlevelse og lettere sikre kravet om at vi skal involveres i alle saker som ang\u00e5r eldre. UNDER M\u00d8TET Dette er \u00e5pent. Vi m\u00e5 diskutere om og i hvilken grad vi fungerer som et samhandlende organ. Er rutinene under m\u00f8tene tilfredsstillende? Slipper alle medlemmene like godt til? F\u00f8lger vi vanlig m\u00f8teskikk? Leder lederen v\u00e5r m\u00f8tene p\u00e5 en god m\u00e5te? ETTER M\u00d8TENE. Tilbakemeldinger etter vedtak. Hva som skjer med vedtakene r\u00e5det gj\u00f8r, er uklart. R\u00e5dets opplevelse av at vedtak bare blir borte, er med berettigelse p\u00e5pekt flere ganger, uten at det derved forventes gjennomslag for alle v\u00e5re synspunkt. Ved behandling av r\u00e5dets \u00e5rsmelding for 2023 ga kommunestyret i sak 63/24 et oppf\u00f8lingsp\u00e5legg til kommunedirekt\u00f8ren med ordlyden Kommunestyret ber administrasjonen om \u00e5 f\u00f8lge opp de anf\u00f8rslene eldrer\u00e5det kommer med ang\u00e5ende manglende tilbakemeldinger. Saken er visstnok ikke tatt tak i enn\u00e5. R\u00e5det m\u00e5 kanskje selv bringe fram problemstillinga overfor kommunedirekt\u00f8ren? Eldrer\u00e5det skal gi r\u00e5d i saker som ang\u00e5r eldre, og r\u00e5d gis normalt til n\u00e6rmeste beslutningsmyndighet, eller det sendes administrasjonen som saksbehandler en sak for senere fremlegging til politisk behandling, f.eks. reguleringsplaner, men hva skjer etterp\u00e5? Skal r\u00e5det drive etterforskning, eller kan det forventes tilbakemelding fra administrasjonen? \u2013 Uansett m\u00e5 nok eldrer\u00e5det v\u00e6re mer aktivt. I samhandlingsm\u00f8tene, som er politisk sekretariats m\u00f8tepunkt for r\u00e5ds- og utvalgslederne, er det anledning til \u00e5 minne om eldrer\u00e5dets plass og betydning - det er likevel utfordrende \u00e5 etablere gode rutiner for dette TANKER OG IDEER OM \u00c5 F\u00c5 P\u00c5 PLASS ANDRE RUTINER OG PRAKSISER (DELVIS INSPIRERT FRA ANDRE ELDRER\u00c5D) Samarbeid med de andre medvirkningsr\u00e5dene (ungdomsr\u00e5det og r\u00e5det for personer med nedsatt funksjonsevne) kan v\u00e6re aktuelt b\u00e5de for at r\u00e5dene skal bli kjent med hverandres utfordringer, men ogs\u00e5 hvordan r\u00e5dene kan v\u00e6re med \u00e5 p\u00e5virke beslutningene. Erfaringsutveksling med andre eldrer\u00e5d i storbynettet kan indikere at vi har liten egen saksbehandlingskapasitet. Hva om r\u00e5dets leder gis en kontordag p\u00e5 r\u00e5dhuset i forkant av hvert m\u00f8te, eller at r\u00e5det gis en saksbehandlende sekret\u00e6rfunksjon - et sterkere sekretariat som i st\u00f8rre grad kan hjelpe r\u00e5det med gjennomgang av sakene og s\u00e6rlig identifisere utfordringer og problem. Ei annen utfordring er hvordan r\u00e5det selv skal komme i kontakt med m\u00e5lgruppen eldre. I Bergen kommune praktiseres \u00e5pen halvtime i hvert m\u00f8te \u2013 denne omtales i lokalavisene l\u00f8rdagen f\u00f8r m\u00f8tene, og eldrer\u00e5det der har ogs\u00e5 seniorkonferansen, et \u00e5rlig arrangement i samarbeid mellom eldrer\u00e5det i Bergen kommune og h\u00f8gskolen Vestland. Talerett har eldrer\u00e5dets leder eller stedfortreder i kommunestyret og alle hovedutvalgene i saker som ang\u00e5r r\u00e5det etter n\u00e6rmere avtale i hver enkelt sak. Denne muligheten er ikke benyttet og b\u00f8r v\u00e6re noe r\u00e5det ser n\u00e6rmere p\u00e5, kanskje kan ei ordning med \u00absaksordf\u00f8rer\u00bb v\u00e6re veien \u00e5 g\u00e5. Forslag til innstilling. Saken fremmes uten innstilling "
}