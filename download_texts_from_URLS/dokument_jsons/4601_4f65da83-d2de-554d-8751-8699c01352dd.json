{
  "dokument_id": "4f65da83-d2de-554d-8751-8699c01352dd",
  "doc_type": "case_attachment",
  "kommune": 4601,
  "tittel": "Oppf\u00f8lging av forvaltningsrevisjon av barn som p\u00e5r\u00f8rende \u2013 brev fra byr\u00e5d for barnevern, sosiale tjenester og mangfold datert 24. januar 2025",
  "url": "https://bergen.kommune.no/politikere-utvalg/api/fil/bk360/11978852/Oppfolging-av-forvaltningsrevisjon-av-barn-som-parorende-brev-fra-byrad-for-barnevern-sosiale-tjenester-og-mangfold-datert-24-januar-2025",
  "tekst": " BBSM-kommunaldirekt\u00f8rens stab Til Intern korrespondanse Sekretariat for kontrollutvalget (Arbeidssted) V\u00e5r referanse: 2024/192830-3 Saksbehandler: Britt Randi Hjartnes Schj\u00f8dt Fra Dato: 24. januar 2025 Byr\u00e5d for barnevern, sosiale tjenester og mangfold Svar fra byr\u00e5den til kontrollutvalget om status i arbeidet med ivaretakelse av barn som p\u00e5r\u00f8rende i kommunens tjenester Byr\u00e5d for barnevern, sosiale tjenester og mangfold vil, i samr\u00e5d med byr\u00e5d for eldre, helse og omsorg, her rapportere til kontrollutvalget om status i arbeidet med ivaretakelse av barn som p\u00e5r\u00f8rende i kommunens tjenester. I bystyrets vedtak i sak 116/24 heter det: Bystyret ber byr\u00e5det f\u00f8lge opp anbefalingene til tiltak som g\u00e5r fram av forvaltningsrevisjonsrapporten. Merknad Bystyret stiller seg bak revisjonens vurdering om at ansatte i skole og barnehage m\u00e5 sikres kompetanse om oppf\u00f8lging av barn som p\u00e5r\u00f8rende, selv om dette ikke er konkretisert i gjeldende regelverk. Bystyret mener det er s\u00e6rlig viktig \u00e5 f\u00f8lge opp revisjonens anbefalinger om kommunens samhandling slik at s\u00e5rbare barn kan bli tilstrekkelig ivaretatt og fanget opp tidlig i risikosituasjoner. I byr\u00e5denes h\u00f8ringsuttalelse til forvaltningsrevisjonens rapport ga byr\u00e5dene sin tilslutning til revisjonens anbefalinger som et godt grunnlag for videre prioritering av forbedrings- og utviklingstiltak for kommunens ivaretakelse av kommunens arbeid med barn som p\u00e5r\u00f8rende. P\u00e5g\u00e5ende arbeid i 2024 Bystyret satte frist for tilbakerapportering til KU til september 2024. Denne fristen ble utsatt til januar 2025 etter foresp\u00f8rsel fra de to hovedansvarlige byr\u00e5dsavdelingene Byr\u00e5dsavdeling for barnevern, sosiale tjenester og mangfold (BBSM) og Byr\u00e5dsavdeling for eldre, helse og omsorg (BEHO). Bakgrunnen for \u00e5 be om utsettelse var en st\u00f8rre omorganisering i kommunens helhetlige systemarbeid for personer med sammensatte og langvarige hjelpebehov. Dette innebar ansettelse av ny leder i Koordinerende enhet for habilitering og rehabilitering (KE) h\u00f8sten 2024. I denne endringen ble systemansvaret for oppf\u00f8lging av \u00abBarn som p\u00e5r\u00f8rende\u00bb et sentralt element. For \u00e5 sikre en helhetlig og systematisk implementering av anbefalingene har det v\u00e6rt viktig \u00e5 lage en hensiktsmessig organisering. F\u00f8lgende arbeid har v\u00e6rt prioritert i 2024: Byr\u00e5det behandlet i m\u00f8te 29. februar 2024 sak om organisering av KE sammen med kommunens barnekoordinatorer. Byr\u00e5det besluttet \u00e5 flytte KE til Etat for barn og familie i Byr\u00e5dsavdeling for barnevern, sosiale tjenester og mangfold, med egen avdelingsleder. Videre ble det besluttet at styringsgruppen skulle best\u00e5 av kommunaldirekt\u00f8rene for BBSM, Byr\u00e5dsavdeling for barnehage og skole (BBS) og BEHO. Vedtaket ble sett som et f\u00f8rste skritt for \u00e5 legge til rette for bedre samarbeid rundt innbyggere som trenger hjelp. I forbindelse med arbeidet med \u00e5 f\u00f8lge opp forvaltningsrapporten om barn som p\u00e5r\u00f8rende, ble det vurdert som hensiktsmessig at ogs\u00e5 dette oppdraget ble lagt til KE. Det \u00e5 formelt plassere systemarbeidet knyttet til barn som p\u00e5r\u00f8rende i KE har v\u00e6rt gjort gjennom flere beslutningstrinn utover i 2024: F\u00f8rst ble det \u00e5 utrede plassering av ansvaret omtalt i \u00e5rsoppdrag til Etat for barn og familie. Deretter ble ansvarsplassering besluttet i styringsgruppen for KE. Et nytt og utvidet mandat for KE sitt arbeid ble vedtatt i styringsgruppen 16. desember 2024, der arbeidet rundt barn som p\u00e5r\u00f8rende ogs\u00e5 er inkludert. Gjennom \u00e5ret har det, ogs\u00e5 parallelt med omorganisering og rekruttering i KE i 2024, v\u00e6rt arbeidet med barn som p\u00e5r\u00f8rende i flere av kommunens etater. Arbeidet har v\u00e6rt til dels rettet spesifikt mot barn som p\u00e5r\u00f8rende, men ogs\u00e5 best\u00e5tt generelt av p\u00e5r\u00f8rendearbeid uavhengig av alder, samt p\u00e5r\u00f8rendearbeid rettet mot den voksne og eldre befolkningen. Konkret er det: \u2022 Innf\u00f8rt barneansvarlig i tjenestene \u2022 V\u00e6rt jobbet med \u00e5 identifisere og komme i kontakt med p\u00e5r\u00f8rende \u2022 Blitt gjennomf\u00f8rt oppl\u00e6ring og oppf\u00f8lging av prosedyrer gjennom fagdager, nettverksm\u00f8ter og p\u00e5r\u00f8rendeunders\u00f8kelse, og samarbeid generelt. Kommunens eksterne samarbeid i helsefellesskapet og deltakelse i kommunenettverket til BarnsBeste vil bli videref\u00f8rt som en del av kommunens arbeid med barn som p\u00e5r\u00f8rende. Bystyrets merknad om at ansatte i skole og barnehage m\u00e5 sikres kompetanse om oppf\u00f8lging av barn som p\u00e5r\u00f8rende vil f\u00f8lges opp gjennom utviklingsarbeidet som skal foreg\u00e5 vinter/v\u00e5r 2025. Det er i denne sammenhengen viktig \u00e5 trekke frem at kommunaldirekt\u00f8r i BBS er en del av styringsgruppen til KE, som n\u00e5 har samordningsansvaret for kommunens arbeid med dette temaet. Arbeid i 2025. Etablere systemansvar for barn som p\u00e5r\u00f8rende i KE. Leder for KE har n\u00e5 satt i gang et implementeringsarbeid som er organisert som et prosjekt med midler fra Helsedirektoratet. Arbeidet skal foreg\u00e5 fram mot h\u00f8sten 2025. Arbeidet bygger videre p\u00e5 det solide grunnlaget for arbeid med barn som p\u00e5r\u00f8rende som allerede er utviklet i Bergen kommune knyttet til system, organisering, kompetanse og erfaring. Prioriterte tiltak og leveranser i prosjektperioden tar utgangspunkt i anbefalinger fra Deloittes forvaltningsrevisjon. Prosjektet skal s\u00f8rge for at KE kommer i gang med sine oppgaver, dernest at kommunen p\u00e5 kort og lang sikt f\u00e5r b\u00e6rekraftige og kvalitetssikrede system og rutiner for arbeidet med barn som p\u00e5r\u00f8rende. Til slutt skal arbeidet sikre gode samarbeidsstrukturer, og system for r\u00e5d og veiledning av ansatte samt vedlikehold av deres kompetanse. Ved prosjektets utgang skal roller og ansvar for kommunens ivaretakelse av barn som p\u00e5r\u00f8rende p\u00e5 system-, tjeneste- og individniv\u00e5 v\u00e6re tydelig beskrevet og implementert i tjenestene. Med utgangspunkt i anbefalinger fra Deloittes forvaltningsrevisjon prioriteres f\u00f8lgene tiltak: 1. Revidere tverretatlig prosedyre. Revidere og ferdigstille prosedyren som er gjeldende for samtlige etater, deriblant etat for skole, barnehage og PPT. 2. Utarbeide en informasjonsstrategi. Det skal arbeides for at innbyggere og tjenesteytere har tilgang til relevant, forst\u00e5elig og tilgjengelig informasjon gjennom brosjyrer, nettsteder og andre kanaler. 3. E-l\u00e6ring og kompetanseplan. Arbeide med en plan for oppl\u00e6ring og kompetanseutvikling for barneansvarlige og ledere i etatene. Dette skal legge grunnlaget for kontinuerlig l\u00e6ring og utvikling i etatene. For \u00e5 sikre medvirkning og forankring hos alle tjenester som arbeider med barn som p\u00e5r\u00f8rende, skal det tverretatlige samarbeidsteamet reetableres. I tr\u00e5d med Deloittes anbefaling om \u00e5 knytte et tettere samarbeid mot skole- og barnehagesektoren vil representanter fra de tre etatene i BBS (barnehage, skole og spesialpedagogiske tjenester) inng\u00e5 i det videre arbeidet i det tverretatlige samarbeidsteamet sammen med representanter fra etatene i BBSM og BEHO. Etatene har allerede meldt inn sine ressurspersoner til dette teamet. Koordinerende enhet vil ha en fasiliterende og koordinerende rolle i teamet for \u00e5 sikre kontinuitet i arbeidet. Deloitte peker p\u00e5 at det er viktig \u00e5 sikre at erfaringer fra barn som er eller har v\u00e6rt p\u00e5r\u00f8rende blir tatt med i evaluerings- og utviklingsarbeidet knyttet til kommunens oppf\u00f8lging av barn som p\u00e5r\u00f8rende. Samarbeidsteamet er derfor allerede blitt styrket med representasjon fra en erfaringskonsulent. Til slutt kan det nevens at det planlegges en heldags samling for alle barneansvarlige i l\u00f8pet av v\u00e5ren 2025. Samlingen har som m\u00e5l \u00e5 tydeliggj\u00f8re de barneansvarliges roller og ansvar, og gi kunnskapsoppdatering og mulighet til \u00e5 dele erfaringer for \u00e5 sikre best mulig kompetanse blant dem som til enhver tid innehar denne rollen. Med hilsen Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. "
}