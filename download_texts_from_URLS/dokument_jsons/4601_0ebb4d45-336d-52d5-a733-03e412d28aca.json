{
  "dokument_id": "0ebb4d45-336d-52d5-a733-03e412d28aca",
  "doc_type": "case_presentation",
  "kommune": 4601,
  "tittel": "Fana. Gnr. 40, Bnr. 354, S\u00e6tervegen, planID 66320000. Sluttbehandling av detaljregulering",
  "url": "https://bergen.kommune.no/politikere-utvalg/api/fil/bk360/12574972/Framstilling-Fana-Gnr-40-Bnr-354-Saetervegen-planID-66320000-Sluttbehandling-av-detaljregulering",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/56649-101 Fana. Gnr. 40, Bnr. 354, S\u00e6tervegen, planID 66320000. Sluttbehandling av detaljregulering Hva saken gjelder: Sweco Architects foresl\u00e5r p\u00e5 vegne av Webu AS detaljregulering for et omr\u00e5de p\u00e5 Skjold i Fana bydel (figur 1 og 2). Intensjonen med planforslaget er \u00e5 rive eksisterende tomannsbolig og garasje, og etablere konsentrert sm\u00e5husbebyggelse i form av \u00e5tte rekkehus fordelt p\u00e5 to bygningskropper. Figur 1 og 2. Planomr\u00e5det Viktige tema i planprosessen har v\u00e6rt volum, byggeh\u00f8yder, terrengtilpasning, renovasjon, parkering, tverrforbindelser, stedstilpasning, trafikksikkerhet og utbyggingsavtale for utbedring av Hjortevegen. Planomr\u00e5det Planomr\u00e5det ligger sentralt p\u00e5 Skjold, og er ett av fire planforslag som er under arbeid (figur 3, tabell 1). En tilgrensende plan, detaljregulering for Fana. Gnr. 40 Bnr. 531 mfl., Hjortevegen (planID 65700000) ble vedtatt av bystyret den 02.10.2024. 1 Plan Status Ca. antall boenheter 66320000 Foreliggende planforslag 8 70040000 2. gangs behandling hos PBE 76 70090000 Forberedelse til politisk sluttbehandling 24 65700000 Vedtatt 02.10.2024 8 66100000 Offentlig ettersyn i 2020 34 Figur 3. Planer i arbeid. Foreliggende plan markert i r\u00f8dt. Tabell 1. Planer under arbeid Det er i tillegg gitt rammetillatelse til oppf\u00f8ring av en boligblokk med 8 boenheter i S\u00e6tervegen 7. Innholdet i planforslaget Planomr\u00e5det best\u00e5r av en horisontaldelt tomannsbolig fra 1954, med tilh\u00f8rende garasje-, terrasse- og hageanlegg som forutsettes revet (figur 4). Ny bebyggelse er foresl\u00e5tt med et bruksareal p\u00e5 omtrent 1400 m2 inkludert parkering for bil og sykkel. Bebyggelsen er delt inn i to boligrekker med ulik st\u00f8rrelse (figur 5). Den s\u00f8rligste rekken (hus B) best\u00e5r av tre enheter i rekke og den nordligste best\u00e5r av fem enheter i rekke (hus A). Seks av boligene er gitt en h\u00f8yde p\u00e5 tre etasjer, hvor \u00f8verste etasje har et moderne saltak. De to ende-enhetene i nord og s\u00f8r er p\u00e5 to etasjer og skal ha flatt tak, med mulighet for takterrasse og en liten loftstue. Figur 4. Eksisterende bebyggelse Figur 5. Planlagt bebyggelse Boligenes fasade skal i hovedsak oppf\u00f8res i naturmaterialer. Fasaden skal best\u00e5 av minimum to fargenyanser/paneltyper for \u00e5 skape variasjon. Bebyggelsen skal fremst\u00e5 som fem eller f\u00e6rre volum ved hjelp av saksing av bygningskroppen, ulike knekkpunkt p\u00e5 m\u00f8nene og ulik farge/panelbruk. 2 Figur 6. Illustrasjon av ny bebyggelse Forslagsstiller skriver i planbeskrivelsen at det er valgt smale akser (fasadebredder) for \u00e5 kunne lage bygg over tre plan uten at de blir s\u00e5 store at de utelukker familier med middels inntekt. Boligene er p\u00e5 ca. 130 m2 som gj\u00f8r at de kommer i et fornuftig prissjikt, og dermed f\u00e5r en mer sosial markedstiln\u00e6rming. Parkeringsdekningen for bil ligger i nedre del av bestemmelsene til KPA, med en dekningsgrad p\u00e5 0,7 plasser per 100 m2 BRA bolig. Det er totalt 7 parkeringsplasser, hvor av 6 av disse (inkludert HC) plasseres i parkeringskjeller. Den siste plassen er lagt utend\u00f8rs ved innkj\u00f8ring til kjeller og vil fungere som gjesteparkering. I parkeringsgarasjen finnes ogs\u00e5 sykkelparkering til 30 sykler. Overordnede f\u00f8ringer Omr\u00e5det er avsatt til byfortettingssone (sone 2) i kommuneplanens arealdel (KPA 2018). Plan- og bygningsetaten igangsatte i 2020 arbeid med en overordnet steds- og trafikkanalyse for Skjold. I prosessen ble det gjennomf\u00f8rt m\u00f8ter og befaringer med representanter fra naboer, skoler, barnehager i n\u00e6romr\u00e5det, samt offentlige h\u00f8ringsinstanser. Steds- og trafikkanalysen skal ligge til grunn for fremtidige detaljreguleringer p\u00e5 Skjold. I den overordnede stedsanalysen for Skjold er det anbefalt fire byggesoner basert p\u00e5 gangavstand til Skjold bybanestopp, tilpasset terrengniv\u00e5er og bygninger. Planomr\u00e5det ligger i sone B, som anbefales for lavblokker med innslag av blant annet rekkehus. Medvirkning og prosess Planarbeidet ble startet opp i 2019, med h\u00f8ring og offentlig ettersyn av planforslaget i perioden 21.05.2022-05.07.2022. Det kom inn 12 private merknader og 9 uttalelser fra h\u00f8ringsinstanser. Disse er oppsummert og kommentert av forslagsstiller i merknads- og endringsskjema datert 26.11.2024. I uttalelsene og merknadene blir det i hovedtrekk pekt p\u00e5 f\u00f8lgende: - Forholdet til overordnet steds- og trafikkanalyse for Skjoldomr\u00e5det: Fortetting p\u00e5 Skjold er belastende, Skjold har n\u00e5dd bristepunktet for ny utbygging, trafikken de siste \u00e5rene har \u00f8kt voldsomt. - Trafikksikkerhet og utbedring av Hjortevegen: \u00d8kt trafikk fra dette prosjektet m\u00e5 ses i sammenheng med andre planlagte prosjekter i Hjortevegen, negativ til at regulert l\u00f8sning legger beslag p\u00e5 eiendom, myke trafikanter m\u00e5 hensyntas, kj\u00f8rebanebredden m\u00e5 \u00f8kes, tilbakemeldinger til bestemmelser om vegareal og rekkef\u00f8lgekrav. - Byggeh\u00f8yder og tilpasning til nabobebyggelse: Byggeh\u00f8yden b\u00f8r reduseres, takterrasser gir innsyn, solforholdene vil forringes. 3 - Bokvalitet og uteoppholdsareal: St\u00f8tter fagetatens vurdering om at minimum aksebredde sikres i bestemmelsene, det m\u00e5 sikres tilbud til de ulike aldersgruppene. - Naturmangfold: Det er observert hjort, r\u00f8dlistede fugler og pinnsvin i omr\u00e5det, det ligger b\u00f8k og furu i planomr\u00e5det, gr\u00f8nne korridorer og kollen m\u00e5 bevares, feil og mangelfulle opplysninger om naturmangfold. - Parkering: B\u00f8r ligge p\u00e5 minstekravet i KPA, stiller sp\u00f8rsm\u00e5l ved om sykkelparkering i henhold til minimumskrav er tilstrekkelig. Det er gjort f\u00f8lgende endringer i planforslaget etter offentlig ettersyn: - Det er sikret i bestemmelsene at i mellomrom mellom byggene i \u00f8st, der det er trapp opp til felles uteareal, skal det trappes av murer slik at disse har maksimal h\u00f8yde p\u00e5 1,5 meter per avtrapping. Det skal beplantes mellom murene. - Bestemmelser om st\u00f8v og st\u00f8y i anleggsperioden er lagt inn. - Minimum aksebredde er sikret i bestemmelsene. Begrensede h\u00f8ringer Etter offentlig ettersyn er det foretatt to begrensede h\u00f8ringer. Den f\u00f8rste begrensede h\u00f8ringen ble gjennomf\u00f8rt i perioden 19.04.2023-22.05.2023 sammen med naboplan Fana, Gnr. 40, Bnr. 531 mfl., Hjortevegen (planID 65700000, vedtatt 02.10.2024). Hovedtema var: - Endret vegbredde, utforming og siktsoner for regulert gang- og sykkelveg i Hjortevegen og Dyrhaugen. Endring i bestemmelser knyttet til opparbeidelse slik at rekkef\u00f8lgekrav kan innfris gjennom utbyggingsavtale med Bergen kommune. - Mindre endringer i takform for \u00e5 redusere skygge p\u00e5 naboeiendommer, og bestemmelser som sikrer at det ikke er tillatt med takopplett. Det kom inn 5 private merknader og 4 uttalelser fra h\u00f8ringsinstanser til denne. Naboer poengterer at trafikksikkerheten for barn og unge fremdeles er d\u00e5rlig, stiller sp\u00f8rsm\u00e5l ved trafikksikkerhet og st\u00f8y i anleggsperioder, og er negative til at foresl\u00e5tt endring f\u00f8rer til inngrep p\u00e5 deres eiendommer. Naboer er ogs\u00e5 bekymret for innsyn fra ny bebyggelse, og mener bebyggelsen p\u00e5 tilpasses bedre til eksisterende boliger. Den andre begrensede h\u00f8ringen ble gjennomf\u00f8rt i perioden 15.02.2024-07.03.2024 sammen med naboplan Fana, Gnr. 40, Bnr. 531 mfl., Hjortevegen (planID 65700000, vedtatt 02.10.2024). Hovedtema var: - Plangrensen ble utvidet for \u00e5 sikre opparbeiding av offentlige samferdselsform\u00e5l i krysset Hjortevegen/Skjoldst\u00f8len, i samsvar med vegarealet til plansak Fana, Gnr. 40, Bnr. 533 mfl., Hjortevegen. Det kom inn 2 private merknader og 1 uttalelse fra h\u00f8ringsinstanser i den andre h\u00f8ringen. Skjold senter er negativ til at foresl\u00e5tt areal til gang- og sykkelveg vil legge beslag p\u00e5 areal p\u00e5 deres eiendom. Bymilj\u00f8etaten, som vegeier, er positiv til endringene som er gjort. Dette er tema som kun ber\u00f8rte plan 65700000. Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. Byggeh\u00f8yder og utforming Til offentlig ettersyn p\u00e5pekte PBE at foresl\u00e5tt bebyggelse vil ta ettermiddags- og kveldssolen p\u00e5 uteoppholdsarealet til eiendommene Hjortevegen 9, 13A og 13B i mai og juni. PBE vurderte at foresl\u00e5tt bebyggelse medf\u00f8rte uforholdsmessig store ulemper for disse naboeiendommene, og at det m\u00e5tte gj\u00f8res grep for \u00e5 redusere ulempene f\u00f8r sluttbehandling. Samtidig godtok PBE foresl\u00e5tt byggeh\u00f8yde p\u00e5 maksimalt tre etasjer. Etter offentlig ettersyn 4 har forslagsstiller endret takform for \u00e5 redusere naboulempene noe. PBE vurderer at endringene er sv\u00e6rt begrenset, men at foresl\u00e5tte grep er tilstrekkelig. Det er sikret flere bestemmelser om arkitektur og utforming av byggene. PBE vurderer at foresl\u00e5tt bebyggelse er godt tilpasset nabolaget b\u00e5de i h\u00f8yder og utforming. Bokvalitet og aksebredde Aksebredden p\u00e5 rekkehusbebyggelsen har v\u00e6rt et tema gjennom planprosessen. PBE har i utgangspunktet anbefalt en aksebredde p\u00e5 seks meter, lik tilbakemeldingen som ble gitt i naboplan Fana, Gnr. 40, Bnr. 531 mfl., Hjortevegen (plan 65700000). Til offentlig ettersyn la PBE til grunn at foresl\u00e5tt aksebredde i planforslaget var \u00f8kt fra 4,0 til 4,4 meter, og var positive til dette. I den begrensede h\u00f8ringen i 2023 var det sikret aksebredde p\u00e5 minimum 4,2 meter. Dette er n\u00e5 \u00f8kt til 4,3, og forslagsstiller har oppgitt at de ikke klarer \u00e5 oppn\u00e5 4,4 meters aksebredde p\u00e5 grunn av byggegrensen. PBE vurderer at det er uheldig med en aksebredde p\u00e5 kun 4,3 meter, men p\u00e5 bakgrunn av tidligere akseptert aksebredde til offentlig ettersyn som kun er 10 cm mindre enn til sluttbehandling vil PBE anbefale planforslaget slik det foreligger. Trafikale forhold Etter vedtak av naboplanen Fana, Gnr. 40, Bnr. 531 mfl., Hjortevegen (planID 65700000) i bystyret 02.10.2024, har planomr\u00e5det i foreliggende plan blitt innsnevret. Regulering av den kommunale kj\u00f8revegen Hjortevegen inng\u00e5r ikke lenger i planforslaget da dette ble regulert gjennom den vedtatte naboplanen. Det er i hovedsak stilt likelydende rekkef\u00f8lgekrav som i plan 65700000. Bystyret vedtok \u00e5 endre rekkef\u00f8lgekravet i plan 65700000 fra \u00e5 gjelde f\u00f8r igangsettingstillatelse til f\u00f8r midlertidig brukstillatelse/ferdigattest. PBE vurderer at ved \u00e5 utsette rekkef\u00f8lgekrav til brukstillatelse, kan en risikere at utbygger g\u00e5r konkurs f\u00f8r brukstillatelse er gitt. Det er ogs\u00e5 en risiko at det blir gitt dispensasjon n\u00e5r det s\u00f8kes om brukstillatelse. I begge tilfeller vil kommunen m\u00e5tte betale utbyggers andel av kostnaden. PBE opprettholder derfor anbefalingen om \u00e5 knytte rekkef\u00f8lgekravet til f\u00f8r igangsettingstillatelse. Konklusjon PBE slutter seg til hovedform\u00e5let bolig og det planfaglige grepet i planforslaget. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Plan- og bygningsetaten anbefaler f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Fana. Gnr. 40, Bnr. 354, S\u00e6tervegen, arealplan-ID 66320000 vist p\u00e5 plankart, sist datert 30.10.2024 b. Tilh\u00f8rende reguleringsbestemmelser, sist datert 26.11.2024 \u00d8konomiske konsekvenser: Vedtak av reguleringsplanen har ingen direkte \u00f8konomiske konsekvenser for Bergen kommune. Byr\u00e5dets vurdering og anbefaling/konklusjon: Byr\u00e5det er positiv til planforslaget sitt hovedgrep og hovedform\u00e5l og anser omr\u00e5det til \u00e5 v\u00e6re godt egnet til fortetting. Planomr\u00e5det ligger i n\u00e6rheten av bybanestopp, i kort sykkelavstand til bydelssenter og i gangavstand til viktige m\u00e5lpunkt i hverdagen som skole, barnehage, idrett og dagligvarebutikk. 5 Behovet for flere boliger i Bergen er stort, og byr\u00e5det har derfor i sin politiske plattform forpliktet seg til \u00e5 jobbe for regulering og bygging av flere boliger. Byr\u00e5det er s\u00e6rlig opptatt av \u00e5 legge til rette for familieboliger og \u00e5 utvikle gode bomilj\u00f8 i alle bydelene. Byr\u00e5det stiller seg i hovedsak bak plan- og bygningsetaten sine vurderinger, men vil kommentere noen forhold utdypende. Bokvalitet Byr\u00e5det er opptatt av at boligene som blir bygget i Bergen skal ha gode kvaliteter, b\u00e5de inne i og utenfor boligen. Det er ogs\u00e5 viktig at boligene f\u00e5r en utforming som gj\u00f8r de attraktive for barnefamilier og at det blir mulig for disse familiene \u00e5 bli boende der over lengre tid. Prosjektet er foresl\u00e5tt med aksebredde (fasadebredde) p\u00e5 minimum 4,3 meter, noe PBE vurderer \u00e5 v\u00e6re uheldig. Byr\u00e5det kan v\u00e6re enige med PBE om at for smale aksebredder kan p\u00e5virke bokvaliteten inne i boligene. Forslagsstiller har redegjort for at det ikke vil v\u00e6re mulig \u00e5 oppn\u00e5 mer enn 4,3 meters aksebredde p\u00e5 grunn av byggegrensene. Samtidig kan det vises til at alle boligene f\u00e5r godt med lysinnslipp og utsyn mot uteomr\u00e5dene, samt privat markterrasse og balkong. I tillegg til dette vil de to enhetene p\u00e5 to etasjer opparbeides med takterrasser. Byr\u00e5det mener det er positivt at det n\u00e5 foresl\u00e5s rekkehus i et omr\u00e5de som er preget av flere etablerte og planlagte blokkprosjekter. Dette gj\u00f8r foresl\u00e5tt bebyggelse mer stedstilpasset, og mer attraktiv for barnefamilier. At boligene vil v\u00e6re p\u00e5 rundt 130 m2 bidrar ogs\u00e5 til at prosjektet blir tilgjengelig for en st\u00f8rre kj\u00f8pergruppe. Byr\u00e5det vurderer derfor at foresl\u00e5tt rekkehusprosjekt innehar tilstrekkelige kvaliteter som veier opp for at aksebreddene er noe smale. Arkitektur/estetikk Byr\u00e5det \u00f8nsker \u00e5 skape en vakker by, der det blir lagt vekt p\u00e5 kulturhistorisk og stedstilpasset arkitektur som tar vare p\u00e5 Bergens s\u00e6rpreg. Det er i bestemmelsene (\u00a7 2.3) sikret at ny boligbebyggelse skal oppf\u00f8res med fasader i naturmaterialer som trespon, trekledning og tegl. Fasadene skal best\u00e5 av minimum to materialer for \u00e5 skape variasjon. Bebyggelsen skal fremst\u00e5 som fem volum som bygges sammen i to rekker med henholdsvis 3 og 5 boenheter. Disse fem volumene skal defineres med horisontale og vertikale sprang i oppbyggingen. For \u00e5 dempe h\u00f8yden skal det v\u00e6re minimum ett bytte av material vertikalt i volumene. Det skal unng\u00e5s bruk av reflekterende fasadematerialer. Det er ogs\u00e5 sikret at bebyggelsen skal ha saltak. Minimum takvinkel skal v\u00e6re 15 grader (\u00a7 3.1.2.i.). Byr\u00e5det ser at intensjonen bak bestemmelsene \u00a7 2.3 er \u00e5 sikre variasjon, og at bebyggelsen skal tilpasse seg typologien i omr\u00e5det, noe byr\u00e5det st\u00f8tter. Samtidig mener byr\u00e5det at den delen av bestemmelsen som omhandler antall volum er uklar og kan v\u00e6re vanskelig \u00e5 forst\u00e5. Byr\u00e5det foresl\u00e5r derfor at \u00a7 2.3 endres til f\u00f8lgende, med ny tekst markert i r\u00f8dt: \u00a7 2.3 Ny boligbebyggelse skal oppf\u00f8res med fasader i naturmaterialer som trespon, trekledning og tegl. Fasadene skal best\u00e5 av minimum to materialer for \u00e5 skape variasjon. Bebyggelsen skal fremst\u00e5 som fem volum som bygges sammen i to rekker med hhv. 3 og 5 boenheter. Disse fem volumene skal defineres med horisontale og vertikale sprang i oppbyggingen. Bebyggelsen skal etableres i to rekker med henholdsvis tre og fem boenheter. Volumene i rekkene skal ha horisontale og vertikale sprang i oppbyggingen. For \u00e5 dempe h\u00f8yden skal det v\u00e6re et minimum et bytte av material vertikalt i volumene. Det skal unng\u00e5s bruk av reflekterende fasadematerialer. 6 Byr\u00e5det mener det er positivt at det er innarbeidet bestemmelser som sikrer planforslagets tilpasning til nabolaget og den eksisterende trehusbebyggelsen i omr\u00e5det. B\u00e5de byggeh\u00f8yder, takform, bygningsform, uteoppholdsarealer, beplantning, materialbruk og fargebruk gj\u00f8r prosjektet stedstilpasset med god funksjonell og arkitektonisk helhetsvirkning i samsvar med eksisterende omgivelser. Trafikale forhold Den kommunale vegen Hjortevegen ligger mellom to hovedveger (Fanavegen og Apeltunvegen) og har derfor en del gjennomgangstrafikk i tillegg til \u00e5 v\u00e6re skoleveg. Byr\u00e5det er opptatt av at barn og unge skal ha en god og trafikksikker veg til skole og fritidsaktiviteter, og er kjent med at beboere i omr\u00e5det er bekymret for trafikksikkerheten til g\u00e5ende og syklende. Den kommunale vegen Hjortevegen ble regulert gjennom detaljregulering for Fana, Gnr. 40, Bnr. 531 mfl., Hjortevegen (planID 65700000, vedtatt 02.10.2024), med 2,5 meter fortau langs s\u00f8rsiden, 6 meter veibredde, 0,5 meter til rabatt/rekkverk, og 3,5 meter gang- og sykkelveg langs nordsiden. Alle planforslag i omr\u00e5det skal sammen bidra til denne opprustningen, med ny gang- og sykkelveg og nye kryssl\u00f8sninger. Det er stilt rekkef\u00f8lgekrav til at tiltakene enten skal opparbeides eller v\u00e6re sikret opparbeidet gjennom en utbyggingsavtale, og vist til plan 65700000). Byr\u00e5det vurderte i behandlingen av plan 65700000 at det det var uheldig at etablering av ny gang- og sykkelveg vil medf\u00f8re ulemper for flere tilgrensende eiendommer samt for Spar- butikken p\u00e5 Skjold, men at det var viktig med tiltak som forbedret trafikksikkerheten for de mange barn og unge som bruker vegen i dag, og vil bruke den i fremtiden. Det er viktige m\u00e5lpunkt (skoler, barnehage, idrettsanlegg) b\u00e5de i Fanavegen og Apeltunvegen, og Hjortevegen spiller en sentral rolle som bindeledd, b\u00e5de for g\u00e5ende og syklende. Den p\u00e5g\u00e5ende transformasjonen fremskynder ogs\u00e5 behovet for bedre tilgjengelighet og mer trafikksikre l\u00f8sninger enn det som finnes i dag. I bystyrets behandling av plan 65700000 ble tidspunktet for rekkef\u00f8lgekravet knyttet til Hjortevegen endret fra \u00e5 gjelde f\u00f8r igangsettingstillatelse til f\u00f8r midlertidig brukstillatelse/ferdigattest. Dette styrer n\u00e5r utbygger inng\u00e5r en utbyggingsavtale og betaler sin andel. PBE har frar\u00e5det en endring fra igangsettingstillatelse til f\u00f8r midlertidig brukstillatelse/ferdigattest i b\u00e5de plan 65700000 og i foreliggende planforslag. Dette grunnet \u00f8kt risiko for at kommunen vil m\u00e5tte betale utbyggers andel av kostnaden ved en eventuell konkurs. Byr\u00e5det \u00f8nsker ikke \u00e5 p\u00e5f\u00f8re kommunen un\u00f8dig \u00f8konomisk risiko, og anser det heller ikke som uforholdsmessig at utbygger m\u00e5 betale inn sin andel f\u00f8r igangsettingstillatelse, noe som er vanlig praksis. Byr\u00e5det anbefaler derfor at rekkef\u00f8lgekravet ikke endres. Parkering Riktig parkeringsdekning i nye boligprosjekter er viktig for \u00e5 \u00f8ke prosjektets attraktivitet, \u00f8ke tilgjengeligheten og redusere fremmedparkering. I tidligfasen av planarbeidet ble det foresl\u00e5tt en sv\u00e6rt lav parkeringsdekning i prosjektet. I prosessen ble det tydelig at en parkeringsdekning med kun to biloppstillingsplasser var krevende, s\u00e6rlig av hensyn til fremmedparkering. Parkeringsdekningen er \u00f8kt, men ligger i nedre del av bestemmelsene til KPA (0,6-1,2 plasser i byfortettingssonen), med en dekningsgrad p\u00e5 0,7 plasser per 100 m2 BRA bolig. Dette utgj\u00f8r totalt 7 parkeringsplasser, hvor av 6 av disse (inkludert HC) plasseres i parkeringskjeller og den siste plassen er lagt utend\u00f8rs ved innkj\u00f8ring til kjeller og vil fungere som gjesteparkering. 7 Byr\u00e5det er positiv til at parkeringsdekningen i prosjektet har \u00f8kt etter offentlig ettersyn, og er n\u00e5 i innenfor kravet i KPA 2018 for byfortettingssonen. Planomr\u00e5det har en sentral lokalisering, med n\u00e6rhet til bybane og sykkelvegnett, og kan t\u00e5le en noe lavere parkeringsdekning. Byr\u00e5det st\u00f8tter derfor foresl\u00e5tt parkeringsdekning. Konklusjon Byr\u00e5det er positiv til at det legges opp til en sk\u00e5nsom fortetting med stedstilpasset bebyggelse n\u00e6r bybanestoppet p\u00e5 Skjold. Prosjektet har flere gode kvaliteter og byr\u00e5det anbefaler derfor bystyret \u00e5 vedta planforslaget. Begrunnelse for framleggelse til bystyret: I henhold til plan- og bygningsloven \u00a7 3-3, andre ledd, ligger det til bystyret selv \u00e5 vedta reguleringsplan, jf. \u00a7 12-12. Utvalg for milj\u00f8 og byutvikling skal avgi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Fana. Gnr. 40, Bnr. 354, S\u00e6tervegen, arealplan-ID 66320000 vist p\u00e5 plankart, sist datert 30.10.2024 b. Tilh\u00f8rende reguleringsbestemmelser, sist datert 26.11.2024 med f\u00f8lgende endringer: i. \u00a7 2.3 endres til f\u00f8lgende: \u00abNy boligbebyggelse skal oppf\u00f8res med fasader i naturmaterialer som trespon, trekledning og tegl. Fasadene skal best\u00e5 av minimum to materialer for \u00e5 skape variasjon. Bebyggelsen skal etableres i to rekker med henholdsvis tre og fem boenheter. Volumene i rekkene skal ha horisontale og vertikale sprang i oppbyggingen. For \u00e5 dempe h\u00f8yden skal det v\u00e6re et minimum et bytte av material vertikalt i volumene. Det skal unng\u00e5s bruk av reflekterende fasadematerialer\u00bb. Dato: 6. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 19.12.2024 med f\u00f8lgende vedlegg: Plankart datert 30.10.2024 Reguleringsbestemmelser datert 26.11.2024 Planbeskrivelse datert 26.11.2024 Merknadsskjema datert 26.11.2024 Illustrasjonsplan datert 05.11.2024 Illustrasjonsprosjekt datert 29.05.2024 Snitt datert 28.05.2024 Sol- og skyggeillustrasjoner datert 28.05.2024 Lengde- og tverrprofiler offentlig veg datert 25.09.2023 Lengde- og tverrprofiler privat veg datert 20.12.2019 ROS-analyse datert 16.05.2024 VA-rammeplan datert 05.07.2023 VA vedlegg datert 24.06.2019 Uttalelse fra Bergen vann datert 29.08.2023 8 Kulturminnedokumentasjon datert 01.06.2022 Uttalelse fra Byantikvaren datert 01.06.2022 Renovasjonsteknisk plan datert 29.09.2020 Uttalelse fra BIR datert 29.09.2020 Trafikknotat datert 27.05.2024 Klimagassberegninger datert 23.10.2024 Klimanorm datert 21.10.2024 Stedsanalyse datert 22.01.2024 9 "
}