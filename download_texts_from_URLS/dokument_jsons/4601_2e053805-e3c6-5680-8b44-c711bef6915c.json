{
  "dokument_id": "2e053805-e3c6-5680-8b44-c711bef6915c",
  "doc_type": "case_attachment",
  "kommune": 4601,
  "tittel": "Fagnotat, datert 19.07.2024. ",
  "url": "https://bergen.kommune.no/politikere-utvalg/api/fil/bk360/10755382/Fagnotat-datert-19-07-2024-",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2023/257537-9 (Arbeidssted) Saksbehandler: Torhild Haanes Hovland Dato: 19. juli 2024 Fra Bymilj\u00f8etaten Fagnotat fra Bymilj\u00f8etaten datert 19.07.2024. Trolljeger AS - S\u00f8knad om redusert leiepris for bruk av Fl\u00f8ysletten og Byfjellene 2024. Hva saken gjelder: Bymilj\u00f8etaten mottok 04.06.2024 s\u00f8knad om redusert pris for leie av Fl\u00f8ysletten og omr\u00e5dene rundt til l\u00f8pet Trolljegerpr\u00f8ven, jf. vedlegg. Det s\u00f8kes om redusert leiepris for perioden 26. august til 23. september 2024. Dette omfatter ogs\u00e5 tid for rigging og demontering. Bymilj\u00f8etaten vurderer det slik at saken ligger utenfor etatens gjeldende fagfullmakter \u00e5 avgj\u00f8re, og l\u00f8fter den derfor for beslutning. Fagetatens vurdering: Trolljeger AS er et privat aksjeselskap som driver treningssenter, samt arrangerer l\u00f8p og andre sportsarrangement. Trolljegerpr\u00f8ven er et terrenghinderl\u00f8p som gjennomf\u00f8res flere steder i Norge. Hinderl\u00f8pet er designet for \u00e5 v\u00e6re utfordrende for b\u00e5de styrke og kondisjon, men ogs\u00e5 for \u00e5 gi en unik opplevelse. Trolljeger AS har s\u00f8kt om gjennomf\u00f8ring av Trolljegerpr\u00f8ven 14. og 15. september 2024. Inkludert rigging og demontering \u00f8nsker Trolljeger \u00e5 leie Fl\u00f8ysletten og omr\u00e5dene rundt i perioden fra 26. august til 23. september 2024. Det tas billettinntekt og arrangementet fremmer kommersielle interesser. L\u00f8pet/arrangementet er derfor i henhold til Regelverk for bruk av kommunale parker, friomr\u00e5de, byfjell og byrom til arrangement m.m. et kommersielt arrangement, og det skal betales leie for arrangementer av denne karakter. Leieprisen i 2024 (vedtatt av Bergen bystyre) er kr 10 580,- per dag. Leie skal ogs\u00e5 betales for dager som g\u00e5r med til rigging og demontering. Dette vil for arrang\u00f8r utgj\u00f8re kr 306 820,- i leiekostnader. Byr\u00e5det behandlet i m\u00f8te 18.04.2024, sak 1095/24, en sak om leie av Fl\u00f8ysletten til Stiftelsen Nye Fyllingsdalen Teater. I denne saken vedtok byr\u00e5det \u00e5 gi teateret 90 % reduksjon av ordin\u00e6r leiepris. Bymilj\u00f8etatens vurdering er at det er vesentlig at sammenlignbare akt\u00f8rer som \u00f8nsker \u00e5 leie kommunal grunn m\u00f8tes med like vilk\u00e5r. B\u00e5de Trolljeger og teateret er i henhold til regelverket kommersielle arrangement, men bidrar ogs\u00e5 til \u00e5 gj\u00f8re Bergen til en attraktiv og aktiv by. Selv om Bymilj\u00f8etatens budsjettforutsetninger i utgangspunktet ikke gir rom for \u00e5 innvilge redusert leiepris, er etatens vurdering at Trolljeger AS b\u00f8r bli behandlet p\u00e5 lik linje som Stiftelsen Nye Fyllingsdalen Teater. Etaten anbefaler at s\u00f8knad om redusert leiepris blir innvilget, med en reduksjon p\u00e5 90 % av ordin\u00e6r leiepris. I \u00e5rsoppdrag for 2024 har Bymilj\u00f8etaten f\u00e5tt i oppdrag \u00e5 revidere Regelverk for bruk av kommunale parker, friomr\u00e5der, byfjell og byrom til arrangement m.m., og tilh\u00f8rende prisliste. Etaten vil i dette arbeidet fremme forslag om permanente endringer i regelverket og priser for leie. Fagetatens anbefaling: Det gis 90 % reduksjon av ordin\u00e6r leiepris. Leieprisen settes til 30 682,- Med hilsen Bymilj\u00f8etaten Lise Reinertsen Arvid Johan Heggestad Etatsdirekt\u00f8r Avdelingsleder Dokumentet er godkjent elektronisk. Vedlegg: \u2022 S\u00f8knad fra Trolljeger om reduksjon i leiepris "
}