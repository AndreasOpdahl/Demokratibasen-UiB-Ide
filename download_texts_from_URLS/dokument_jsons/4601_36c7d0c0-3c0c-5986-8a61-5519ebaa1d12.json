{
  "dokument_id": "36c7d0c0-3c0c-5986-8a61-5519ebaa1d12",
  "doc_type": "case_attachment",
  "kommune": 4601,
  "tittel": "Krav om lovlighetskontroll av bystyrets vedtak 17.12.2024 i sak 496/24, Budsjett 2025, ang\u00e5ende bevilgning til Frisklivssentralen - Byr\u00e5dets vurdering",
  "url": "https://bergen.kommune.no/politikere-utvalg/api/fil/bk360/12006407/Krav-om-lovlighetskontroll-av-bystyrets-vedtak-17-12-2024-i-sak-496-24-Budsjett-2025-angaende-bevilgning-til-Frisklivssentralen-Byradets-vurdering",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor v/Frank Wessels V\u00e5r referanse: 2025/02773-8 Saksbehandler: Synn\u00f8ve S\u00e5rheim Alme Fra Dato: 31. januar 2025 Byr\u00e5d for eldre, helse og omsorg Krav om lovlighetskontroll av bystyrets vedtak 17.12.2024 i sak 496/24, Budsjett 2025, ang\u00e5ende bevilgning til Frisklivssentralen - Byr\u00e5dets vurdering Bystyrets kontor mottok 7. januar 2025 krav om lovlighetskontroll av bystyrets vedtak i sak 496/24, Budsjett 2025, ang\u00e5ende bevilgning til Frisklivssentralen. Forretningsutvalget har i m\u00f8te 13.1.2025 i sak 13/25 fattet f\u00f8lgende vedtak: 1. Lovlighetskontrollkravet oversendes utvalg for finans, kultur og n\u00e6ring til behandling i m\u00f8te 05.02.25. Utvalg for finans, kultur og n\u00e6ring innstiller til bystyret om hvorvidt bystyret skal opprettholde sitt vedtak eller ikke. Bystyret behandler kravet om lovlighetskontroll i m\u00f8te 19.02.25. 2. Lovlighetskontrollkravet oversendes byr\u00e5det som bes om \u00e5 legge frem en vurdering av de forhold som tas opp. Forretningsutvalget ber om at dette legges frem i notats form i forkant av behandling i utvalg for finans, kultur og n\u00e6ring. Bystyrets kontor har i notat av 28. januar 2025 bedt byr\u00e5det om en vurdering av de forhold som tas opp i kravet om lovlighetskontroll av bystyrets vedtak 17.12.2024 i sak 496/24, Budsjett 2025, ang\u00e5ende bevilgning til Frisklivssentralen. Kravet er fremmet av representantene Mailiss Solheim \u00c5kerblom (R\u00f8dt), Diane Berbain (Sosialistisk Venstreparti) Torstein Dale (R\u00f8dt) og Ann Kristin Ramstr\u00f8m (Sosialistisk Venstreparti (heretter representantene) og de ber om at dette vedtaket lovlighetskontrolleres under henvisning til kommuneloven \u00a7 27-3 f\u00f8rste ledd bokstav a, som gjelder \u00e5 ta stilling til om vedtaket har et lovlig innhold. Reglene om lovlighetskontroll f\u00f8lger av kommuneloven kapittel 27. Etter \u00a7 27-2 f\u00f8rste ledd bokstav a) kan endelige vedtak som er truffet av et folkevalgt organ lovlighetskontrolleres. Bystyrets vedtak i sak 496/24 er et endelig vedtak truffet av et folkevalgt organ. Frist for \u00e5 fremsette krav om lovlighetskontroll er tre uker fra vedtaket ble fattet. Aktuelt vedtak ble fattet 17. desember 2024, og Bystyrets kontor mottok kravet om lovlighetskontroll 7. januar. Fristen p\u00e5 tre uker er derved overholdt. Ved lovlighetskontroll skal departementet etter \u00a7 27-3 f\u00f8rste ledd bokstav a ta stilling til om vedtaket har et lovlig innhold. Fra kravet: Representantene viser til at byr\u00e5dets forslag om budsjettkutt i Innstilling 1, tjenesteomr\u00e5de 05A Forebyggende helsearbeid ble presentert som en reduksjon av aktiviteten i Frisklivssentralen som kunne gj\u00f8res uten at det fikk avgj\u00f8rende konsekvenser for den helsefremmende og forebyggende kommunale helsetjenesten. I innstillingen var det foresl\u00e5tte kuttet p\u00e5 5,2 millioner kroner, Det ble redusert til 4,2 millioner kroner gjennom avtale med de tre partiene som har samarbeidsavtale med byr\u00e5det. De anf\u00f8rer at kuttforslaget var mer omfattende enn det innstillingen gav inntrykk av, og dreide seg om nedleggelse av den egentlige Frisklivssentralen, basisteamet som gjorde oppgavene beskrevet i Veileder for kommunale frisklivssentraler. De andre teamene, dvs. resten av Frisklivssentralen, har andre oppgaver. Det vises til en vedlagt redegj\u00f8relse fra ass. kommuneoverlege Finn Markussen. Representantene anf\u00f8rer at det ikke foreligger noen redegj\u00f8relse for hva man klarer \u00e5 redde av dette med kuttreduksjonen p\u00e5 en million. Endelig viser representantene til Helsedirektoratets Veileder for kommunale frisklivssentraler (IS-1896) der det vises til at kommunen er p\u00e5lagt i helse- og omsorgstjenesteloven \u00e5 tilby helsefremmende og forebyggende tjenester til befolkningen, og Frisklivssentralen anbefales som m\u00e5te \u00e5 organisere slike tjenester p\u00e5. Representantene avslutter slik: \u00abDet er den m\u00e5ten Bergen kommune har valgt, og en de facto nedleggelse betyr dermed at Bergen kommune ikke er i stand til \u00e5 ivareta dette p\u00e5legget i loven p\u00e5 en tilfredsstillende m\u00e5te.\u00bb Fra regelverket Etter helse- og omsorgstjenesteloven (hol) \u00a7 3-1 skal kommunen s\u00f8rge for n\u00f8dvendige helse- og omsorgstjenester til de som oppholder seg i kommunen. Etter \u00a7 3-2, f\u00f8rste ledd nummer 1 bokstav a og b skal kommunen for \u00e5 oppfylle ansvaret etter \u00a7 3-1 tilby helsefremmende og forebyggende tjenester, herunder helsetjeneste i skoler og helsestasjonstjenester. Etter \u00a7 3-3 f\u00f8rste ledd skal kommunen ved ytelse av helse- og omsorgstjenester fremme helse og s\u00f8ke \u00e5 forebygge sykdom m.m. og etter tredje ledd skal kommunen arbeide for at det blir satt i verk velferds- og aktivitetstiltak for barn, eldre og funksjonshemmede m.fl. Kjersti Sandem skriver i Norsk Lovkommentar: \u00abDet fremg\u00e5r av forarbeidene at kommunen kan og b\u00f8r iverksette helsefremmende og forebyggende tiltak i alle deler av helse- og omsorgstjenesten, herunder ved hjelp av fastleger, tjenester i hjemmet, gjennom svangerskaps- og barselomsorgen m.m. Helse- og omsorgstjenesteloven \u00a7 3-2 f\u00f8rste ledd nr. 1 stadfester kommunens plikt til \u00e5 tilby helsefremmende og forebyggende tjenester, og viser til kommunens konkrete lovp\u00e5lagte plikt til \u00e5 tilby helsetjeneste i skoler og helsestasjonstjeneste. Lovteksten er ikke til hinder for at kommunen ogs\u00e5 kan etablere andre forebyggende tjenester, jf. Prop. 91 L (2010-2011) s. 168 og 172, se ogs\u00e5 kommunens ansvar etter helse- og omsorgstjenesteloven \u00a7 3-3.\u00bb Byr\u00e5dets vurdering av krav om lovlighetskontroll Byr\u00e5dets vurdering er at kommunen oppfyller plikten til \u00e5 tilby helsefremmende og forebyggende tjenester med tilbudet etter vedtatt budsjett. Kommunen skal etter hol \u00a7 3-1 s\u00f8rge for n\u00f8dvendig helse- og omsorgstjenester. At kommunens ansvar er \u00e5 \u00abs\u00f8rge for\u00bb inneb\u00e6rer at kommunen har stor frihet til \u00e5 velge hvordan ansvaret skal oppfylles, men noen tjenester er p\u00e5lagt. Hva som er n\u00f8dvendige helse- og omsorgtjenester framg\u00e5r av \u00a7 3-2, der det st\u00e5r at kommunen bla skal tilby helsefremmende og forebyggende tjenester, men frisklivssentral er ikke en form for tjeneste bestemmelsen p\u00e5legger kommunen \u00e5 ha. Det inneb\u00e6rer at kommunen har frihet til \u00e5 bestemme hvordan de vil organisere tilbudet om helsefremmende og forebyggende tjenester. Selv om tilbudene fra frisklivssentralen knyttet til livsstilsykdommer, kosthold, r\u00f8ykeslutt, s\u00f8vn, fysisk aktivitet og mestring av sykdom faller bort, vil allikevel kommunen tilby det loven stiller krav om n\u00e5r det gjelder helsefremmende og forebyggende tjenester. Kommunen skal ogs\u00e5 \u00abved ytelse av helse- og omsorgstjenester fremme helse og s\u00f8ke \u00e5 forebygge sykdom, skade og sosiale problemer. Dette skal blant annet skje ved opplysning, r\u00e5d og veiledning\u00bb jamf\u00f8r hol \u00a7 3-3. Fastlegenes rolle er sentral, og de gir for eksempel r\u00e5d om kosthold, s\u00f8vn, fysisk aktivitet og r\u00f8ykeslutt. For helsetjenestene generelt er det for tiden styrket fokus p\u00e5 livsstilsveiledning som del av behandlingen. Som f\u00f8lge av at vi blir vesentlig flere eldre i \u00e5rene som kommer, har kommunen ogs\u00e5 prioritert ressurser til \u00e5 gi god informasjon til eldre med tanke p\u00e5 \u00e5 ta gode valg for \u00e5 fremme egen helse: Seniorguiden Det finnes ogs\u00e5 mange andre ressurser som er tilgjengelig p\u00e5 nett, bla. p\u00e5 Helse Norge. Kommunen har ogs\u00e5 andre forebyggende og helsefremmende tjenester som: Barne- og familiehjelpen, Recoveryskolen og Rask psykisk helsehjelp. Det vil ogs\u00e5 fortsatt v\u00e6re tilbud i Frisklivssentralen: \u2022 Kreftkoordinatorene \u2022 Treningstilbud for kreftrammede \u2022 Forebyggende hjemmebes\u00f8k til personer over 75 \u2022 Sterk og st\u00f8dig \u2022 R\u00e5dgivningskontor for h\u00f8rselshemmede og d\u00f8vblinde Byr\u00e5det mener at lovkravet om \u00e5 tilby helsefremmende og forebyggende tjenester fortsatt er godt oppfylt, og at vedtaket 17.12.2024 i sak 496/24, Budsjett 2025, ang\u00e5ende bevilgning til Frisklivssentralen har et lovlig innhold jamf\u00f8r kommuneloven \u00a7 27-3 f\u00f8rste ledd bokstav (a. Christine B. Meyer - byr\u00e5dsleder Marte Joan Monstad \u2013 byr\u00e5d for eldre, helse og omsorg Dokumentet er godkjent elektronisk. "
}