{
  "dokument_id": "a4dfe400-a82d-5e6b-821d-aba29770e624",
  "doc_type": "case_presentation",
  "kommune": 4601,
  "tittel": "Et nystemt Bergen. Kommuneplanens samfunnsdel",
  "url": "https://bergen.kommune.no/politikere-utvalg/api/fil/bk360/12529895/Framstilling-Et-nystemt-Bergen-Kommuneplanens-samfunnsdel",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/157173-1 Et nystemt Bergen. Kommuneplanens samfunnsdel Hva saken gjelder: Med denne saken legger byr\u00e5det frem forslag til ny kommuneplanens samfunnsdel for Bergen kommune. Gjeldende samfunnsdel ble vedtatt av bystyret 24.06.15, sak 164/15. Den nye samfunnsdelen skal gi tydelig retning for utvikling av Bergen. Den setter en utviklingsretning som gir langsiktighet og forutsigbarhet i politikk og samfunnsutvikling. Samfunnsdelen gjelder for kommunen som organisasjon og bergenssamfunnet som helhet. Den ang\u00e5r derfor alle som bor, jobber og lever i Bergen. Samfunnsdelen er et komprimert og overordnet styringsverkt\u00f8y, som b\u00e5de inneholder m\u00e5l for den langsiktige utviklingen av Bergen og med prioriterte strategier. Hvert samfunnsm\u00e5l har utdypende kapitler. Samfunnsdelen gir f\u00f8ringer for arbeidet med kommuneplanens arealdel, til den tematiske samfunnsplanleggingen i tr\u00e5d med bystyresak om samfunnsplanlegging i bystyreperioden, og til andre politiske saker. Byr\u00e5dets planforslag til kommuneplanens samfunnsdel er publisert digitalt, og f\u00f8lger i tillegg saken som et eget vedlegg. Planforslaget til ny samfunnsdel har fire samfunnsm\u00e5l som skal gi retning for kommunens og byens arbeid fremover. Et nystemt Bergen skal n\u00e5s gjennom m\u00e5lrettet arbeid for et: \u2022 M\u00e5l 1: Bergen for alle \u2022 M\u00e5l 2: Bergen med s\u00e6rpreg \u2022 M\u00e5l 3: Bergen skaper muligheter \u2022 M\u00e5l 4: Bergen for fremtiden Om kommuneplanens samfunnsdel Kommuneplanen er kommunens overordnede styringsdokument. I f\u00f8lge plan- og bygningsloven \u00a7 11-1 skal kommunen ha \u00aben samlet kommuneplan som omfatter samfunnsdel med handlingsdel og arealdel\u00bb. Kommuneplanens samfunnsdel skal ta stilling til langsiktige utfordringer og sette m\u00e5l og strategier for kommunesamfunnet som helhet og kommunen som organisasjon. Den danner grunnlaget for alle andre planer i kommunen, inkludert kommuneplanens arealdel, og er derfor et viktig strategisk styringsverkt\u00f8y. Kommuneplanen skal ha en handlingsdel som revideres \u00e5rlig og som viser hvordan planen skal f\u00f8lges opp de fire p\u00e5f\u00f8lgende \u00e5r eller mer. I Bergen kommune utgj\u00f8r \u00f8konomi- og handlingsplanen etter kommuneloven \u00a7 14-2 bokstav a handlingsdelen til kommuneplanens samfunnsdel. Handlingsdelen skal gi grunnlag for kommunens prioritering av ressurser, planleggings- og samarbeidsoppgaver og konkretisere tiltakene innenfor kommunens \u00f8konomiske rammer. 1 En god kobling mellom samfunnsdelen og \u00f8konomiplanen vil bidra til mer effektiv styring og en tydeligere prioritering av innsatser og ressurser rettet mot \u00e5 oppn\u00e5 kommunens m\u00e5l. Arbeidet med ny samfunnsdel I Klosterhagen-erkl\u00e6ringen uttrykker byr\u00e5det ambisjon om \u00e5 rullere kommuneplanens samfunnsdel. I byr\u00e5dsm\u00f8tet 21.03.2024 sak 1063/24 ble dette fulgt opp med vedtak om \u00e5 starte saksforberedelsene. Planstrategi med planprogram for ny samfunnsdel l\u00e5 til offentlig ettersyn og h\u00f8ring juni\u2013 august 2024. Bystyret vedtok 30.10.24 sak 388/24 Planstrategi for Bergen kommune 2023\u2013 2027 med planprogram for kommuneplanens samfunnsdel, med vedtak om at gjeldende samfunnsdel fra 2015 skal revideres. Ved \u00e5 revidere planen sikres det at kommunen styrer etter en oppdatert samfunnsdel som er i tr\u00e5d med gjeldende politikk og som svarer p\u00e5 dagens og morgendagens utfordringer. Planprogrammet sl\u00e5r fast at ny samfunnsdel skal v\u00e6re et overordnet politisk og administrativt verkt\u00f8y som skal gi Bergen felles m\u00e5l for en langsiktig og b\u00e6rekraftig samfunnsutvikling. Planstrategien med planprogram for ny samfunnsdel trekker frem fem viktige og komplekse utfordringsbilder som Bergen st\u00e5r overfor. Arbeidet med ny samfunnsdel har tatt utgangspunkt i hvordan Bergen som samfunn og som organisasjon skal m\u00f8te og l\u00f8se disse utfordringene: - En velferdsstat under press - Et \u00f8kende utenforskap - En stagnerende by - Trussel for samfunnssikkerhet og \u00f8kt klima- og naturrisiko - Glemte bydeler Arbeidet med ny samfunnsdel er basert p\u00e5 innspillene fra h\u00f8ringen av planstrategien og planprogrammet, samt vedtakspunkt og merknader fra bystyrebehandlingen av planprogrammet. Samfunnsdelen har v\u00e6rt p\u00e5 h\u00f8ring og til offentlig ettersyn i henhold til plan- og bygningsloven \u00a7 11-14. Byr\u00e5det behandlet sak om h\u00f8ring i m\u00f8tet 30.01.2025 sak 1025/25. H\u00f8ringsfristen var 30.03.25. Omtale av medvirkningsprosess og h\u00f8ring, samt oppf\u00f8lging av innspill fra disse prosessene, er omtalt under egen overskrift i saken. Mens planstrategien la vekt p\u00e5 utfordringene kommunen st\u00e5r overfor, setter ny samfunnsdel m\u00e5l for den langsiktige samfunnsutviklingen for \u00e5 svare p\u00e5 utfordringene. Hva skal kommunen og bergenssamfunnet gj\u00f8re for \u00e5 m\u00f8te dagens og fremtidens utfordringer, og hvordan b\u00f8r kommunen jobbe internt og i felleskap med andre? Med mindre \u00f8konomisk handlingsrom og \u00f8kt tjenestebehov er det avgj\u00f8rende \u00e5 finne gode l\u00f8sninger i samarbeid med resten av samfunnet. Bergen kommune er en viktig del av hverdagen til bergenserne. Kommunen skal jobbe for alle innbyggere, men kan likevel ikke v\u00e6re alt for alle, alltid. Kommunen skal fortsatt levere gode tjenester og v\u00e6re tilgjengelig for dem som trenger det mest. Dette inneb\u00e6rer \u00e5 gj\u00f8re prioriteringer, v\u00e6re innovativ, ta i bruk smartere l\u00f8sninger, ha god samordning og drive n\u00f8dvendig omstilling for \u00e5 levere p\u00e5 samfunnsoppdraget. Vi m\u00e5 ta i bruk alle gode krefter i oppgavel\u00f8sningen for \u00e5 sikre velferdssamfunnet v\u00e5rt. 2 Samfunnsdelen gir ikke l\u00f8sningen p\u00e5 alle utfordringene, men den er et startpunkt og et kompass som setter kursen og som gir oss en felles retning. Bergen har mange muligheter til \u00e5 lykkes. Samfunnsdelen legger til grunn et positivt fremtidsbilde, der bergenssamfunnet blomstrer og folk har det godt. Et nystemt Bergen setter h\u00f8ye m\u00e5l for \u00e5 utvikle byen i en positiv retning. Innholdet i planforslaget til ny samfunnsdel Forslaget til ny samfunnsdel er bygd opp i to deler: De innledende kapitlene gir informasjon om hva kommuneplanens samfunnsdel er, og viser Bergens utfordringsbilde i en st\u00f8rre sammenheng gjennom delkapitlet \u00abBergen i verden og verden i Bergen\u00bb. Videre blir FNs b\u00e6rekraftsm\u00e5l satt inn i en lokal kontekst for Bergen, der \u00f8konomisk, sosial og klima- og milj\u00f8messig verdiskaping skal ivaretas og sees i sammenheng i samfunnsutviklingen. Samarbeid er bindeleddet som f\u00e5r verdiskaping og b\u00e6rekraftig utvikling til \u00e5 skje, og Bergen er p\u00e5 sitt beste n\u00e5r vi l\u00f8fter i fellesskap og tar alle gode krefter i bruk. Andre del av samfunnsdelen viser hovedretningen for hvordan byr\u00e5det \u00f8nsker \u00e5 utvikle Bergen. Innholdet er strukturert gjennom fire samfunnsm\u00e5l med tematiske kapitler. Omtalen handler om og hva vi skal fokusere innsatsen v\u00e5r p\u00e5, samt strategier for hvordan vi skal n\u00e5 m\u00e5lene. Samfunnsm\u00e5lene er formulert bredt og tverrfaglig, slik at alle deler av kommunen og bergenssamfunnet skal kunne bidra til \u00e5 oppn\u00e5 m\u00e5lene. Nedenfor er disse fire m\u00e5lsettene gjengitt p\u00e5 overskriftsniv\u00e5. M\u00e5l 1: Bergen for alle M\u00e5l 2: Bergen med s\u00e6rpreg Dette m\u00e5let handler om: Dette m\u00e5let handler om: - En trygg og varm by - Med hjerte for Bergen og hverandre - Det gode liv i Bergen - Et attraktivt sentrum - Levende bydeler og nabolag - Kulturbyen Bergen - Eldre som ressurs - Byen mellom fjord og fjell - Ta alle gode krefter i bruk M\u00e5l 3: Bergen skaper muligheter M\u00e5l 4: Bergen for fremtiden Dette m\u00e5let handler om: Dette m\u00e5let handler om: - En by i vekst - Byens barn, Bergens fremtid - Kunnskapsbyen Bergen - Sikkerhet og beredskap - N\u00e6ringsutvikling og ny - Forberedt p\u00e5 et varmere, v\u00e5tere og villere verdiskaping Bergen - Havbyen Bergen - Forvalte naturen for kommende - Byen som binder Vestlandet generasjoner sammen - En endringsvillig kommune - Mobilisering av arbeidskraft - Fremtidens kommune Samfunnsdelen er en overordnet, strategisk plan som meisler ut hovedretningen for utviklingen av Bergen. Planen omfatter ikke alt og inneholder ikke tiltak. Noen vil kanskje ettersp\u00f8rre spesifikke tiltak og l\u00f8sninger p\u00e5 enkeltomr\u00e5der. Dette er ikke samfunnsdelens funksjon. Kommunens plansystem er bygd opp slik at samfunnsdelen skal gi retning og overordnede m\u00e5l for samfunnsutviklingen, mens operasjonaliseringen blir konkretisert i oppf\u00f8lgingen. Vi skal ikke slutte \u00e5 gj\u00f8re alt det som ikke st\u00e5r nevnt i planen, men vi skal prioritere innsatsen og ressursene inn mot strategiene i samfunnsdelen. Samfunnsdelen 3 f\u00f8lges opp og konkretiseres i handlings- og \u00f8konomiplanen, i kommuneplanens arealdel, i andre samfunnsplaner og i politiske saker, og samfunnsdelen gir sterke f\u00f8ringer for kommunens arbeid b\u00e5de internt og sammen med andre akt\u00f8rer. Hovedgrepet i ny samfunnsdel er \u00e5 ta alle gode krefter i bruk, og samarbeide om samfunnsutviklingen. Bergen kommune kan ikke n\u00e5 m\u00e5lene i samfunnsdelen alene. Et komplekst utfordringsbilde og en urolig og uforutsigbar verden gj\u00f8r at det er viktigere enn noen gang \u00e5 st\u00e5 sammen og ta alle gode krefter i bruk. En fortsatt positiv utvikling krever innsats fra hele samfunnet, og vi m\u00e5 i fellesskap gripe muligheter og jobbe l\u00f8sningsorientert. For \u00e5 m\u00f8te utfordringene og n\u00e5 m\u00e5lene m\u00e5 kommunen, innbyggere, frivillige, organisasjoner, n\u00e6ringsliv, forsknings- og kunnskapsmilj\u00f8er, nabokommuner, staten, fylkeskommuner og andre viktige samarbeidspartnere samarbeide tettere og p\u00e5 nye m\u00e5ter. H\u00f8ringsprosessen Samfunnsdelen har v\u00e6rt p\u00e5 h\u00f8ring og til offentlig ettersyn i henhold til plan- og bygningsloven \u00a7 11-14. Byr\u00e5det behandlet sak om h\u00f8ring i m\u00f8tet 30.01.2025 sak 1025/25. H\u00f8ringsfristen var 30.03.25. I l\u00f8pet av h\u00f8ringsperioden kom det inn 110 skriftlige h\u00f8ringssvar, tegninger fra 38 barnehagebarn og innspill fra 256 innbyggere som deltok p\u00e5 de ulike medvirkningsarrangementene. Det var ogs\u00e5 mulig \u00e5 levere skriftlige innspill hos bibliotekfilialene i kommunen og Innbyggerservice. I h\u00f8ringsperioden inviterte byr\u00e5det til innspillsm\u00f8ter for Bergens innbyggere, som var \u00e5pne for alle. M\u00f8tene ble annonsert gjennom kommunens kommunikasjonskanaler, i byens aviser og gjennom Bergen Offentlige Biblioteks kommunikasjonskanaler. Innspillsm\u00f8tene ble gjennomf\u00f8rt i bibliotekfilialene i bydelene, Bergen Inkluderingssenter og Det akademiske kvarter. Lokalene er universelt utformet, og ved innmeldt behov kunne det bestilles tolketjenester. En egen medvirkningsrapport oppsummerer sentrale synspunkt fra innspillsm\u00f8tene og h\u00f8ringssvarene. Rapporten gir en sammenfatning av det som er vesentlig for innbyggerne og andre akt\u00f8rer som har levert innspill til ny samfunnsdel. I medvirkningsrapporten er h\u00f8ringsinnspillene sortert tematisk etter de fire m\u00e5lene i samfunnsdelen. Byr\u00e5dets vurderinger fremg\u00e5r i egne underkapitler underveis i rapporten. Medvirkningsrapporten er vedlagt saken, i tillegg til et eget vedlegg der h\u00f8ringssvarene er tatt med i sin fulle lengde. Generelt sett vurderer byr\u00e5det at mange av innspillene og forslagene som har kommet inn er helt i tr\u00e5d med planens intensjon, og som underst\u00f8tter planens m\u00e5l og prioriteringer p\u00e5 en god m\u00e5te. Mange innspill har f\u00f8rt til konkrete endringer i samfunnsdelen. Disse omtales under byr\u00e5dets vurdering i medvirkningsrapporten. St\u00f8rre endringer er kortfattet omtalt under neste overskrift. Kommuneplanens samfunnsdel er kommunens \u00f8verste styringsdokument, i tr\u00e5d med plansystemet. Det f\u00f8rer ogs\u00e5 til at samfunnsdelen er p\u00e5 et s\u00e5 overordnet niv\u00e5 at det er en krevende planprosess \u00e5 medvirke i. Naturlig nok omhandler h\u00f8ringsinnspillene en rekke ulike tematikker p\u00e5 ulike niv\u00e5er, og er ulike i formen. En del innspill ber\u00f8rer tema som det ikke er aktuelt \u00e5 omtale i kommuneplanens samfunnsdel, for eksempel arealinnspill, eller som er p\u00e5 et mer detaljert konkretiseringsniv\u00e5 enn samfunnsdelen legger opp til. Innspill som ber\u00f8rer emner som ikke er aktuelle \u00e5 omtale i kommuneplanens samfunnsdel, blir sendt videre til etater og avdelinger i kommuneorganisasjonen. Ved \u00e5 oversende h\u00f8ringsinnspillene til hele kommuneorganisasjonen, bidrar vi til at de gode h\u00f8ringsinnspillene treffer den kommunale planleggingen p\u00e5 rett niv\u00e5. 4 Endringer i planforslag til ny samfunnsdel etter h\u00f8ring og offentlig ettersyn Alle innspill er grundig gjennomlest og vurdert, og mange innspill har f\u00f8rt til konkrete endringer i samfunnsdelen. I innledende kapittel er omtale av oppf\u00f8lgingen av samfunnsdelen konkretisert. Under alle samfunnsm\u00e5lene er det gjort en del spr\u00e5klige justeringer og lagt inn tilleggstekst. Under \u00abBergen for alle\u00bb er f\u00f8lgende tema lagt inn eller utdypet: \u2022 Trafikksikkerhet, aldersvennlig samfunn, eldre med helseutfordringer, boligsosialt arbeid, idrettens betydning, sosial infrastruktur, samspill med frivilligheten, Bergen som menneskerettighetsby. Under \u00abBergen med s\u00e6rpreg\u00bb er f\u00f8lgende tema lagt inn eller utdypet: \u2022 Havbyen Bergen er flyttet til \u00abBergen skaper muligheter\u00bb, \u00abEt attraktivt sentrum\u00bb er lagt til som eget tema, omtale av reiseliv/b\u00e6rekraftig bes\u00f8ksforvaltning, omtale av Bergen som havneby, konkretisert omtale av den profesjonelle kulturut\u00f8velsen og kulturinstitusjoner. Under \u00abBergen skaper muligheter\u00bb er f\u00f8lgende tema lagt inn eller utdypet: \u2022 Omtale av boligvekst og boligvariasjon, saksbehandlingstid, vekst i persontransport, \u00abHavbyen Bergen\u00bb er flyttet hit og konkretisert ytterligere, regional samferdselsinfrastruktur, omtale av viktigheten av at folk f\u00e5r brukt sin restarbeidsevne i arbeidslivet. Under \u00abBergen for fremtiden\u00bb er f\u00f8lgende tema lagt inn eller utdypet: \u2022 Presisering av at barn og unges oppvekst er en verdi i seg selv, mer om samarbeid p\u00e5 tvers av tjenesteomr\u00e5der, omtale av Haakonsvern, konkretisering av arbeidet med reduksjon av klimagassutslipp, temaet \u00abFremtidens kommune\u00bb er delt i to der deler av teksten er lagt inn under ny overskrift \u00abEn endringsvilling kommune\u00bb. Strategiene under de enkelte samfunnsm\u00e5lene er videre bearbeidet med utgangspunkt i h\u00f8ringsinnspillene. Kommuneplanens handlingsdel og videre oppf\u00f8lging I Bergen kommune er det handlings- og \u00f8konomiplanen som er samfunnsdelens handlingsplan. Der vedtas de \u00f8konomiske rammene for hvordan kommunen skal f\u00f8lge opp m\u00e5l og strategier. Tematiske planer har en viktig funksjon for \u00e5 utdype samfunnsdelen p\u00e5 ulike omr\u00e5der, og som konkretiserer politikken og oppf\u00f8lgingen gjennom \u00e5 utarbeide operative m\u00e5l og tiltak. Kommunen f\u00f8lger opp samfunnsdelen gjennom tematiske planer, andre politiske saker og i den daglige driften. Arealkonsekvensene av samfunnsdelen f\u00f8lges opp i kommuneplanens arealdel. Samfunnsdelen uttrykker ogs\u00e5 en tydelig holdning om \u00f8kt samarbeid og bedre samordning, noe som krever aktiv oppf\u00f8lging fra blant annet kommunen, uten at det n\u00f8dvendigvis skal f\u00f8lges opp gjennom egne saker. P\u00e5 den m\u00e5ten blir det en r\u00f8d tr\u00e5d fra de overordnede m\u00e5lene i samfunnsdelen og til den daglige driften, utvikling av tjenestetilbud, byutviklingen og kommunens samarbeid internt og med andre. Planleggingen i Bergen kommune har flere niv\u00e5er, og samfunnsdelen har som hovedform\u00e5l \u00e5 gi en felles retning for hele byen, og \u00e5 sette de overordnede og langsiktige linjene for videre planlegging i kommunen. Valget om \u00e5 holde samfunnsdelen p\u00e5 et overordnet niv\u00e5, m\u00e5 sees i sammenheng med at byr\u00e5det legger opp til \u00e5 redusere planbeholdningen vesentlig, fra om lag 123 tematiske samfunnsplaner i forrige bystyreperiode til om lag 50 planer i denne 5 bystyreperioden. Dette inneb\u00e6rer at de tematiske planene blir tydeligere styringsdokumenter, og f\u00e5r en viktigere funksjon i \u00e5 utdype samfunnsdelen, sette operative m\u00e5l, og \u00e5 operasjonalisere hvilke tiltak som m\u00e5 iverksettes for \u00e5 n\u00e5 m\u00e5lene som er satt. Nasjonale og regionale hensyn Kommunal planlegging m\u00e5 ta hensyn til nasjonale og regionale forventninger og f\u00f8ringer. Dette er lagt til grunn i ny samfunnsdel for Bergen. Kommuneloven \u00a7 14 p\u00e5legger kommuner \u00e5 planlegge ut fra en realistisk vurdering av den forventede utviklingen i kommunen, og med de \u00f8konomiske ressurser kommunen har. Regjeringen la sommeren 2023 fram nye forventninger til regional og kommunal planlegging: Nasjonale forventninger til regional og kommunal planlegging 2023\u20132027. Sentralt i disse st\u00e5r hensynet til b\u00e6rekraft, lokale og regionale styrker og kvaliteter, og utvikling i hele landet. Regjeringen fremhever at f\u00f8lgende skal prioriteres i regional og kommunal planlegging: - Samordning og samarbeid i planleggingen - Trygge og inkluderende lokalsamfunn - Velferd og b\u00e6rekraftig verdiskaping - Klima, natur og milj\u00f8 for fremtiden - Samfunnssikkerhet og beredskap I nasjonale forventninger fremkommer det at FNs 17 b\u00e6rekraftsm\u00e5l skal v\u00e6re det politiske hovedsporet for \u00e5 ta tak i v\u00e5r tids st\u00f8rste utfordringer, og skal v\u00e6re en del av grunnlaget for samfunns- og arealplanleggingen: FNs b\u00e6rekraftsm\u00e5l. Fylkestinget i Vestland vedtok i desember 2024 Utviklingsplan for Vestland 2024-2028 regional planstrategi. Utviklingsplanen er fylkeskommunens viktigste strategiske verkt\u00f8y for \u00e5 m\u00f8te utfordringer og muligheter i Vestland. Statlige og regionale organ og kommunene skal legge den regionale planstrategien til grunn i sitt videre planarbeid. Fylkeskommunen har prioritert fire hovedm\u00e5l for samfunnsutviklingen: - M\u00e5l 1: Vestland som det leiande verdiskapingsfylket og nasjonal p\u00e5drivar for eit regionalisert og desentralisert Noreg - M\u00e5l 2: Klima og milj\u00f8 som premiss for samfunnsutvikling - M\u00e5l 3: Lokalsamfunn som ramme for gode kvardagsliv i heile Vestland - M\u00e5l 4: Like mogelegheiter til \u00e5 delta i verdiskaping \u00d8konomiske konsekvenser: Saken har ingen direkte \u00f8konomiske konsekvenser. Oppf\u00f8lging av samfunnsdelen gj\u00f8res gjennom utdypende planer og andre politiske saker. \u00d8konomiske konsekvenser for de enkelte planarbeid m\u00e5 vurderes i arbeidet med oppstart av de respektive planprosessene og fremleggelse av planforslag. Tilsvarende m\u00e5 vurdering av \u00f8konomiske konsekvenser i saker som f\u00f8lger opp samfunnsdelen vurderes i den enkelte sak. Tiltak med budsjettkonsekvenser i planene m\u00e5 vurderes i forbindelse med \u00e5rlige budsjettfremlegg. Byr\u00e5dets vurdering og anbefaling/konklusjon: I arbeidet med \u00e5 skape en fremtidsrettet by skal samfunnsdelen v\u00e6re et kompass som setter kursen og gir oss en felles retning. Det viktigste grepet med den nye samfunnsdelen er \u00e5 ta alle gode krefter i bruk for \u00e5 n\u00e5 samfunnsm\u00e5lene vi har satt oss. Kommunen kan ikke drive samfunnsutviklingen alene, men er avhengig av engasjement og initiativ fra alt fra offentlige myndigheter i hele regionen, n\u00e6ringsliv og kunnskapsinstitusjoner, til kulturlivet, lag og foreninger og den enkelte bergenser. Dette er 6 ikke et uttrykk for en passiv og tilbaketrukket holdning, men et grunnlag for at Bergen skal kunne posisjonere seg som den mest attraktive byen \u00e5 bo i, studere i og arbeide i. Byr\u00e5det mener at kommunen har et viktig ansvar for \u00e5 v\u00e6re p\u00e5driver og tilrettelegger for at vi i fellesskap skal utvikle byen, i tillegg til at kommunen fortsatt skal levere viktige velferdstjenester, drive samfunnsutvikling, v\u00e6re myndighetsut\u00f8ver og en demokratisk arena. M\u00e5let for den nye samfunnsdelen er at planen skal gi tydelig retning for utvikling av Bergen som samfunn og organisasjon. Samfunnsdelen er et komprimert og overordnet styringsverkt\u00f8y, som inneholder m\u00e5l for den langsiktige utviklingen av Bergen og prioriterte strategier for \u00e5 n\u00e5 m\u00e5lene. Samfunnsdelen er grunnlaget for kommunens planlegging og virksomhet. Samfunnsdelen f\u00f8lges opp gjennom tematiske planer, andre politiske saker og den daglige driften i hele kommuneorganisasjonen. Samfunnsdelen legger vekt p\u00e5 at kommunen m\u00e5 sikre god samordning og samarbeide tettere om samfunnsutvikling og oppgavel\u00f8sning b\u00e5de internt og med akt\u00f8rer utenfor kommunen. Dette er en tydelig f\u00f8ring og forventning til kommunens oppf\u00f8lging av samfunnsdelen. Samfunnsdelen gir f\u00f8ringer til arbeidet med ny arealdel, som skal legge til rette for betydelig vekst og utvikling, med mange nye boliger, n\u00e6ringsareal og fremtidsrettet sosial og teknisk infrastruktur. I planprogrammet for ny samfunnsdel, bystyresak 388/24 vises det til at arealstrategi skal h\u00e5ndteres som en del av prosessen med revisjon av arealdelen. Arealstrategien skal synliggj\u00f8re og forankre prinsippene og f\u00f8ringene i samfunnsdelen inn i kommunens arealpolitikk og arealforvaltning. I vurderingen av h\u00f8ringsinnspillene har byr\u00e5det lyttet til de gode innspillene, og samfunnsdelen har blitt tydeligere p\u00e5 en rekke omr\u00e5der. Samtidig ville konsekvensene av \u00e5 ta inn alle gode intensjoner i h\u00f8ringsinnspillene f\u00f8rt til at samfunnsdelen ville blitt alt annet enn et komprimert og overordnet styringsdokument. Byr\u00e5det har derfor lagt seg p\u00e5 en linje der samfunnsdelen holdes p\u00e5 et overordnet niv\u00e5, og at innspill som ber\u00f8rer tema som ikke er like aktuelle \u00e5 omtale i kommuneplanens samfunnsdel, blir sendt videre til etater og avdelinger i kommuneorganisasjonen, og dermed kanalisert til mer relevante saker eller planprosesser. Begrunnelse for framleggelse til bystyret: Reglement for bystyret og utvalgene 2023 - 2027: oppdatert versjon etter bystyrets vedtak i B-sak 287-24 den 04.09.2024: 5.7.3 Kommunal planlegging etter lov om planlegging og byggesaksbehandling (pbl) b. Kommuneplan (samfunns- og arealdel) iht. \u00a7\u00a7 11-1, 11-2 og 11-5. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7\u00a7 11-2, 11-14 andre ledd og 11-15 vedtas kommuneplanens samfunnsdel Et nystemt Bergen, datert mai 2025. 2. Kommuneplanens samfunnsdel Et nystemt Bergen, skal legges til grunn for kommunens virksomhet og for utarbeidelse av kommuneplanens arealdel og samfunnsplaner. 3. Prioritering av m\u00e5l og satsinger i kommuneplanens samfunnsdel Et nystemt Bergen, skjer gjennom kommunens handlings- og \u00f8konomiplan, som utgj\u00f8r kommuneplanens handlingsdel. Dato: 13. mai 2025 Christine B. Meyer Byr\u00e5dsleder 7 Dokumentet er godkjent elektronisk. Vedlegg: Et nystemt Bergen \u2013 kommuneplanens samfunnsdel \u2013 byr\u00e5dets planforslag \u2013 ren tekst Et nystemt Bergen \u2013 kommuneplanens samfunnsdel \u2013 byr\u00e5dets planforslag \u2013 web- publisering i Framsikt Medvirkningsrapport til Et nystemt Bergen \u2013 kommuneplanens samfunnsdel Sammenstilling av skriftlige h\u00f8ringssvar 8 "
}