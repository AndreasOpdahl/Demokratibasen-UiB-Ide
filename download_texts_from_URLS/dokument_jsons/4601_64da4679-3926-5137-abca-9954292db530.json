{
  "dokument_id": "64da4679-3926-5137-abca-9954292db530",
  "doc_type": "case_presentation",
  "kommune": 4601,
  "tittel": "Forvaltningsrevisjon av forebygging av sykefrav\u00e6r",
  "url": "https://bergen.kommune.no/politikere-utvalg/api/fil/bk360/11758216/Framstilling-Forvaltningsrevisjon-av-forebygging-av-sykefravaer",
  "tekst": " Kontrollutvalget Saksframstilling V\u00e5r referanse: 2023/240331-5 Saksbehandler: Magnus Fossumstuen Svendsen Forvaltningsrevisjon av forebygging av sykefrav\u00e6r Hva saken gjelder: Bakgrunn Deloitte har i samsvar med bestilling fra kontrollutvalget i Bergen kommune gjennomf\u00f8rt en forvaltningsrevisjon av forebygging av sykefrav\u00e6r. Prosjektet ble bestilt i m\u00f8tet 4.10.2023, sak 96/23. Form\u00e5l og problemstillinger Form\u00e5let med forvaltningsrevisjonen har v\u00e6rt \u00e5 unders\u00f8ke om kommunen b\u00e5de p\u00e5 et overordnet niv\u00e5 og p\u00e5 utvalgte arbeidsplasser, arbeider p\u00e5 en hensiktsmessig m\u00e5te for \u00e5 forebygge sykefrav\u00e6r. Med bakgrunn i form\u00e5let har f\u00f8lgende problemstillinger blitt unders\u00f8kt: 1) I hvilken grad sikrer Bergen kommune at det blir arbeidet systematisk med \u00e5 sikre et godt arbeidsmilj\u00f8 og forebygge sykefrav\u00e6r p\u00e5 arbeidsplassene? a) I hvilken grad har kommunen etablert tilstrekkelige rutiner og systemer knyttet til arbeidet med \u00e5 sikre et helsefremmende arbeidsmilj\u00f8 og forebygge sykefrav\u00e6r? b) I hvilken grad er det sikret at ledere f\u00e5r tilstrekkelig oversikt over utviklingen i sykefrav\u00e6ret? c) Har ledere og arbeidstakerrepresentanter i kommunen f\u00e5tt tilstrekkelig oppl\u00e6ring i roller i arbeidet med det forebyggende sykefrav\u00e6rsarbeidet? d) I hvilken grad er det tilrettelagt godt for at ledere i Bergen kommune kan f\u00e5 st\u00f8tte og veiledning i arbeidet med \u00e5 forebygge sykefrav\u00e6r og f\u00f8lge opp sykemeldte? 2) I hvilken grad sikrer ledere i Bergen kommune at det blir arbeidet systematisk med forebygging av sykefrav\u00e6r i egen enhet? a) Blir det gjennomf\u00f8rt reelt partssamarbeid i arbeidsmilj\u00f8gruppene i samsvar med krav i arbeidsmilj\u00f8loven for \u00e5 i. Vurdere risiko knyttet til sykefrav\u00e6r? ii. Identifisere \u00e5rsaker til sykefrav\u00e6r? iii. Identifisere hensiktsmessige tiltak for \u00e5 forebygge sykefrav\u00e6r? b) I hvilken grad sikrer ledere at det blir satt i verk tilstrekkelige tiltak for \u00e5 sikre at arbeidstakere kan v\u00e6re lengst mulig i arbeid ved helseutfordringer og utnytte sin restarbeidsevne ved sykdom? c) Arbeider lederne systematisk for \u00e5 sikre et helsefremmende arbeidsmilj\u00f8 p\u00e5 arbeidsplassene? 1 Metode Oppdraget er utf\u00f8rt i samsvar med gjeldende standard for forvaltningsrevisjon (RSK 001) og kvalitetssikret i samsvar med kravene til kvalitetssikring i Deloitte Policy Manual (DPM). Oppdraget er gjennomf\u00f8rt i tidsrommet november 2023 til desember 2024. Det er foretatt dokumentanalyser, sp\u00f8rreunders\u00f8kelse til ledere, tillitsvalgte og verneombud, samt intervjuer. Deloitte har b\u00e5de gjennomf\u00f8rt intervjuer p\u00e5 overordnet niv\u00e5 i byr\u00e5dsleders avdeling, etatsdirekt\u00f8rer ved tre etater og et utvalg arbeidsplasser i kommunen. For \u00e5 f\u00e5 n\u00e6rmere kunnskap om hvordan enkeltarbeidsplasser arbeider med sykefrav\u00e6r, har revisjonen gjennomf\u00f8rt intervju med ledere, verneombud og tillitsvalgte ved \u00e5tte arbeidsplasser (enheter eller avdelinger) fra etat for barnehage, etat for tjenester til utviklingshemmede og plan- og bygningsetaten. Det er ogs\u00e5 gjennomf\u00f8rt intervju med intervjuer med fire sentrale ressurser i HR konsern, byr\u00e5dsleder og prosjektleder for kommunens n\u00e6rv\u00e6rsprosjekt som ble startet opp i 2024. Revisjonskriterier Revisjonskriterier er de krav og forventninger som forvaltningsrevisjonsobjektet skal bli vurdert opp mot. Kriteriene er utledet fra autoritative kilder i samsvar med kravene i gjeldende standard for forvaltningsrevisjon. I dette prosjektet er revisjonskriteriene i hovedsak hentet fra arbeidsmilj\u00f8loven og forskrift om systematisk helse-, milj\u00f8- og sikkerhetsarbeid i virksomheter (internkontrollforskriften). Kriteriene er n\u00e6rmere presentert innledningsvis under hvert tema, og i vedlegg 2. Sekretariatets oppsummering av revisjonens funn og vurderinger Et sammendrag av funnene fra revisjonen st\u00e5r i rapporten p\u00e5 side 3 \u2013 5. M\u00e5let med forvaltningsrevisjonen har v\u00e6rt \u00e5 unders\u00f8ke om kommunen jobber hensiktsmessig for \u00e5 redusere sykefrav\u00e6r, b\u00e5de strategisk og operativt. Under f\u00f8lger en kort oppsummering av revisjonens funn og vurderinger. Overordnet om sykefrav\u00e6ret i Bergen kommune \u2022 Sykefrav\u00e6ret i Bergen kommune er betydelig, og det har v\u00e6rt \u00f8kende de senere \u00e5rene. Dette gjelder b\u00e5de langtids- og korttidsfrav\u00e6ret. Dette er en belastning for den enkelte og de tjenestene som kommunen skal levere. En oversikt fordelt p\u00e5 ulike byr\u00e5dsavdelinger st\u00e5r i rapporten p\u00e5 side 17. Tilrettelegging for systematisk forebygging av sykefrav\u00e6r \u2022 Bergen kommune har nylig (2024) etablert et n\u00e6rv\u00e6rsprosjekt som dekker hele organisasjonen, med m\u00e5l om \u00e5 forebygge og redusere sykefrav\u00e6r. Dette anses som n\u00f8dvendig og hensiktsmessig. \u2022 Kommunen har ikke selv beregnet de \u00f8konomiske konsekvensene av sykefrav\u00e6r, men slike beregninger kan synliggj\u00f8re betydelige besparelser ved effektiv forebygging. Systematisk arbeid med arbeidsmilj\u00f8 og forebygging av sykefrav\u00e6r \u2022 Til tross for eksisterende tiltak har sykefrav\u00e6ret \u00f8kt de siste \u00e5rene, noe som understreker behovet for et sterkere fokus p\u00e5 systematisk forebygging. \u2022 Det er behov for bedre systemer, tydeligere rutiner, mer oppl\u00e6ring og styrket st\u00f8tte til ledere. 2 Rutiner og systemer for forebygging av sykefrav\u00e6r og et helsefremmende arbeidsmilj\u00f8 \u2022 Kommunen har rutiner som oppfyller kravene i internkontrollforskriften \u00a7 5, og disse er i hovedsak kjent blant ansatte. \u2022 Rutiner og systemer oppleves imidlertid ikke som tilstrekkelige eller lite fleksible p\u00e5 enkelte arbeidsplasser. Dette utfordrer balansen mellom standardisering og lokal tilpasning. Systemer for oversikt over sykefrav\u00e6ret \u2022 Et nytt lederdashbord gir oversikt over sykefrav\u00e6rsutvikling p\u00e5 egen enhet, og mulighet for sammenligning mellom enheter. \u2022 Mange ledere finner det likevel krevende \u00e5 holde oversikt n\u00e5r de m\u00e5 bruke flere systemer, og \u00f8nsker bedre oppl\u00e6ring i hvordan de skal bruke systemene. Oppl\u00e6ring og kompetanse knyttet til roller og ansvar \u2022 Over halvparten av verneombudene og tillitsvalgte oppgir at de ikke har f\u00e5tt tilstrekkelig oppl\u00e6ring om sine roller. \u2022 Nesten 40 % av lederne opplever at de er usikre p\u00e5 hva som forventes av dem i arbeidet med helsefremmende arbeidsmilj\u00f8. Klarere ansvarsfordeling mellom ulike ledelsesniv\u00e5er er n\u00f8dvendig. St\u00f8tte til ledere \u2022 Ledere har tilgang til st\u00f8tte fra HR, bedriftshelsetjenesten og NAV Arbeidslivssenter, men mange opplever at de ikke f\u00e5r tilstrekkelig st\u00f8tte i praksis. Forebygging av sykefrav\u00e6r i praksis Partssamarbeid i arbeidsmilj\u00f8gruppene \u2022 Arbeidsmilj\u00f8gruppene brukes ikke systematisk nok til \u00e5 identifisere risiko og tiltak for \u00e5 redusere sykefrav\u00e6r. \u2022 M\u00f8ter i arbeidsmilj\u00f8grupper dokumenteres ikke alltid skriftlig, noe som hindrer felles forst\u00e5else og oppf\u00f8lging av tiltak. Dette er ikke i tr\u00e5d med kommunens egne veiledere. \u2022 Til tross for mangler viser rapporten at enkelte enheter har etablert vellykket samarbeid som har resultert i tiltak med potensial for \u00e5 redusere sykefrav\u00e6r. Tilrettelegging og bruk av restarbeidsevne \u2022 Kommunen har utarbeidet retningslinjer for tilrettelegging og utnyttelse av restarbeidsevne. \u2022 Halvparten av lederne og arbeidstakerrepresentantene opplever at arbeidsplassene ikke fullt ut klarer \u00e5 tilrettelegge for ansatte med helseutfordringer. Utfordringene inkluderer arbeidsoppgavene og risiko for \u00f8kt belastning p\u00e5 andre ansatte. \u2022 Eksempler p\u00e5 vellykkede tiltak, som \u00abtoppvakter\u00bb, b\u00f8r deles bredere for \u00e5 styrke tilrettelegging i hele organisasjonen. 3 Revisjonens anbefalinger: Revisjonens anbefalinger st\u00e5r i kapittel 5. Basert p\u00e5 det som fremkommer i unders\u00f8kelsen vil Deloitte anbefale Bergen kommune \u00e5: 1. Sikre at ledere har tilstrekkelig kunnskap om hvordan de kan bruke tilgjengelige systemer for \u00e5 f\u00e5 oversikt over utvikling i sykefrav\u00e6ret. 2. Sikre at ledere og arbeidstakerrepresentanter f\u00e5r tilstrekkelig med oppl\u00e6ring og informasjon om roller i arbeidet med det forebyggende sykefrav\u00e6rsarbeidet. 3. Tydeliggj\u00f8re hva som er forventet av ledere i det systematiske arbeidet med \u00e5 sikre et helsefremmende arbeidsmilj\u00f8 og forebygge sykefrav\u00e6r. 4. Styrke lederes kompetanse knyttet til helsefremmende arbeid og forebygging av sykefrav\u00e6r. 5. Sikre at ledere som har behov for bistand f\u00e5r st\u00f8tte og veiledning i arbeidet med \u00e5 forebygge sykefrav\u00e6r og f\u00f8lge opp sykemeldte. 6. Sikre at det gjennomf\u00f8res systematisk HMS-arbeid ved at ledere, tillitsvalgte og verneombud blir involvert i \u00e5 vurdere risikoer, identifisere \u00e5rsaker til og hensiktsmessige tiltak for \u00e5 forebygge sykefrav\u00e6r. 7. Sikre at arbeidet i arbeidsmilj\u00f8gruppene dokumenteres. 8. Synliggj\u00f8re og dele informasjon om tilretteleggingstiltak og l\u00f8sninger som har bidratt til tilrettelegging og bruk av restarbeidsevne, slik at andre enheter kan gj\u00f8re nytte av erfaringene. H\u00f8ringsuttalelsen: Kommunen har hatt utkast til rapport p\u00e5 h\u00f8ring. H\u00f8ringsuttalelsen fra byr\u00e5det er lagt ved rapporten som vedlegg 1. I uttalelsen skriver byr\u00e5dsleder Christine Meyer blant annet: \u00abBergen kommune takker for en grundig rapport som peker p\u00e5 mange av de samme utfordringene som kommunen har satt s\u00f8kelyset p\u00e5 den senere tiden. Bergen kommune har over mange \u00e5r hatt et h\u00f8yt sykefrav\u00e6r. Dette til tross for at det over tid har v\u00e6rt jobbet systematisk med HMS-arbeidet, iverksatt ulike prosjekter p\u00e5 omr\u00e5det satt fokus p\u00e5 IA-arbeidet og gjennomf\u00f8rt ulike satsinger. Siden mai 2024 har det ogs\u00e5 v\u00e6rt iverksatt et konsernovergripende n\u00e6rv\u00e6rsprosjekt som skal st\u00f8tte ytterligere opp under arbeidet. (...) Den overordnede konklusjonen i rapporten er at Bergen kommune har de fleste overordnete systemer og rutiner p\u00e5 plass, og at det tilrettelegges for \u00e5 jobbe godt og systematisk med \u00e5 forebygge sykefrav\u00e6r. System og rutiner er i hovedsak godt kjent og brukt. Rapporten trekker frem at det er gjort mye arbeid for \u00e5 etablere et grunnlag for systematisk arbeid med arbeidsmilj\u00f8 og forebygging av sykefrav\u00e6r og at det ogs\u00e5 i l\u00f8pet av revisjonsperioden er satt i gang flere tiltak for \u00e5 forbedre dette ytterligere. (...) Samtidig viser rapporten at det er flere forbedringspunkter. Dette handler om \u00e5 sikre kunnskap om systemer og roller ute i organisasjonen, i tillegg til at oppl\u00e6ringen kan bli bedre p\u00e5 noen omr\u00e5der. Rapporten peker p\u00e5 at det er krevende \u00e5 sikre at informasjon, rutiner og oppl\u00e6ringstiltak er tilgjengelige og treffende for alle niv\u00e5 i organisasjonen.\u00bb Videre kommenterer byr\u00e5dsleder Christine Meyer punktvis anbefalingene fra forvaltningsrevisjonen: 4 1. Sikre at ledere har tilstrekkelig kunnskap om hvordan de kan bruke tilgjengelige systemer for \u00e5 f\u00e5 oversikt over utvikling i sykefrav\u00e6ret. \u00abBergen kommune har igangsatt arbeid for \u00e5 b\u00e5de forenkle bruken av tilgjengelige systemer, og gj\u00f8re veiledere enklere tilgjengelige. HR lederdashbord gir tilgang til oppdaterte oversikter over sykefrav\u00e6r og BkStyring gir mulighet for \u00e5 f\u00f8lge utviklingen opp mot definerte m\u00e5l. For \u00e5 vise hvordan denne informasjon kan brukes i arbeidet med blant annet forebygging og oppf\u00f8lging av sykefrav\u00e6r er det planlagt digitale kurs i bruk av frav\u00e6rsoversikter og andre styringsdata gjennom b\u00e5de N\u00e6rv\u00e6rsprosjektet og Lederutviklingsprogrammet. Gjennom N\u00e6rv\u00e6rsprosjektet er det ogs\u00e5 identifisert behov for ytterligere frav\u00e6rsdata og dette arbeidet er igangsatt.\u00bb 2. Sikre at ledere og arbeidstakerrepresentanter f\u00e5r tilstrekkelig med oppl\u00e6ring og informasjon om roller i arbeidet med det forebyggende sykefrav\u00e6rsarbeidet. \u00abRolleforst\u00e5else er et sentralt tema i ulike fora og oppl\u00e6ring, bl.a. i den obligatoriske oppl\u00e6ringen for verneombud og medlemmer i arbeidsmilj\u00f8utvalg. Dette gjelder b\u00e5de for vernetjeneste, tillitsvalgte og ledere. Vi ser imidlertid at sammenhengen mellom systematisk HMS-arbeid og sykefrav\u00e6rsforebygging b\u00f8r gj\u00f8res tydeligere og har allerede startet et arbeid med dette, b\u00e5de i rutiner og prosedyrer og i oppl\u00e6ring. Denne problemstillingen har ogs\u00e5 et s\u00e6rlig fokus i arbeidet til N\u00e6rv\u00e6rsprosjektet.\u00bb 3. Tydeliggj\u00f8re hva som er forventet av ledere i det systematiske arbeidet med \u00e5 sikre et helsefremmende arbeidsmilj\u00f8 og forebygge sykefrav\u00e6r. \u00abI l\u00f8pet av f\u00f8rste kvartal 2025 vil det bli lansert en ny obligatorisk oppl\u00e6ring i HMS for ledere. Der vektlegges s\u00e6rlig leders ansvar og hvordan de kan jobbe med systematisk HMS- arbeid. Vernetjenesten og de tillitsvalgtes rolle i HMS-arbeidet er ogs\u00e5 en del av oppl\u00e6ringen. Oppl\u00e6ringen er en kombinasjon av nettkurs, egeninnsats i form av oppgaver og tips til verkt\u00f8y som kan brukes i arbeidet.\u00bb 4. Styrke lederes kompetanse knyttet til helsefremmende arbeid og forebygging av sykefrav\u00e6r. \u00abI januar 2024 lanserte Bergen kommune f\u00f8rste del av sitt nye lederutviklingsprogram, \u00abStartskuddet\u00bb. Denne delen er i utgangspunktet for nye ledere og fokuserer i hovedsak p\u00e5 grunnleggende lederferdigheter. I l\u00f8pet av 2025 vil det de to neste delene, \u00abDypdykk\u00bb og \u00abFellesskapets kraft\u201d bli lansert. Her vil blant annet arbeid med sykefrav\u00e6r, n\u00e6rv\u00e6r og helsefremmende arbeid bli vektlagt. I tillegg lanserer N\u00e6rv\u00e6rsprosjektet forl\u00f8pende ulike webinar om hvordan lederne kan jobbe med ulike utfordringer knyttet til temaet. Utfordringen i en stor organisasjon er \u00e5 n\u00e5 alle lederne med denne oppl\u00e6ringen. Det er n\u00f8dvendig at lederne setter av tid til \u00e5 tilegne seg n\u00f8dvendig kunnskap og kompetanse. I en travel hverdag kan dette v\u00e6re vanskelig. Kommunen jobber m\u00e5lrettet med \u00e5 gj\u00f8re kompetansetiltakene relevante og tilgjengelige, b\u00e5de i form og innhold.\u00bb 5. Sikre at ledere som har behov for bistand f\u00e5r st\u00f8tte og veiledning i arbeidet med \u00e5 forebygge sykefrav\u00e6r og f\u00f8lge opp sykemeldte. \u00abBergen kommune har som m\u00e5l at alle ledere skal ha nok kompetanse til \u00e5 klare de fleste utfordringene med \u00e5 f\u00f8lge opp sykefrav\u00e6r og f\u00f8lge opp sykemeldte selv. Det vil likevel oppst\u00e5 situasjoner hvor de trenger st\u00f8tte og r\u00e5dgivning utenfra. I Bergen kommune er dette i f\u00f8rste omgang et ansvar som ligger til byr\u00e5dsavdelingene og etatene og det er HR- funksjonen p\u00e5 ulike niv\u00e5 i organisasjonen som bist\u00e5r med konkrete 5 saker. En slik organisering krever at de som skal st\u00f8tte og gi r\u00e5d ogs\u00e5 har kunnskap og kompetanse om regler, system og god praksis. P\u00e5 konsernniv\u00e5 er det utarbeidet st\u00f8ttemateriell som skal v\u00e6re til hjelp for ledere og st\u00f8ttefunksjoner i arbeid med b\u00e5de forebygge sykefrav\u00e6r og med oppf\u00f8lging av sykemeldte. Her kan nevnes veileder og mal for n\u00e6rv\u00e6rsamtale, n\u00e6rv\u00e6rsm\u00f8te, mal for samtale i oppf\u00f8lgingsarbeidet, sjekkliste for ulike former for tilrettelegging. Det er ogs\u00e5 utarbeidet et kurs i emosjonell belastning der ansatte sammen med leder f\u00e5r \u00f8kt sin kompetanse og jobber sammen for \u00e5 finne gode tiltak. I januar 2025 gjennomf\u00f8rer n\u00e6rv\u00e6rsprosjektet et webinar i samarbeid med Nav, hvor Nav presenterer sine virkemidler og tiltak i sykefrav\u00e6rsoppf\u00f8lgingen.\u00bb 6. Sikre at det gjennomf\u00f8res systematisk HMS-arbeid ved at ledere, tillitsvalgte og verneombud blir involvert i \u00e5 vurdere risikoer, identifisere \u00e5rsaker til og hensiktsmessige tiltak for \u00e5 forebygge sykefrav\u00e6r. \u00abModell for systematisk HMS er gjennomg\u00e5tt og forbedret i 2024. Den er n\u00e5 enda tydeligere p\u00e5 hvordan risikostyring skal foretas og hvem som skal delta. Dette er ogs\u00e5 tema i den obligatoriske oppl\u00e6ringen for verneombud og medlemmer i arbeidsmilj\u00f8utvalg, og obligatorisk oppl\u00e6ring i HMS for ledere. Det er startet et arbeid med \u00e5 utarbeide en kompetanseplan for arbeidsmilj\u00f8gruppene, som blant annet vil \u00f8ke kompetansen i \u00e5 arbeide forebyggende. N\u00e6rv\u00e6rsarbeid er ogs\u00e5 innlemmet i veileder for AMG.\u00bb 7. Sikre at arbeidet i arbeidsmilj\u00f8gruppene dokumenteres. \u00abBergen kommune har en veileder for arbeidsmilj\u00f8gruppene. Ett av kravene der er at de skal dokumentere arbeidet sitt. De b\u00f8r ogs\u00e5 rapportere om aktiviteten sin til arbeidsmilj\u00f8utvalget (AMU) en gang i \u00e5ret og det er laget en mal for dette. Veilederen er justert i 2024 med blant annet med st\u00f8rre oppmerksomhet p\u00e5 n\u00e6rv\u00e6rsarbeid. Det vil bli vurdert \u00e5 revidere hele veilederen i l\u00f8pet av 2025 med sterkere krav om skriftlighet og forbindelse til AMU.\u00bb 8. Synliggj\u00f8re og dele informasjon om tilretteleggingstiltak og l\u00f8sninger som har bidratt til tilrettelegging og bruk av restarbeidsevne, slik at andre enheter kan gj\u00f8re nytte av erfaringene. \u00abDet er viktig \u00e5 dele erfaringer og N\u00e6rv\u00e6rsprosjektet \u00f8nsker \u00e5 synliggj\u00f8re de gode eksemplene ute i enhetene. Med bakgrunn i dette presenterer prosjektet m\u00e5nedlig artikler fra enheter som har arbeidet godt med n\u00e6rv\u00e6r, til inspirasjon for andre. Denne artikkelen innlemmes ogs\u00e5 i n\u00e6rv\u00e6rsprosjektets nyhetsbrev N\u00e6rv\u00e6rsnytt. (...)\u00bb Byr\u00e5dsleder er invitert til m\u00f8tet i kontrollutvalget 11. februar for \u00e5 gj\u00f8re rede for sitt syn p\u00e5 saken og svare p\u00e5 sp\u00f8rsm\u00e5l. Sekretariatets vurdering: Sekretariatet vurderer at forvaltningsrevisjonen er god og svarer p\u00e5 bestillingen. Oppdraget er utf\u00f8rt i samsvar med gjeldende standard for forvaltningsrevisjon (RSK 001). Rapporten handler om et s\u00e6rdeles viktig tema. Bergen kommune har et sv\u00e6rt h\u00f8yt sykefrav\u00e6r, og s\u00e6rlig langtidsfrav\u00e6ret har \u00f8kt de siste fire \u00e5rene. Funnene i rapporten viser at byr\u00e5det og de enkelte avdelingene m\u00e5 gj\u00f8re et viktig og helt n\u00f8dvendig arbeid for \u00e5 redusere sykefrav\u00e6ret. Sekretariatet vurderer at anbefalingene fra revisor er konstruktive og n\u00f8dvendige. Vi ser p\u00e5 det som positivt at byr\u00e5dsleder setter pris p\u00e5 rapporten og gir uttrykk for at byr\u00e5det vil f\u00f8lge opp anbefalingene fra revisor. Byr\u00e5dsleder viser ogs\u00e5 til flere tilfeller hvor nye prosedyrer allerede er igangsatt. 6 Forslag til vedtak: 1. Kontrollutvalget tar Deloittes rapport \u00abForvaltningsrevisjon av forebygging av sykefrav\u00e6r\u00bb til orientering. 2. Kontrollutvalget tar opplysningene i h\u00f8ringsuttalelsen fra byr\u00e5dsleder til orientering. 3. Kontrollutvalget sender rapporten til bystyret. Forslag til innstilling: 1. Bystyret tar Deloittes rapport \u00abForvaltningsrevisjon av forebygging av sykefrav\u00e6r\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonen. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av august 2025. Dato: 4. februar 2025 Eli M. Velle - Leder Magnus Svendsen - R\u00e5dgiver Dokumentet er godkjent elektronisk. Vedlegg: 1. Forvaltningsrevisjon av forebygging av sykefrav\u00e6r 7 "
}