{
  "dokument_id": "e855cb5b-037e-573b-9e34-2ae4f6dc85e2",
  "doc_type": "case_attachment",
  "kommune": 5501,
  "tittel": "24 Vurdering friluftsliv",
  "url": "https://innsyn.tromso.kommune.no/application/getMoteDokument?dokid=2001897989",
  "tekst": " Referanse: Dato: Notat 20/10434-64 21.10.2024 Til: Fra: Henrik Romsaas Vurdering friluftsliv plan 1939 Solneset Arbeidet med omr\u00e5deregulering for Solneset boligomr\u00e5de, plan 1571, ble satt i gang p\u00e5 starten av 2000-tallet og planen ble vedtatt i 2013. Planprosessen forl\u00f8p i en tid da friluftsbruken i omr\u00e5det var mye mindre enn i dag og de vurderingene som ble gjort i plan 1571 var knappe og mangelfulle, selv utfra den tidens bruk. Kommunal arealstrategi, betydningen av n\u00e6rfriluftsomr\u00e5der, store sammenhengende gr\u00f8ntomr\u00e5der for natur- og friluftsliv tett p\u00e5 bebyggelse og nasjonale forventninger i milj\u00f8, byutviklings- og arealpolitikken har endret seg mye siden den gang planen ble utarbeidet og vedtatt. Dette notatet gjennomg\u00e5r og oppsummerer omr\u00e5dets n\u00e5v\u00e6rende bruk og verdi som friluftsomr\u00e5de, samt konsekvenser for friluftsbruken ved utbygging. Generelt om friluftsbruken i omr\u00e5det Omr\u00e5det mellom Solneset skole og Skihytta er sv\u00e6rt mye brukt b\u00e5de av lokale brukere fra Hamna/Mortensnes og fra hele Troms\u00f8. Omr\u00e5det er registrert som n\u00e6rturterreng med verdien \u2018A - Sv\u00e6rt viktig friluftslivsomr\u00e5de\u2019 i friluftskartleggingen. Se faksimiler fra friluftskartleggingene \u2013 vedlegg 1 og 2. Solneset skole bruker omr\u00e5det mye \u00e5ret rundt til fots og p\u00e5 ski og ved lavvoen som er satt opp litt inni marka. Skolen bruker omr\u00e5det hver dag til utegym, undervisning og tur. Dette vises blant annet av uteklasseromsplakaten \u2013 se figur 3. Barnehagene i omr\u00e5det har dette som sitt n\u00e6rturomr\u00e5de. En utbygging vil gj\u00f8re at veien opp til skogen blir lenger og trolig vil bruken bli mindre fra skole og barnehager enn i dag selv om de kan f\u00f8lge gr\u00f8ntkorridorer inn mot marka. For mange i Hamna s\u00f8r er dette omr\u00e5det de lufter b\u00e5de hund og sinn daglig \u00e5ret rundt. Omr\u00e5det er popul\u00e6rt blant sopp- og b\u00e6rplukkere med til dels rike forekomster av dette. Lavvoen litt opp fra Solneset skole brukes av barnefamilier hele \u00e5ret. Den er et popul\u00e6rt turm\u00e5l som introduserer barna for friluftsliv og n\u00e6romr\u00e5dets natur. Fra Sandnes rideskole g\u00e5r det flere stier inn i omr\u00e5det som brukes til ridning. Dette er eneste omr\u00e5det p\u00e5 Troms\u00f8ya som brukes til ridning i s\u00e6rlig omfang. Troms\u00f8 Kommune Referanse: 20/10434-64 Dato: 21.10.2024 Side 1 av 12 Side 2 av 12 Figur 1. Plakat for uteklasserom laget av Ishavskysten friluftsr\u00e5d for Solneset barneskole. Side 3 av 12 Stinettet i omr\u00e5det er tett og vitner om allsidig og mye bruk. Stil\u00f8ping, fottur og stisykling er sv\u00e6rt popul\u00e6rt p\u00e5 det finmaskede stinettet og tiltrekker seg bes\u00f8kende fra hele Troms\u00f8. S\u00e6rlig har det v\u00e6rt en stor \u00f8kning i stisykling i omr\u00e5det det siste ti\u00e5ret og ildsjeler har tilrettelagt mange av stiene for bedre flyt og utbedret gj\u00f8rmehull og bekkefar for enklere passasje med mindre slitasje. Noen av de bedre flytstiene i Troms\u00f8 g\u00e5r ned fra Skihytta \u2013 se vedlagt kart figur 2 fra Trailforks med de navnsatte og registrerte stiene i omr\u00e5det. Figur 2. Popul\u00e6re og navnsatte stisykkell\u00f8yper i omr\u00e5det fra nettstedet Trailforks. Vinterstid tr\u00e5kkes den s\u00e5kalte Hundel\u00f8ypa av Bydrift. L\u00f8ypa snor seg gjennom Gr\u00f8nn\u00e5sen og baksiden ned mot Solneset og anlegges p\u00e5 naturlig underlag \u2013 se figur 3. Av mange skil\u00f8pere ansett som den flotteste og mest naturlige skil\u00f8ypa i Troms\u00f8marka. Uten lys og med svinger, kuler og variasjon som bare en naturl\u00f8ype kan gi, med tr\u00e6rne tett inntil l\u00f8ypa. L\u00f8ypa g\u00e5r i bj\u00f8rkeskog og granskog og over \u00e5pne partier med myr med n\u00e5 og da utsikt til Hamna og Kval\u00f8ya. L\u00f8ypa har avstikkere ned til Solneset skole der Bydrift tr\u00e5kker en sl\u00f8yfe p\u00e5 myra i overkant av skolen. L\u00f8ypa brukes av mange i Hamna s\u00f8r for \u00e5 komme seg opp til Skihytta og l\u00f8ypenettet p\u00e5 \u00f8ya. Troms\u00f8 skiklubb langrenn arrangerer hvert \u00e5r Troms\u00f8 skimaraton som bruker hundel\u00f8ypa gjennom foresl\u00e5tt utbyggingsomr\u00e5de som del av 25 km traseen. De siste \u00e5rene har det ogs\u00e5 blitt arrangert ski- orienteringsrenn i omr\u00e5det. Side 4 av 12 Figur 3. Skil\u00f8ypa rundt Gr\u00f8nn\u00e5sen \u2013 kjent som Hundel\u00f8ypa. Plankart med utbyggingsomr\u00e5de + omr\u00e5de avsatt til lek/opphold innenfor planomr\u00e5det angitt i bl\u00e5tt. BUL-Troms\u00f8 orientering skriver dette om omr\u00e5det i et h\u00f8ringssvar fra 20211: Dette terrenget er v\u00e5rt mest popul\u00e6re omr\u00e5de for tur-orientering b\u00e5de sommer og vinter. I tillegg til kvaliteten p\u00e5 terrenget er beliggenheten med at det er byn\u00e6rt og derved lett tilgjengelig viktige grunner til at det er s\u00e5 mye brukt. Omr\u00e5det brukes ogs\u00e5 til 100-p\u00e5-\u00f8ya som er et enkelt turorienteringsopplegg beregnet p\u00e5 barn og andre nybegynnere. Det brukes ogs\u00e5 av skolene til oppl\u00e6ring av barn og unge i kart og kompass og skoleorientering. Spesielt for barn og ungdom i Hamna er dette et viktig omr\u00e5de, og medlemmer i BUL- Troms\u00f8 orientering har organisert og bidratt til at de l\u00e6rer seg \u00e5 bli trygge i terrenget. Skogen er orienteringsl\u00f8pernes idrettsarena. Terrenget rundt Solneset er det beste og mest utfordrende vi har i Troms\u00f8 til orienteringstrening og -konkurranser; det er skogkledt, sv\u00e6rt detaljrikt, det er lite menneskeskapte konstruksjoner (veier, bygninger osv), og det er kupert. Dette er orienteringstekniske detaljer som det ellers er vanskelig \u00e5 finne i Troms\u00f8, og noe som har gjort at BUL Troms\u00f8 har kunnet arrangere store nasjonale og internasjonale konkurranser nettopp her. Utbygging slik det er planlagt vil forringe denne muligheten. Med den \u00f8vrige utbyggingen p\u00e5 Troms\u00f8ya har allerede store deler av terreng til orienteringsbruk forsvunnet. Derfor er det s\u00e5 viktig \u00e5 skjerme nettopp denne delen av Troms\u00f8marka. Skogen og terrenget ligger der, tilsynelatende lite brukt, fordi tur-orienterere og orienteringsl\u00f8pere gj\u00f8r lite av seg n\u00e5r de er i skogen, og de setter f\u00e5 spor etter seg. Men dette er en arena for trim og idrett som er viktig \u00e5 huske p\u00e5 n\u00e5r man tenker arealbruk til idretts- og mosjonsform\u00e5l i idrettsbyen Troms\u00f8. 1 Sitatet er hentet fra Forum for Natur og Friluftsliv, 2021, H\u00f8ringsuttalelse \u2013 Oppstart detaljregulering, Solneset B1-B2, C1-C2, PLID 1939. Lastet ned fra https://fnf-nett.no/troms/wp- content/uploads/sites/19/2021/06/Horingsuttalelse_Solneset.pdf Side 5 av 12 Figur 4. Orienteringskart fra BUL Troms\u00f8 orientering viser mylderet av stier i omr\u00e5det skapt av menneskelig bruk\u2013 og selv her er det gjort et utvalg for \u00e5 forenkle i kartet. Merknader til innhold i innsendte plandokumenter Forslagstiller benytter seg av Strava Heatmap for \u00e5 presentere ferdselsm\u00f8nster i friluftsomr\u00e5det. Strava Heatmap baserer seg p\u00e5 et stort antall av brukere som deler GPS-spor fra sine g\u00e5-, sykle, l\u00f8peturer (m.m.) og laster dette opp i en database. Dette er kilde til en form av \u00abbig data\u00bb som kan benyttes effektivt som supplement til kartlegging av gjeldende ferdselsm\u00f8nster i et omr\u00e5de. I plandokumentene legger forslagsstiller frem et kart med Strava-data som sterkt avviker fra den reelle situasjonen i omr\u00e5det. I forslagsstillers kart (figur 5) er det fjernet betydelige mengder data. Dette fremstiller det som at all ferdsel i omr\u00e5det i praksis er tilknyttet nettverket langs skil\u00f8ypetrasen samt innfallsporten via Solneset skole. Dette stemmer ikke overens med omr\u00e5dets faktiske bruk og administrasjonen har derfor selv hentet ut data fra Strava for \u00e5 illustrere forskjellen (figur 6). Side 6 av 12 Figur 5. Forslagsstillers bruk av heat map fra Strava avviker mye fra det som fremkommer ved eget s\u00f8k i heat map. Det er tydelig gjort et selektivt utvalg der mye data er utelatt fra fremstillingen. Figur 6. Strava heat map \u2013 alle registrerte aktiviteter siste tre \u00e5r. Omriss av planomr\u00e5det er angitt i bl\u00e5tt. S\u00e6rlig dominerende er skil\u00f8ypa som g\u00e5r gjennom omr\u00e5det, men det er ogs\u00e5 mye GPS-spor fra l\u00f8ping, g\u00e5ing og stisykling i omr\u00e5det. Ved sammenligning av kartene er det tydelig at ferdselen i omr\u00e5det gjennom blant annet stinettverk er betydelig st\u00f8rre enn det som kommer frem i forslagstillers kart. Det er ogs\u00e5 blitt utelatt at det g\u00e5r en mye Side 7 av 12 brukt ferdselstras\u00e9 opp fra omr\u00e5det ved Kuttersvingen/Fiskekroken og inn til ski- og turl\u00f8ypene. Det er i plandokumentene alts\u00e5 gjort en selektering av data som skjuler deler av omr\u00e5dets faktiske bruk. Det er verdt \u00e5 merke seg ved bruk av Strava heat map som kilde, at det kun er aktiviteter p\u00e5 Strava satt som synlige for alle som vises. Det m\u00e5 ogs\u00e5 v\u00e6re flere ut\u00f8vere som har hatt aktivitet i samme traseen for at den skal vises. Med andre ord vises bare et snevert utvalg av den store aktiviteten som er i omr\u00e5det. Konsekvenser av utbyggingen Den direkte konsekvensen av en utbygging i omr\u00e5det for plan 1939 Solneset er en fullstendig endring av landskapet og utelukkelse av friluftslivet i utbyggingsomr\u00e5det. Skolen og barnehagen vil ha lenger vei opp til marka i likhet med barnefamilier, eldre og andre med begrenset aksjonsradius. Lavvoen de bruker mye vil forsvinne helt. Utbygger vil tilrettelegge randsonen av marka p\u00e5 oversiden av der det kommer boligblokker med n\u00e6rlekeplass. Det er uklart hva som ligger i dette, men det vil bli en klar endring fra dagens situasjon der trollskog, myr og et variert landskap tilbyr naturlek og rekreasjon i et st\u00f8rre gr\u00f8ntomr\u00e5de. En utbygging av deler av det store og sammenhengende gr\u00f8ntomr\u00e5det mellom Skihytta og Solneset vil presse bruken inn p\u00e5 et mindre omr\u00e5de. S\u00e6rlig er det \u00e5 frykte at det vil bli \u00f8kte konflikter mellom stisykling og ridning \u2013 to aktiviteter som bokstavelig talt kan kollidere med alvorlig resultat. Skil\u00f8ypa gjennom omr\u00e5det vil ogs\u00e5 bli redusert og klemt inn p\u00e5 et mindre omr\u00e5de i overkant av utbyggingsomr\u00e5det. F\u00f8lelsen av \u00e5 g\u00e5 \u2018langt inni skogen\u2019 erstattes av en l\u00f8ype i synsavstand fra boligblokker med lys og st\u00f8y. En av de fineste naturskil\u00f8ypene p\u00e5 Troms\u00f8ya vil bli sterkt forringet b\u00e5de som en direkte og indirekte f\u00f8lge av utbyggingen. Turorientering, o-l\u00f8p, l\u00f8ping, sykling og g\u00e5turer i skogen, sopp- og b\u00e6rplukking i omr\u00e5det vil bli rammet ved utbygging. Omr\u00e5dets visuelle karakter utenfor planomr\u00e5det vil i stor grad preges av n\u00e6rheten til boligblokkene med veggflater og lys synlig fra markaomr\u00e5dene som ligger ovenfor. Den stillheten som i dag preger naturen her, vil ventelig bli sterkt redusert som f\u00f8lge av boliger og mye aktivitet n\u00e6rt \u2013 til tross for at internveiene legges p\u00e5 nedsiden av boligene. Utbygging av de to planene 1834 og 1939 ved Solneset kan \u00e5pne opp for ytterligere utbygging av omr\u00e5det mellom Solneset og Mortensnes, slik grunneiere i omr\u00e5det har ytret \u00f8nske om. Markaomr\u00e5dene ved og rundt Gr\u00f8nn\u00e5sen er blant de omr\u00e5dene p\u00e5 Troms\u00f8ya der bes\u00f8kende har st\u00f8rst opplevelse av \u00abur\u00f8rt\u00bb natur gjennom en lavere grad av inngrep enn ellers i marka. Dette ble fremhevet under et st\u00f8rre medvirkningsseminar i 2019 i forbindelse med kommunens Troms\u00f8marka-prosjekt. Arrangementet samlet representanter fra n\u00e6ringsliv, lag/foreninger og andre brukere av Troms\u00f8marka. Ved en utbygging av det gjeldende planforslaget gj\u00f8res det betydelige og irreversible inngrep i denne delen av marka. Side 8 av 12 Forbindelse gjennom marka Betydningen av traseen gjennom Troms\u00f8marka har blitt tillagt alt for stor betydning som transport\u00e5re for Solneset-utbyggingen. Flere steder i planbeskrivelsen er det lagt vekt p\u00e5 forbindelsen gjennom marka som skal koble utbyggingen sammen med UNN/UiT og infrastruktur videre mot s\u00f8r\u00f8st, Templarheimen og sentrum. Samtidig skal forbindelsen inng\u00e5 som en del av turveinettet i Troms\u00f8marka (Figur 7, 8 og 9). Figur 7. Fra planbeskrivelsen. Den planlagte l\u00f8sningen er om sommeren en gruset turvei med bredde 3 m og plant jorddekket areal p\u00e5 hver side av turveien som klippes gjennom sommersesongen. Vinterstid etableres skil\u00f8ype i turveitraseen med to klassiskspor og fristilsone mellom disse \u2013 og p\u00e5 ene siden av skil\u00f8ypa er det en g\u00e5sone/sykkelsone p\u00e5 ca. 3 m. Denne hybridl\u00f8sningen skal prepareres med tr\u00e5kkemaskin og vil v\u00e6re en del av kommunens skil\u00f8ypetilbud samt til bruk som ferdsels\u00e5re for g\u00e5ende og syklende. Erfaringene fra tilsvarende hybridl\u00f8sning i lysl\u00f8ypa p\u00e5 Midt-Troms\u00f8ya er at dette vil fungere godt for g\u00e5ende p\u00e5 de fleste vinterdager, mens det for syklende er mer varierende avhengig av sn\u00f8fall, preparering og sykkelens beskaffenhet (bredde p\u00e5 dekk, elsykkel) og syklistens kompetanse med vintersykling. En slik skil\u00f8ype med g\u00e5sone/sykkelsone vinterstid vil neppe v\u00e6re den foretrukne m\u00e5ten \u00e5 forflytte seg for det store flertallet mellom Solneset og omr\u00e5dene \u00f8st og s\u00f8r\u00f8st for Solneset via marka. Selv i dag med sv\u00e6rt god forbindelse via lysl\u00f8ypa p\u00e5 toppen av \u00f8ya, er det et mindretall av de som skal mellom nord og s\u00f8r som velger \u00e5 bruke denne forbindelsen sommerstid. Og enda f\u00e6rre vinterstid. Turveinettet gjennom Troms\u00f8marka brukes av mange til fots, p\u00e5 ski og p\u00e5 sykkel \u00e5ret rundt og det er blitt en viktig del av transportinfrastrukturen p\u00e5 Troms\u00f8ya, men det er ikke for alle alltid slik det n\u00f8dvendigvis m\u00e5 bli i en trase preparert med tr\u00e5kkemaskin med vekslende sn\u00f8forhold, nedb\u00f8r og v\u00e6r. Derfor konkluderes det med at betydningen av traseen gjennom Troms\u00f8marka har blitt tillagt alt for stor betydning som transport\u00e5re for Solneset-utbyggingen. Side 9 av 12 Figur 8. Fra planbeskrivelsen. H\u00f8ringssvar. Figur 9. Fra planbeskrivelsen. H\u00f8ringssvar. Side 10 av 12 Planbeskrivelsen viser ogs\u00e5 til tidligere skisser ved ny VA trase og turvei gjennom marka (figur 10). Skissene er utdatert og det vises til omforent trase for vannledning og turvei slik den fremkommer i tegning fra Sweco i 2024 (figur 11). Figur 10. Fra Bonords planbeskrivelse. Dokument opprinnelig utarbeidet av PIF som arbeidsdokument ifm dialog VA, Troms\u00f8 kommune og grunneiere. Figur 11. Omforent trase for vannledning og turvei. Oversiktstegning utarbeidet av Sweco 26.04.2024. Traseen er n\u00e6rmest gr\u00f8nn stiplet linje i illustrasjonen i Bonords planbeskrivelse over. Side 11 av 12 Figur 12. Fra planbeskrivelsen Midlene avsatt til forsterket vinterdrift gjennom Tenk Troms\u00f8 er for fire\u00e5rsperioden 2024-2028. Tilrettelegging for at lysl\u00f8ypenettverket kan brukes for g\u00e5ende og syklende er p\u00e5g\u00e5ende og utvikling og drift av g\u00e5soner for g\u00e5ende og syklende p\u00e5 siden av skil\u00f8ypa er noe Troms\u00f8 kommune har hatt god effekt av. Per n\u00e5 er det ikke tilrettelagt for g\u00e5ing eller sykling mellom Soleng (Mortensnes) og Solneset. Det er ikke fattet vedtak om utbygging av VA-ledning og turveitrase her, men b\u00e5de VA og PIF jobber med prosjektering av tiltakene. Prosjektet skyves stadig fremover i tid og per oktober 2024 sier VA tidligste oppstart er i 2026. Side 12 av 12 Vedlegg Vedlegg 1. Friluftsverdikartlegging for Hamna n\u00e6romr\u00e5de https://faktaark.naturbase.no/?id=FK00045176 Vedlegg 2. Friluftsverdikartlegging for Gr\u00f8nn\u00e5sen https://faktaark.naturbase.no/?id=FK00045157 "
}