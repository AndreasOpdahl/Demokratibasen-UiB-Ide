{
  "dokument_id": "126f4baa-d5cf-5d73-bbc9-2e50661fa849",
  "doc_type": "case_attachment",
  "kommune": 4601,
  "tittel": "Bergenhus gnr 167 bnr 786 Skutevikens tverrgate 5. Klage over avslag p\u00e5 unntak og dispensasjon fra tekniske krav",
  "url": "https://bergen.kommune.no/politikere-utvalg/api/fil/bk360/12197758/Bergenhus-gnr-167-bnr-786-Skutevikens-tverrgate-5-Klage-over-avslag-pa-unntak-og-dispensasjon-fra-tekniske-krav",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/134172-7 Bergenhus gnr 167 bnr 786 Skutevikens tverrgate 5. Klage over avslag p\u00e5 unntak og dispensasjon fra tekniske krav Hva saken gjelder: Plan- og bygningsetaten har utstedt rammetillatelse for etablering og oppdeling av boenheter, bruksendringer, tilbygg og andre tiltak p\u00e5 Skutevikens tverrgate 5. I den forbindelse er det samtidig gitt avslag p\u00e5 s\u00f8knad om unntak og dispensasjoner fra diverse tekniske krav i byggteknisk forskrift (\u00abTEK17\u00bb). Sistnevnte forhold er p\u00e5klaget av ansvarlig s\u00f8ker Arkoconsult AS v/Lena Lekve p\u00e5 vegne av tiltakshaver Sameiet Skutevikens Tverrgate 5. Saken har lengre historikk med hensyn til at tilsvarende s\u00f8knad tidligere var godkjent i sak 200604509. Plan- og bygningsetaten og klager er uenig om tillatelsen har bortfalt. Dette redegj\u00f8res n\u00e6rmere for under byr\u00e5dens vurderinger. Eiendommen omfattes av reguleringsplan 5810000 fra 1988, og er regulert til boliger med tilh\u00f8rende anlegg. Eiendommen er for \u00f8vrig regulert til spesialomr\u00e5de bevaring. I gjeldende kommunedelplan KDP Sandviken \u2013 Fjellsiden Nord, vises eiendommen som boligomr\u00e5de. Den er ogs\u00e5 innenfor spesialomr\u00e5de bevaring og innenfor grense for automatisk fredet bygrunn. KPA 2018 viser eiendommen som byfortettingssone, innenfor diverse hensynssoner mv. Det vises til rammetillatelsens pkt. 3.1 for utfyllende informasjon om planstatus. Rammetillatelsen beror p\u00e5 dispensasjoner fra reguleringsplanen, plan- og bygningsloven og TEK17, se rammetillatelsens pkt. 2.1 og 2.3. Ansvarlig s\u00f8ker opplyser at det er foretatt nabovarsling i samsvar med pbl. \u00a7 21-3, og det er mottatt merknader fra Espen Andre Teigland (Nye Sandviksviene 60) og Per Clausen (styreleder i Sameiet Nye sandviksvei 58-60). Det gis bemerkningen til etterf\u00f8lgende legaliseringss\u00f8knad og stilles sp\u00f8rsm\u00e5l ved tiltakets byggeh\u00f8yde. Ansvarlig s\u00f8kers tilsvar og Plan- og bygningsetatens kommentarer f\u00f8lger av rammetillatelsens pkt. 3.2. Byantikvaren uttalte i 2006 at det var ingen prinsipielle innvendinger til tiltak p\u00e5 eiendommen. Det p\u00e5pekes i denne omgang at vurderingen var sv\u00e6rt uheldig, blant annet av hensyn til eiendommens h\u00f8ye antikvariske- og kulturhistoriske verdier. Byantikvaren vil likevel ikke frar\u00e5de at det gis tillatelse gitt historikken i saken. Bymilj\u00f8etaten uttalelser seg positiv til dispensasjon fra byggegrense langs kommunal vei. Den positive uttalelsen forutsetter at det stilles n\u00e6rmere betingelser for dispensasjon. Klage: Klagen er omfattende og kun hovedpunktene gjengis i det f\u00f8lgende. Prinsipalt mener klager at tiltaket er godkjent i sin helhet, og at kommunen b\u00f8r omgj\u00f8re tidligere vedtak om ferdigattest, slik at det gis ferdigattest for tiltaket som er etablert. Det gj\u00f8res i denne 1 sammenheng en gjennomgang av sakshistorikken. Klager p\u00e5peker ogs\u00e5 at n\u00e5v\u00e6rende eiere har kj\u00f8pt boligseksjoner i god tro om at det forel\u00e5 ferdigattest for bygningen i sin helhet. Subsidi\u00e6rt og som grunnlag for klagen, anf\u00f8res det at det er grunnlag for \u00e5 innvilge samtlige oms\u00f8kte unntak og dispensasjoner fra tekniske krav i TEK17. Klager mener det er forsvarlig ut fra sikkerhet, helse og milj\u00f8. Det vises blant annet til store utfordringer knyttet til \u00e5 m\u00e5tte tilpasse etablert tiltak etter gjeldende regelverk, b\u00e5de med tanke p\u00e5 de \u00f8konomiske og fysiske forhold. Eierne og naboer har ogs\u00e5 innrettet seg etter situasjonen slik den fremst\u00e5r i dag, og har ingen innvendinger til oms\u00f8kte unntak/dispensasjoner. Fagetatens vurdering og anbefaling: Plan- og bygningsetaten som fagetat p\u00e5peker at det er gjort en grundig gjennomgang av sakens historikk. Innholdet i igangsettingstillatelsen fra 2014 og ferdigattesten fra 2017 tilsier at det \u00e5penbart var avgrenset til \u00e5 gjelde for endringstillatelsen fra 2014. Fagetaten opprettholder f\u00f8lgelig tidligere vurderinger i forbindelse med mottatt omgj\u00f8ringsbegj\u00e6ring. Rammetillatelse fra 2006 er dermed ikke relevant. Fagetaten opprettholder for \u00f8vrig samtlige avslag for oms\u00f8kte unntak/dispensasjoner fra TEK17. Det gj\u00f8res innledningsvis et poeng ut av lovgivningen har endret seg i forhold til situasjonen i 2006. Selv om det er en sak om legalisering, m\u00e5 tiltakene vurderes opp mot gjeldende regelverk som om de ikke er utf\u00f8rt. Oms\u00f8kte unntak og dispensasjoner fra de tekniske kravene vil medf\u00f8re d\u00e5rligere tilgjengelighet, fare for vesentlige helseplager og svekket sikkerhet for beboerne og bes\u00f8kende. Det vil dermed ikke v\u00e6re forsvarlig eller fordelaktig \u00e5 omgj\u00f8re fagetatens opprinnelige vurderinger. Det kan ellers ikke gis dispensasjon fra TEK17 \u00a7 9-9 om krav til sluttrapport for faktisk disponering av avfall, da det er en saksbehandlingsregel, jf. pbl. \u00a7 19-2 annet ledd. Det vises til innholdet i vedlagt rammetillatelse og notat i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen kan tas delvis til f\u00f8lge. Kort om sakshistorikken De vesentlige forhold ved byggesak 200604509 synes \u00e5 v\u00e6re n\u00f8ye gjennomg\u00e5tt av fagetaten og Statsforvalteren i vedlagte vurderinger av mottatt omgj\u00f8ringsbegj\u00e6ring. Selv om det er klart uheldig at n\u00e5v\u00e6rende eiere har kj\u00f8pt boligseksjonene i den tro om at det forel\u00e5 ferdigattest for bygningen i sin helhet, finner ikke byr\u00e5den grunnlag for \u00e5 gj\u00f8re en fornyet vurdering av sp\u00f8rsm\u00e5let om omgj\u00f8ring av ferdigattesten fra 2017. Likevel vil byr\u00e5den p\u00e5peke at det ikke fremst\u00e5r direkte \u00e5penbart at tiltakshaver skulle reagert p\u00e5 de offentlige tillatelsene som er gitt i saken. Byr\u00e5dens syn beror p\u00e5 det faktum at tiltaket faktisk er etablert i henhold til rammetillatelsen og igangsettingstillatelsen som er bortfalt, hvilket antas \u00e5 springe ut av misforst\u00e5elser p\u00e5 tiltakshaver og/eller de ansvarlige foretakene sin side. Det er korrekt at tiltakene skal vurderes etter gjeldende regelverk og som om at de ikke allerede er utf\u00f8rt, men byr\u00e5den vil ikke se helt bort fra den relativt usedvanlige sakshistorikken som grunnlag for behovet for denne byggesaken. Byr\u00e5den vil likevel poengtere at dette er et klart unntak for denne konkrete sak, og vil ikke v\u00e6re f\u00f8rende for enhver legaliseringssak. Byr\u00e5den vil i det f\u00f8lgende p\u00e5 nytt ta stilling til s\u00f8knad om unntak og dispensasjoner fra tekniske krav i TEK17, hver for seg. Unntak fra tekniske krav i TEK17, jf. pbl. \u00a7 31-4 Ved tiltak p\u00e5 eksisterende byggverk kan kommunen i henhold til pbl. \u00a7 31-4 gi helt eller delvis unntak fra tekniske krav, dersom det vurderes som forsvarlig ut fra sikkerhet, helse og milj\u00f8. Kommunen skal blant annet legge vekt p\u00e5: \u2022 Byggverkets alder, formell vernestatus, type, form\u00e5l, plassering, varighet av tiltaket og n\u00e5v\u00e6rende tekniske tilstand. 2 \u2022 Forhold som kan redusere negative konsekvenser ved at det gis unntak. \u2022 Fordeler som oppn\u00e5s med tiltaket. Det er s\u00f8kt om f\u00f8lgende unntak fra TEK17: \u2022 \u00a7\u00a7 8-5 og 12-4 om trinnfritt inngangsparti i forbindelse med et lite plat\u00e5 i betong ved d\u00f8ren. \u2022 \u00a7 12-13 om krav til interne d\u00f8rer med fri bredde p\u00e5 minimum 0,86 m i forbindelse med at de fleste interne d\u00f8rer har bredde p\u00e5 0,8 m. \u2022 \u00a7 13-6 om krav til tilfredsstillende lydforhold i byggverk. Unntak fra \u00a7\u00a7 8-5 og 12-4 TEK17 \u00a7\u00a7 8-5 og 12-4 stiller krav til trinnfri atkomst til boenhet. Hensikten er \u00e5 opprette atkomstforhold som er brukbare for flest mulig. Behovet for unntak beror p\u00e5 at det er et lite plat\u00e5 i betong ved inngangsd\u00f8ren. Byr\u00e5den er i utgangspunktet av den oppfatning at en m\u00e5 belage seg p\u00e5 at det m\u00e5 gjennomf\u00f8res tiltak for \u00e5 sikre tilfredsstillende tilgjengelighet. I dette tilfellet mener byr\u00e5den likevel at det er s\u00e6rdeles relevant \u00e5 se hen til bebyggelsens plassering. Boligbygget er beliggende i et eldre bystr\u00f8k, som ikke er s\u00e6rlig tilgjengelig i seg selv. Det er ogs\u00e5 f\u00e5 boligbygg i dette omr\u00e5det som har trinnfri atkomst. Dette antas \u00e5 v\u00e6re n\u00e6rt tilknyttet bygningenes alder og dens kulturhistoriske tilknytning. Med andre ord virker det ikke naturlig \u00e5 forvente god tilgjengelighet. I lys av dette vil byr\u00e5den vise til at de naturlige gangaksene til eiendommen g\u00e5r via trapper mot nord, s\u00f8r og vest. Eventuelt m\u00e5 en benytte seg av en relativt bratt omvei via Skuteviksveien, som er belagt med brostein. Unntak fra kravet fremst\u00e5r da ikke \u00e5 bero p\u00e5 noen s\u00e6rlige momenter av negativ betydning for sikkerhet, helse og milj\u00f8. P\u00e5 den andre siden er det ikke behov for \u00e5 gj\u00f8re ytterligere tiltak i den historiske bebyggelsen for \u00e5 tilpasse den gjeldende tekniske krav. Det gis f\u00f8lgelig unntak fra TEK17 \u00a7\u00a7 8-5 og 12-4 (2) bokstav c, jf. pbl. \u00a7 31-4. Unntak fra \u00a7 12-13 Det er s\u00f8kt om unntak fra TEK17 \u00a7 12-13 om krav p\u00e5 bredde for d\u00f8rer internt i boenheten. Fagetaten har med henvisning til \u00a7 12-13 (2) bokstav c om krav til fri bredde p\u00e5 0,86 m., avsl\u00e5tt s\u00f8knaden. Klager p\u00e5 sin side mener det er grunnlag for unntak med hensyn til at interne d\u00f8rer har fri bredde p\u00e5 0,8 m., som taler for at unntak er forsvarlig. Byr\u00e5den er av den oppfatning at s\u00f8kers og fagetatens vurderinger beror p\u00e5 en misforst\u00e5else av de tekniske kravene. TEK17 \u00a7 12-13 (2) bokstav c gjelder for \u00abbyggverk med krav om universell utforming\u00bb. Dette er en henvisning til \u00a7 12-1 (2), som ikke gj\u00f8res gjeldende for dette boligbygget. Krav til fri bredde for interne d\u00f8rer i bygg med/uten krav til tilgjengelige boenheter er 0,76 m., jf. \u00a7 12-13 (2) bokstav b. Ut fra opplysninger i klagen om at \u00abeksisterande d\u00f8rer internt i bueiningane har ein breidde p\u00e5 0,8 meter\u00bb, legger byr\u00e5den til grunn at kravet er innfridd og tar ikke s\u00f8knaden til behandling. Unntak fra \u00a7 13-6 Det var opprinnelig s\u00f8kt om unntak fra TEK \u00a7 13-6 vedr\u00f8rende krav til lyd og vibrasjoner, uten at avviket var n\u00e6rmere spesifisert. I forbindelse med byr\u00e5dens klagesaksbehandling, har det v\u00e6rt forespurt tilleggsopplysninger om avviket for \u00e5 kunne ta stilling til s\u00f8knad om unntak. I den anledning har ansvarlig s\u00f8ker opplyst om at tiltaket oppfyller kravet til lyd og vibrasjoner i TEK17 \u00a7 13-6, og at det ikke lenger er behov for unntak. Byr\u00e5den legger til grunn s\u00f8kers opplysninger og tar derfor ikke s\u00f8knad om unntak til behandling, jf. pbl. \u00a7 21-4 f\u00f8rste ledd annet punktum. 3 Dispensasjoner fra tekniske krav i TEK17, jf. pbl. \u00a7 19-2 Ved tiltak p\u00e5 ny bebyggelse (oms\u00f8kte tilbygg), er det ikke anledning til \u00e5 vurdere unntak fra byggtekniske krav etter pbl. \u00a7 31-4. Det er f\u00f8lgelig s\u00f8kt om dispensasjoner fra f\u00f8lgende bestemmelser i TEK17, jf. pbl. \u00a7 19-1: \u2022 \u00a7 9-9 om krav til sluttrapport for faktisk disponering av avfall \u2022 \u00a7 12-3 (3) om krav til tilgjengelig boenhet \u2022 \u00a7 12-9 om tekniske krav til bad og toalett \u2022 \u00a7 12-13 (2) bokstav c om krav til fri bredde for interne d\u00f8rer p\u00e5 0,86 m. \u2022 \u00a7 12-15 (3) bokstav b om krav til rekkverk med h\u00f8yde p\u00e5 minimum 1,0 m. Dispensasjon fra TEK17 \u00a7 9-9, jf. pbl. \u00a7 19-2 N\u00e5r det gjelder s\u00f8knad om dispensasjon fra TEK17 \u00a7 9-9 om krav til sluttrapport for faktisk disponering av avfall, deler byr\u00e5den fagetatens utredninger. Bestemmelsen er en saksbehandlingsregel, som ikke kan dispensere fra, jf. pbl. \u00a7 19-2 annet ledd tredje punktum. Dispensasjonss\u00f8knaden tas ikke til behandling. Dispensasjon fra TEK17 \u00a7 12-2 (3), jf. pbl. \u00a7 19-2 TEK17 \u00a7 12-3 (3) oppstiller krav til at alle hovedfunksjoner p\u00e5 bygningens inngangsplan, skal v\u00e6re tilgjengelig p\u00e5 inngangsplanet slik det f\u00f8lger av bestemmelser i forskriften. Det inneb\u00e6rer blant annet trinnfri atkomst. Bestemmelsen skal sikre tilgjengelighet for alle brukere, inkludert dem med nedsatt funksjonsevne. M\u00e5let er \u00e5 oppn\u00e5 en reell \u00f8kning i antall boenheter og ivareta prinsippet om universell utforming, og vil slik st\u00f8tte samfunnets m\u00e5l om inkludering og likeverd. Byr\u00e5den opprettholder at en i utgangspunktet skal m\u00e5tte innfri alle tekniske krav som skal ivareta prinsippet om universell utforming. Det b\u00f8r likevel v\u00e6re anledning til \u00e5 fravike utgangspunktet i s\u00e6rlige situasjoner. Byr\u00e5den henviser i denne sammenheng til sin vurdering om unntak fra krav til trinnfri atkomst. Vurderingen inneb\u00e6rer etter byr\u00e5dens syn grunnlag i dette tilfellet for \u00e5 komme til den konklusjon hensynene bak bestemmelsen ikke blir \u00abvesentlig tilsidesatt\u00bb, jf. pbl. \u00a7 19-2. Med utgangspunkt i samme vurdering, finner ikke byr\u00e5den noen s\u00e6rlige ulemper knyttet til \u00e5 gi dispensasjon. Byr\u00e5den ser situasjonen da i et st\u00f8rre perspektiv, hvor eiendommen i seg selv er plassert innenfor et omr\u00e5de med relativt d\u00e5rlig tilgjengelighet. Fordelene er at det ikke m\u00e5 gj\u00f8res ytterligere tiltak p\u00e5 eiendommen med h\u00f8ye antikvariske- og kulturhistoriske verdier, for \u00e5 tilpasse den de tekniske kravene. Byr\u00e5den mener ogs\u00e5 at sameiets n\u00e5gjeldende behov og forventede kvaliteter kan tillegges vekt i vurderingen. Det vil si at dersom situasjonen i sameiet skulle endre seg, fremst\u00e5r det mulig \u00e5 gj\u00f8re n\u00f8dvendige tilpasninger for \u00e5 rette for eventuelle ulemper som gj\u00f8res gjeldende ved dispensasjon. Byr\u00e5den er etter dette kommet til at fordelene er \u00abklart st\u00f8rre enn ulempene\u00bb, jf. pbl. \u00a7 19-2. Dispensasjon fra TEK17 \u00a7 12-9, jf. pbl. \u00a7 19-2 TEK 17 \u00a7 12-9 oppstiller krav for at bad og toalett skal v\u00e6re tilgjengelig for alle, uavhengig av funksjonsniv\u00e5. De tekniske kravene skal sikre langsiktige l\u00f8sninger som sikrer at beboere kan fortsette \u00e5 bo i boligen dersom det skjer endringer i livssituasjonen ved for eksempel aldring eller funksjonsnedsettelser. Byr\u00e5den er av den oppfatning at denne dispensasjonsvurdering i stor grad m\u00e5 bero p\u00e5 vurderingene i vedtaket for \u00f8vrig. Det vil si at byr\u00e5den ogs\u00e5 her finner det hensiktsmessig \u00e5 legge vekt p\u00e5 boligens beliggenhet og alder, samt innvilget unntak og dispensasjon fra krav til trinnfri atkomst. Disse forhold, som det allerede er redegjort for, tilsier da en lavere terskel for \u00e5 ogs\u00e5 dispensere fra tilgjengelighetskrav som gjelder boligens innvendige arealer. Byr\u00e5den mener i tillegg at det er gode grunner for \u00e5 v\u00e6re fleksibel i vurderingene n\u00e5r det er tale om innvendige tilpasninger som ikke vesentlig skiller seg fra eldre og lovlig situasjon, for denne type bebyggelse og i denne typen spesielle sakskompleks. Selv om dispensasjon kan 4 medf\u00f8re bad- og toalettarealer som ikke kan benyttes av f.eks. rullestolbrukere, mener byr\u00e5den at hensynene ikke blir \u00abvesentlig tilsidesatt\u00bb, jf. pbl. \u00a7 19-2. Ulempene ved \u00e5 gi dispensasjon er begrenset av \u00f8vrige unntak og dispensasjoner av betydning for tilgjengeligheten til boligeiendommen. Fordelene ved dispensasjon er at en kan opprette \u00f8nsket planl\u00f8sning i boligen, med en form\u00e5lstjenlig utnytting. Det etableres i tillegg boligseksjoner som er egnet for familier, som er i tr\u00e5d med politisk \u00f8nsket utvikling av sentrumskjernen. Byr\u00e5den anser da fordelene av positiv betydning for kommunens areal- og ressursdisponering. For ordens skyld p\u00e5peker byr\u00e5den at dette utgj\u00f8r et unntak fra hovedregelen, om at slike boenheter ogs\u00e5 skal v\u00e6re tilgjengelig for de fleste. Etter en samlet vurdering er byr\u00e5den kommet til at fordelene ved dispensasjon er \u00abklart st\u00f8rre enn ulempene\u00bb, jf. pbl. \u00a7 19-2. Dispensasjon fra TEK17 \u00a7 12-3 (2) bokstav c, jf. pbl. \u00a7 19-2 Byr\u00e5den henviser til sin vurdering om unntak fra samme bestemmelse. S\u00f8knad om dispensasjon tas ikke til behandling, da det opplyses om at interne d\u00f8rer har fri bredde p\u00e5 0,8 m. i tr\u00e5d med kravet i \u00a7 12-3 (2) bokstav b. Dispensasjon fra TEK17 \u00a7 12-15, jf. pbl. \u00a7 19-2 Det er videre s\u00f8kt om dispensasjon fra TEK17 \u00a7 12-15 tredje ledd om krav til minimum h\u00f8yde p\u00e5 rekkverk tilsvarende 1,0 m. Bestemmelsen ha som hovedhensikt \u00e5 ivareta sikkerheten for personer som oppholder seg i et omr\u00e5de der fall kan utgj\u00f8re en risiko for personskade. Denne dispensasjonss\u00f8knaden skiller seg fra \u00f8vrige ved at den utelukkende beror p\u00e5 sikkerhetshensyn. Blant annet p\u00e5 bakgrunn av at det er tale om relativt simple tiltak for \u00e5 bringe situasjonen i tr\u00e5d med kravet om h\u00f8yde p\u00e5 rekkverket, mener byr\u00e5den at det er gode grunner for \u00e5 opprettholde fagetatens dispensasjonsvurdering. Med henvising til vurderingene i fagetatens notat og vedtak, er byr\u00e5den av den oppfatning at hensynene bak bestemmelsen blir \u00abvesentlig tilsidesatt\u00bb, jf. pbl. \u00a7 19-2. Det samme gjelder vurderingen om relevante fordeler og ulemper. For samtlige innvilgede dispensasjoner Byr\u00e5den er etter dette kommet til at de rettslige vilk\u00e5rene for \u00e5 dispensere fra enkelte av ovennevnte tekniske krav, er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjoner. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 13.08.2024 endres i medhold av fvl. \u00a7 33 annet ledd. 2. Med hjemmel i pbl. \u00a7 31-4 gis det unntak fra byggteknisk forskrift \u00a7\u00a7 8-5 og 12-4. 3. Med hjemmel i pbl. \u00a7 19-2 gis det dispensasjon fra byggteknisk forskrift \u00a7\u00a7 12-3 (3) og 12-9. 4. Det overlates Plan- og bygningsetaten \u00e5 utferdige endringene i rammetillatelsen og stille eventuelle ytterligere n\u00f8dvendige vilk\u00e5r. 5 5. Klagen tas delvis til f\u00f8lge. Dato: 17. februar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 20.11.2024 med f\u00f8lgende vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Klage datert 30.08.2024 6. Vedtak datert 13.08.2024 7. Uttalelse Byantikvaren og Bymilj\u00f8etaten 8. Tegninger 9. Nabovarsel 10. S\u00f8knad datert 08.05.2024 11. Stadfesting av Statsforvalteren - ikke omgj\u00f8ring av ferdigattest 12. Anmodning om omgj\u00f8ring tas ikke til f\u00f8lge datert 29.09.2023 13. Anmodning om omgj\u00f8ring datert 04.09.2023 14. Referat forh\u00e5ndskonferanse datert 01.09.2024 15. Ferdigattest datert 25.10.2017 16. S\u00f8knad om ferdigattest datert 27.09.2017 17. Igangsettingstillatelse datert 03.03.2014 18. S\u00f8knad om igangsettingstillatelse datert 19.02.2014 19. Avslag og tillatelse til endring datert 29.01.2014 20. S\u00f8knad om endring datert 24.08.2011 21. Igangsettingstillatelse deler av tiltaket datert 15.06.2009 22. S\u00f8knad om igangsettingstillatelse for deler av tiltaket datert 15.05.2009 23. Rammetillatelse datert 20.06.2006 24. Bygges\u00f8knad mottatt 02.05.2006 2) Opplysninger fra klager om at tiltaket innfrir krav i TEK17 \u00a7 13-6 6 "
}