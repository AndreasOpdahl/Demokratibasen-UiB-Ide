{
  "dokument_id": "da257c74-296d-54ca-b094-f1f1efde0c88",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 29012025, Sak 8/25, Bemanningssituasjonen i kommunale behandlingssentre og sykehjem",
  "url": "https://bergen.kommune.no/politikere-utvalg/api/fil/bk360/12048912/Innstilling-vedtak-Bemanningssituasjonen-i-kommunale-behandlingssentre-og-sykehjem",
  "tekst": "Bemanningssituasjonen i kommunale behandlingssentre og sykehjem Bergen bystyre behandlet saken i m\u00f8tet 29.01.2025 sak 8/25 og fattet f\u00f8lgende vedtak: 1. Bystyret tar sak om \u00abBemanningssituasjonen i kommunale behandlingssentre og sykehjem\u00bb til orientering. 2. Bystyret ber byr\u00e5det om \u00e5 arbeide videre med tiltak innenfor de fem innsatsomr\u00e5dene som beskrevet i del 2 i saksfremstillingen. Bergen bystyres behandling F\u00f8lgende representanter tok ordet: Karl Strydom Eidesund (H), Even S\u00f8rland (A), Christian Haugen (FrP), Diane Alexandra Berbain (SV), Per-Arne Hvidsten Larsen (V), Torstein Dahle (R), Tom-Ove Koteng Monsen (PP), Fauzia Hussain-Wiik (A), Eva Synn\u00f8ve Hagewick Steigen (A), Anette Strand (H). Forslag fremsatt i bystyret: Diane Alexandra Berbain (SV) fremsatte p\u00e5 vegne av SV f\u00f8lgende alternative forslag i 3 punkt: 1. Bystyret ber byr\u00e5det redusere bruken av midlertidige stillinger og vikarer til et minimum gjennom \u00f8kt grunnbemanning. 2. Bystyret ber byr\u00e5det sikre rett til faste heltidsstillinger. 3. Bystyret ber byr\u00e5det utvide den kommunale bemanningstjenesten med flere ansatte i hele, faste stillinger, inkludere flere tjenesteomr\u00e5der, og gradvis avvikle bruken av private bemanningstjenester. S\u00e5 lenge Bergen kommune kj\u00f8per tjenester av eksterne kommersielle bemanningsbyr\u00e5er, m\u00e5 disse omfattes av eller forplikte seg til \u00e5 f\u00f8lge landsomfattende tariffavtale. Per Arne Larsen (V) fremsatte p\u00e5 vegne av V f\u00f8lgende alternative forslag til innstillingens punkt 2: Bystyret ber byr\u00e5det om \u00e5 arbeide videre med tiltak innenfor de fem innsatsomr\u00e5dene som beskrevet i del 2 i saksfremstillingen bortsett fra tiltak representert ved kulepunkt 1 under \u201c2. Ledelse og n\u00e6rv\u00e6rsarbeid\u201d. Even Oleson S\u00f8rland (A) fremsatte p\u00e5 vegne av A f\u00f8lgende tilleggsforslag i 5 punkt: 1. Bystyret ber byr\u00e5det om \u00e5 \u00f8ke grunnbemanningen for sikring av en bedre kontinuitet og kvalitet i tjenestene. 2. Bystyret viser til vedtatt strategi for heltidskultur i Bergen kommune, og etterlyser en tydeligere oppf\u00f8lging av denne i arbeidet med bemanningssituasjonen. Bystyret forventer at byr\u00e5det fortsetter satsingen p\u00e5 heltidssykehjem og f\u00f8lger opp de fire hovedomr\u00e5dene i strategien: - Kultur, holdning og organisasjonsendring - Rekruttering - Rutiner og rapportering - Turnus og alternative arbeidstidsordninger 3. Bystyret ber byr\u00e5det om \u00e5 tilrettelegge for at ansatte uten formell kompetanse f\u00e5r ta fagbrev. 4. Bystyret ber byr\u00e5det om \u00e5 utvide ordningen med servicemedarbeidere til \u00e5 gjelde p\u00e5 alle avdelinger p\u00e5 b\u00e5de dagtid og kveldstid, ukedager og helg. 5. Bystyret ber byr\u00e5det om at det kartlegges om hvordan oppgavedelingen praktiseres \u2013 hvem gj\u00f8r hva. Kartlegging m\u00e5 omfatte flere yrkesgrupper i tillegg til helsefagarbeidere og sykepleiere samt partene i arbeidslivet m\u00e5 inkluderes i dette arbeidet. Merknader fremsatt i bystyret: Torstein Dahle (R) fremsatte p\u00e5 vegne av R f\u00f8lgende merknad: Det framg\u00e5r i saken at Etat for bemanningssentre og sykehjem pr. august 2024 hadde 97 ubesatte stillinger. I samfunnet er det mangel p\u00e5 ulike kategorier av helsepersonell. For \u00e5 kunne v\u00e6re en attraktiv arbeidsgiver iverksetter Bergen kommune tiltak for \u00e5 styrke fagmilj\u00f8et og styrke rekrutteringen. Bystyret vil peke p\u00e5 at det er kontraproduktivt, splitter kommunens fagmilj\u00f8er og svekker effekten av denne kommunale satsingen n\u00e5r sykehjem konkurranseutsettes. Votering: Det var 66 representanter til stede. Alternativt forslag punkt 1- 3 fra SV, fremsatt av Diane Alexandra Berbain (SV), fikk 27 stemmer (A, SV, MDG, R), og var dermed falt. Innstillingen punkt 1 ble vedtatt med 43 stemmer (H, FrP, MDG, BL, V, INP(2), KrF, Sp, PP). Alternativt forslag fra V, fremsatt av Per-Arne Hvidsten Larsen (V), fikk 3 stemmer (V), og var dermed falt. Innstillingen punkt 2 ble vedtatt med 40 stemmer (H, FrP, MDG, BL, INP(2), KrF, Sp, PP) Tilleggsforslag punkt 1, 2 og 5 fra A, fremsatt av Even S\u00f8rland (A), fikk 30 stemmer (A, SV, MDG, V, R) og var dermed falt. Tilleggsforslag 3 og 4 fra A, fremsatt av Even S\u00f8rland (A), fikk 32 stemmer (A, SV, MDG, V, R, KrF) og var dermed falt. Merknad fra R, fremsatt av Torstein Dahle (R), fikk 27 stemmer (A, SV, MDG, R) og var dermed falt. Utvalg for helse og sosial behandlet saken i m\u00f8tet 04.12.2024 sak 152/24 og avga f\u00f8lgende innstilling: Utvalgets innstilling er likelydende med bystyrets vedtak. Byr\u00e5det behandlet saken i m\u00f8tet 21.11.2024 sak 356/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende. 2 "
}