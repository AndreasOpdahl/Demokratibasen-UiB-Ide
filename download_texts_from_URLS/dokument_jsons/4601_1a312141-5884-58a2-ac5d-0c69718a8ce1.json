{
  "dokument_id": "1a312141-5884-58a2-ac5d-0c69718a8ce1",
  "doc_type": "case_presentation",
  "kommune": 4601,
  "tittel": "\u00c5rstad, gnr. 162, bnr. 27, Fj\u00f8sangerveien 30. Klage over avslag p\u00e5 s\u00f8knad om bruksendring fra tannlegekontor til 2 boenheter",
  "url": "https://bergen.kommune.no/politikere-utvalg/api/fil/bk360/11786864/Framstilling-Arstad-gnr-162-bnr-27-Fjosangerveien-30-Klage-over-avslag-pa-soknad-om-bruksendring-fra-tannlegekontor-til-2-boenheter",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/151087-5 \u00c5rstad, gnr. 162, bnr. 27, Fj\u00f8sangerveien 30. Klage over avslag p\u00e5 s\u00f8knad om bruksendring fra tannlegekontor til to boenheter Hva saken gjelder: Ansvarlig s\u00f8ker, Part Arkitektur AS, klager p\u00e5 vegne av tiltakshaver Fj\u00f8sangerveien 30 AS. Klagen gjelder avslag datert 10.09.2024. Avslagshjemler er KPA 2018 \u00a7 3.1 om plankrav og \u00a7 22.1.2 om st\u00f8y. S\u00f8knaden gjelder bruksendring fra tannlegekontor til to boenheter p\u00e5 hhv. 78 og 84,7 m2. N\u00f8dvendige dispensasjoner er oms\u00f8kt. Eiendommen er i KPA 2018 avsatt til S4 (sentrumskjerne), og ligger i gul og r\u00f8d st\u00f8ysone, samt r\u00f8d sone for luftkvalitet. Eiendommen er regulert til forretning og bolig i eldre reguleringsplan fra 1938, plan nr. 70000. Gatefoto nedenfor viser eiendommens fasade der aktuell del for bruksendring er markert med r\u00f8dt. Utklipp av situasjonsplaner nedenfor viser oms\u00f8kt plan til venstre med oms\u00f8kte boenheter nr. 201 (oransje farge), nr. 203 (gr\u00f8nn farge), samt eksisterende boenhet nr. 202 (ingen farge). Eksisterende situasjonsplan til h\u00f8yre under. Oms\u00f8kt areal er innringet. 1 Statens vegvesen, uttale: Statens vegvesen viser til at st\u00f8ysituasjonen er betydelig p\u00e5 Danmarks plass og at nattest\u00f8y anses som spesielt helseskadelig. Statens vegvesen sin konklusjon er: \u00abStatens vegvesen vil frar\u00e5de at det gis dispensasjon fra st\u00f8ykrav i KPA 2018 \u00a7 22 og plankrav \u00a7 3 for bruksendring til bolig for leilighet som ikke tilfredsstiller kravet om stille side. Hensynet til luft- og st\u00f8yforurensning m\u00e5 avklares i reguleringsplan. Statens vegvesen vil ikke motsette seg at det gis dispensasjon fra plankrav til bruksendring for leilighet der st\u00f8ykrav er tilfredsstilt. Vi ber kommunen gj\u00f8re vurderinger av luftkvalitet og krav i KPA 2018, bestemmelse \u00a7 23.\u00bb Klagerens anf\u00f8rsler: Klagen er datert 26.09.2024. N\u00e5r det gjelder plankravet, kan klageren ikke se at en reguleringsplan i dette tilfellet er bedre egnet til \u00e5 belyse eller gi et bedre grunnlag for \u00e5 vurdere utfordringene med luftkvalitet og st\u00f8y for de to oms\u00f8kte leilighetene. Danmarksplass er et etablert boligomr\u00e5de, og tiltaket legger kun til rette for to nye boenheter. De oms\u00f8kte leilighetene vil, som f\u00f8lge av nye ventilasjonsl\u00f8sninger og flere st\u00f8yisolerende tiltak, f\u00e5 en vesentlig h\u00f8yere standard enn de fleste tilsvarende boliger i omr\u00e5det. Klageren mener at utarbeiding av reguleringsplan vil bety en un\u00f8dvendig ressursbruk som ikke vil ha noen reell betydning for beslutningsgrunnlaget. N\u00e5r det gjelder st\u00f8y, viser klageren til st\u00f8yfaglig utredning som viser at forskjellen i st\u00f8ybelastning mellom 2. og 3. etasje er minimal, likevel finnes det helt like og sv\u00e6rt attraktive leiligheter i 3. etasje. Klageren mener videre at kommunen kan stille vilk\u00e5r om st\u00f8yisolerende tiltak, som f.eks. russervinduer. Klageren viser til at det er uproblematisk \u00e5 sette inn slike vinduer i gjennomf\u00f8ringsfasen. Klageren mener omr\u00e5det har gode og tilgjengelige uteareal som brukes hyppig av publikum selv om de ligger i st\u00f8ysoner. Klageren ber kommunen vektlegge omr\u00e5dets kvaliteter som et attraktivt og etablert boligomr\u00e5de sentralt i Bergen. Klageren mener at i dette tilfellet kan ikke st\u00f8y v\u00e6re avgj\u00f8rende n\u00e5r man ser hen til kvaliteten p\u00e5 de oms\u00f8kte boligene, antallet tilsvarende boliger i omr\u00e5det og bokvalitetene for \u00f8vrig p\u00e5 Danmarks plass. Fagetatens vurdering og anbefaling: Fagetaten viser til vedtaket datert 10.09.2024 n\u00e5r det gjelder dispensasjonsvurderingene, som fortsatt legges til grunn. 2 Det framg\u00e5r av det aktuelle vedtaket at n\u00e5r det gjelder st\u00f8y, er det kun den ene boenheten som oppfyller kravet om en stille side, jf. KPA \u00a7 22.2 bokstav a. Enhet nr. 203 (hj\u00f8rneleiligheten) har ikke stille side, og ingen av enhetene oppfyller kravet om at st\u00f8yniv\u00e5et ikke skal overstige nedre grense for gul sone, jf KPA \u00a7 22.2 bokstav c. Fagetaten anser st\u00f8y som et vesentlig kvalitetskrav for god bokvalitet. Fagetaten har s\u00e6rlig vektlagt nattest\u00f8y og manglende luftemuligheter, med helseplagene dette kan medf\u00f8re. Det framg\u00e5r av fagnotatet at fagetaten ikke har vurdert \u00e5 sette vilk\u00e5r om tiltak som f.eks. russervinduer i dette tilfellet. Det er vanskelig \u00e5 sette slike vilk\u00e5r uten et tegningsgrunnlag og det er heller ikke s\u00f8kt om slike avb\u00f8tende tiltak. Om det er st\u00f8y fra serveringsstedet i f\u00f8rste etasje og behov for tiltak i den forbindelse er ikke omtalt i s\u00f8knaden, og det er uklart om det er en faktor. Fagetaten anser det ikke for \u00e5 v\u00e6re en faktor ved n\u00e6ringsareal, slik som dagens bruk til tannlegekontor. Byr\u00e5det viser til fagnotatet i sin helhet. Byr\u00e5dets vurdering og anbefaling/konklusjon: Byr\u00e5det har vurdert sakens samlede opplysninger og har kommet til at klagen kan tas delvis til f\u00f8lge, ved at det innvilges dispensasjon for ny boenhet med stille side (boenhet nr. 201). Om plankrav: Det f\u00f8lger av pbl. \u00a7 19-2 at kommunen kan gi varig eller midlertidig dispensasjon fra bestemmelser fastsatt i eller i medhold av denne lov. Det kan settes vilk\u00e5r for dispensasjonen. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. Det kan ikke dispenseres fra saksbehandlingsregler. Byr\u00e5det legger til grunn at de faktiske forholdene omkring st\u00f8y er grundig redegjort for i st\u00f8yrapport datert 16.04.2024 fra WSP Norge AS. Etter byr\u00e5dets vurdering vil en planprosess trolig ikke tilf\u00f8re saken vesentlige nye opplysninger om luft- og st\u00f8ysituasjonen. Tiltaket er begrenset og det kan framst\u00e5 noe uforholdsmessig \u00e5 kreve utarbeiding av reguleringsplan for tiltaket. Byr\u00e5det kan ikke se at de hensyn som ligger bak plankravet blir vesentlig tilsidesatt ved en dispensasjon. Fordelene ved en dispensasjon vurderes som klart st\u00f8rre enn ulempene Byr\u00e5det mener at de rettslige vilk\u00e5rene for \u00e5 dispensere er oppfylt i dette tilfellet, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet mener byr\u00e5den at det kan gis dispensasjon Om st\u00f8y: Det framg\u00e5r av st\u00f8yrapporten at det er forskjell i st\u00f8ybelastningen for de to oms\u00f8kte boenhetene, kalt nr. 201 og 203 i st\u00f8yrapporten, jf. sitat: Det framg\u00e5r av veileder T-1442 (om st\u00f8y i arealplanlegging) at soverom b\u00f8r legges p\u00e5 den stille siden av st\u00f8yutsatte boliger. I det oms\u00f8kte tiltaket er soverom i boenhet 201 vendt mot den stille siden, mens soverom i boenhet 203 er plassert mot Danmarks plass. Boenhet 203 vil ikke kunne ha vindu som kan \u00e5pnes mot stille side, jf. KPA \u00a7 22.2 bokstav a. I vurderingen har byr\u00e5det ogs\u00e5 vektlagt uttale fra Statens vegvesen som frar\u00e5der dispensasjon for leilighet som ikke tilfredsstiller krav om stille side. N\u00e5r det gjelder uteareal 3 har byr\u00e5det vektlagt at boenheten er i et etablert boligomr\u00e5de med tilstrekkelig tilgang p\u00e5 n\u00e6rliggende offentlige areal i form av parker m.m. Byr\u00e5det har p\u00e5 denne bakgrunnen kommet til at det er grunnlag for dispensasjon fra KPA 2018 \u00a7 22.1.2 for boenhet nr. 201, jf. pbl. \u00a7 19-2, annet ledd. Byr\u00e5det kan ikke se at det er grunnlag for dispensasjon for boenhet nr. 203, jf. KPA 2018 \u00a7 22.2, bokstav a, da de hensyn som ligger bak kommuneplanens bestemmelser vil bli vesentlig tilsidesatt ved en dispensasjon. Av hensyn til sakens opplysning kan fagetaten som vilk\u00e5r for rammetillatelse kreve redegj\u00f8relse for st\u00f8yp\u00e5virkning fra serveringsstedet i f\u00f8rste etasje, samt p\u00e5 hvilken m\u00e5te tilfredsstillende luftkvalitet innomhus vil bli ivaretatt. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Med hjemmel i forvaltningsloven \u00a7 33, andre ledd, oppheves fagetatens vedtak datert 10.09.2024, for den delen som gjelder boenhet nr. 201. Klagen tas til f\u00f8lge. 2. Med hjemmel i plan- og bygningsloven \u00a7 19-2 innvilges dispensasjon fra kommuneplanens arealdel \u00a7 3.1 plankrav og \u00a7 22 st\u00f8y for boenhet nr. 201. Dispensasjon innvilges p\u00e5 vilk\u00e5r av at tiltakshaver redegj\u00f8r for st\u00f8yp\u00e5virkning fra serveringstedet i f\u00f8rste etasje, og at st\u00f8yp\u00e5virkningen fra serveringsstedet er innenfor anbefalte grenseverdier, jf. rundskriv T- 1442. Videre er det et vilk\u00e5r at tiltakshaver redegj\u00f8r for p\u00e5 hvilken m\u00e5te luftkvaliteten innomhus blir ivaretatt. Fagetaten kan stille vilk\u00e5r om st\u00f8ydempende tiltak i fasaden, jf. st\u00f8yrapport datert 16.04.2024 p\u00e5 side 3. 3. Rammetillatelse utferdiges av Plan- og bygningsetaten, jf. pkt. 2 ovenfor. 4. Fagetatens vedtak datert 10.09.2024 opprettholdes for den delen av vedtaket som gjelder boenhet nr. 203. Klagen tas ikke til f\u00f8lge. Dato: 15. januar 2025 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 22.11.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Avslag datert 10.09.2024 5. Klage datert 26.09.2024 6. Rammes\u00f8knad og s\u00f8knad om dispensasjoner 7. Uttale fra Statens vegvesen datert 05.07.2024 8. St\u00f8yrapport 9. Tegninger 4 "
}