{
  "dokument_id": "849b7771-2ae2-5369-90c1-b65be86d5b42",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Even S\u00f8rland (AP) og Steek Ranjit Emilianus (AP) om cricket p\u00e5 gamle Arna stadion ",
  "url": "https://bergen.kommune.no/politikere-utvalg/api/fil/bk360/11664657/Svar-pa-representantforslag-fra-Even-Sorland-AP-og-Steek-Ranjit-Emilianus-AP-om-cricket-pa-gamle-Arna-stadion-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/182418-6 Saksbehandler: Gerd Nilsen Fra Dato: 23. april 2025 Byr\u00e5d for n\u00e6ring, kultur og idrett Svar p\u00e5 representantforslag fra Even S\u00f8rland (AP) og Steek Ranjit Emilianus (AP) om cricket p\u00e5 gamle Arna stadion Forretningsutvalget har i m\u00f8te 3. desember 2024 i sak 403/24 fattet f\u00f8lgende vedtak: 1. Representantforslag fra Even S\u00f8rland (A) og Steek Ranjit Emilianus (A) om cricket p\u00e5 gamle Arna stadion, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 27.05.2025. 3. Utvalg for barnehage, skole og idrett avgir innstilling i saken. Representantene Even S\u00f8rland (AP) og Steek Ranjit Emilianus (AP) har fremmet f\u00f8lgende representantforslag: Cricket er en av verdens st\u00f8rste idretter. Her i Norge er cricket fortsatt en relativt liten idrett \u2013 men den er i sterk vekst, og sliter med \u00e5 finne egnede arenaer. I Bergen er det et ungt og voksende cricketmilj\u00f8 som trenger rom til \u00e5 vokse videre. Etter at nye Arna arena ble \u00e5pnet, har gressbanen p\u00e5 gamle Arna stadion v\u00e6rt sv\u00e6rt lite brukt. Slik representantene forst\u00e5r det, vil det med relativt enkle midler kunne legges til rette for bruk som cricket-arena. Slik bruk kan kombineres med andre idretter og fortsatt bruk av l\u00f8pebane og anlegget ellers. Lokale ildsjeler st\u00e5r klare til \u00e5 bidra, sammen med Norges Cricketforbund (NCF), som har n\u00e6rmere 3 500 aktive medlemmer fordelt p\u00e5 rundt 60 klubber over hele Norge. I desember 2023 var bystyrepolitikere og idrettsbyr\u00e5den i m\u00f8te med dem og gav uttrykk for st\u00f8tte til saken deres. Ett \u00e5r senere har lite skjedd. N\u00e5 er det p\u00e5 tide at kommunen tar ansvar for \u00e5 tilrettelegge for cricket og andre idretter med lignende arealbehov. Anleggstilrettelegging for cricket er forholdsvis enkelt. Der eksisterende gressdekke benyttes, er ofte det eneste som trengs tilrettelegging av en pitch. Pitch, sikkerhetsnett og kastebur er godkjent for st\u00f8tte som n\u00e6rmilj\u00f8anlegg gjennom spillemiddelordningen. Det er viktig \u00e5 understreke at cricketanlegg er fleksibelt, og at sambruk med andre idretter er lett. Mange cricketbaner deler arealene med f.eks. fotball, rugby, baseball, amerikansk fotball og softball. Dette gj\u00f8r det mulig \u00e5 utnytte anlegget gjennom hele \u00e5ret og gir flere idretter tilgang til de samme fasilitetene. Behov og muligheter for dette er ogs\u00e5 omtalt i idrettsplanen for 2023-2027, rullering av anleggsdelen under \u00ab4.1.12 Arealkrevende anlegg til mindre idretter\u00bb. Et arbeid med \u00e5 tilrettelegge for flere idretter p\u00e5 Arna stadion m\u00e5 involvere b\u00e5de de idrettene som fortsatt har aktivitet p\u00e5 anlegget og andre idretter med lignende arenabehov p\u00e5 lik linje med cricket-milj\u00f8et. Det er naturlig at kommunen har tett dialog med Idrettsr\u00e5det i arbeidet. Forslag til vedtak: Bystyret ber byr\u00e5det om \u00e5 legge til rette for cricket og andre idretter med lignende arenabehov p\u00e5 gamle Arna stadion. Idrettsr\u00e5det og de ulike forbundene involveres tett i arbeidet. Byr\u00e5dets vurdering av representantforslaget: I idrettsplanens anleggsdel er det foresl\u00e5tt en videreutvikling av Arna stadion for mindre idretter med manglende anleggstilbud. Cricket og baseball er blant disse idrettene. Byr\u00e5d for n\u00e6ring, kultur og idrett er positiv til tiltaket, og har hatt flere m\u00f8ter med idrettene og Idrettsr\u00e5det om saken. Byr\u00e5den har bedt Etat for idrett se p\u00e5 muligheter og utfordringer knyttet til \u00e5 tilrettelegge for disse idrettene p\u00e5 Arna stadion. Det var planlagt en rask fremdrift og en gjennomf\u00f8ring av prosjektet i l\u00f8pet av \u00e5ret gjennom bruk av avsatte midler i budsjettet. Etat for idrett har kartlagt store utfordringer med overvann. Unders\u00f8kelser viser at dette skyldes betydelige skader p\u00e5 r\u00f8rsystemene under anlegget. For \u00e5 unng\u00e5 problemer med overvann, er det n\u00f8dvendig med en st\u00f8rre utbedring av stadionomr\u00e5det. Dette er en kostnad som det ikke er tatt h\u00f8yde for i handlings- og \u00f8konomiplanen. Tiltaket vil bli vurdert i forbindelse med budsjettprosessen. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}