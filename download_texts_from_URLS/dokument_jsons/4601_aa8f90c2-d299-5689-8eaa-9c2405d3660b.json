{
  "dokument_id": "aa8f90c2-d299-5689-8eaa-9c2405d3660b",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag Joel Ysteb\u00f8 (KrF) og Per-Erik G\u00e5skjenn (KrF) - Redningspakke for Bergens 17. mai-feiring.",
  "url": "https://bergen.kommune.no/politikere-utvalg/api/fil/bk360/10856901/Svar-pa-representantforslag-Joel-Ystebo-KrF-og-Per-Erik-Gaskjenn-KrF-Redningspakke-for-Bergens-17-mai-feiring-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/100943-6 Saksbehandler: Gerd Nilsen Fra Dato: 23. juli 2024 Byr\u00e5d for n\u00e6ring, kultur og idrett Svar p\u00e5 representantforslag Joel Ysteb\u00f8 (KrF) og Per-Erik G\u00e5skjenn (KrF) - Redningspakke for Bergens 17. mai-feiring Forretningsutvalget har i m\u00f8te 25.06.2024 i sak 251/24 fattet f\u00f8lgende vedtak: 1. Representantforslag fra Joel Ysteb\u00f8 (KrF) og Per-Erik G\u00e5skjenn (KrF) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.24. 3. Utvalg for finans, kultur og n\u00e6ring avgir innstilling i saken Representantene Joel Ysteb\u00f8 og Per-Erik G\u00e5skjenn (KrF) har fremmet f\u00f8lgende representantforslag: Etter at 17. mai-feiringen i 2023 ble omtalt som en katastrofe preget av flatfyll, berusede mindre\u00e5rige, sl\u00e5ssing og kaos, var det i \u00e5r knyttet spenning til feiringen av Norges nasjonaldag i Bergen. Resultatet var nok en gang nedsl\u00e5ende. Politiets operasjonsleder, Tatjana Knappen, sa f\u00f8lgende til Bergens tidende dagen derp\u00e5: \u00abJeg kan ikke si det har v\u00e6rt en opptur siden i fjor, selv om b\u00e5de vi og kommunen har pr\u00f8vd \u00e5 f\u00e5 ned tendensen vi s\u00e5 under fjor\u00e5rets feiring. Det var fyll fra tidlig til langt p\u00e5 natt\u00bb. Det er bare \u00e5 sl\u00e5 fast: Bergen har for tredje gang opplevd en 17. mai-feiring ute av kontroll i sentrale byrom. En ukultur er i ferd med \u00e5 f\u00e5 fotfeste i Norges beste 17.mai-by. N\u00e5 m\u00e5 feiringen av nasjonaldagen i Bergen reddes. Selv om utfordringene ved 17. mai-feiringen de siste \u00e5rene m\u00e5 l\u00f8ses med langsiktige tiltak for \u00e5 ta problemene ved roten, m\u00e5 vi vurdere akutte tiltak for \u00e5 berge kommende 17.mai-feiringer. Det trengs b\u00e5de varige og midlertidige grep for \u00e5 f\u00e5 bukt med problemene og sende et signal om at det vi ser i Bergen ikke er akseptabelt. Bystyret ber derfor byr\u00e5det utrede f\u00f8lgende tiltak: \u2022 Senere skjenkestart ved byens utesteder p\u00e5 17. mai \u2022 Skjenkestans kl 01:00 ved byens utesteder p\u00e5 18. mai \u2022 Tidligere stenging av alkoholsalg i butikk og pol p\u00e5 16. mai \u2022 Fem millioner til s\u00f8kbar pott for organiserte 17. mai aktiviteter i bydelene \u2022 Styrket vakthold i sentrale byrom \u2022 Strengere kontroll n\u00e5r det gjelder salg av alkohol til mindre\u00e5rige Byr\u00e5dets vurdering av representantforslaget: Skjenkestart, -slutt og salg av alkohol Byr\u00e5det \u00f8nsker en god balanse mellom serveringsbransjen, folk som bor og ferdes i byen, og hensynet til barn og unge. Kommunen tildeler salgs- og skjenkebevilling i tr\u00e5d med gjeldende bystyrevedtak og de politiske f\u00f8ringene som legges til grunn for kommunens salgs- og skjenkereglement. N\u00e5r det gjelder skjenkestart, -stans og salg av alkohol, vises det til retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 \u2013 2028, vedtatt i bystyret i m\u00f8tet 19.06.2024 sak 182/24. Byr\u00e5det vurderer at de f\u00f8rende premisser ikke har endret seg siden dette vedtaket, og at det derfor ikke er n\u00f8dvendig med ytterligere tilpasninger for 17. mai. Byr\u00e5det vil videre ber\u00f8mme n\u00e6ringen som arbeider m\u00e5lrettet med \u00e5 hindre overskjenking. Dette inkluderer \u00f8kt vakthold, og tall fra evalueringen av 17. mai 2024 viser at over 2400 personer ble avvist i d\u00f8ren til ulike serveringssteder. S\u00f8kbar pott for organiserte 17. mai aktiviteter Byr\u00e5det heier p\u00e5 all den gode 17. mai aktiviteten som skjer i bydelene, men i lys av Bergen kommune sin utfordrende \u00f8konomiske situasjon er det dessverre ikke rom for \u00e5 prioritere fem millioner for en s\u00f8kbar pott for dette form\u00e5let. Styrket vakthold og strengere kontroll Alkoholloven gjelder alle dager, ogs\u00e5 p\u00e5 17. mai. Bransjen er profesjonell, og sitt ansvar bevisst. Det er god dialog med bransjen, og byr\u00e5det har tiltro til at serveringsstedene bemanner opp for \u00e5 sikre forsvarlig drift, ogs\u00e5 p\u00e5 17. mai. 2025 Avslutningsvis \u00f8nsker byr\u00e5det \u00e5 ber\u00f8mme 17. mai komiteen som innf\u00f8rte flere gode tiltak for \u00e5rets feiring. Disse inkluderer: \u25aa Alkoholfritt \u00e5pent arrangement p\u00e5 Torgallmenningen etter hovedprosesjonen. \u25aa Tett samarbeid med Natteravnene og andre forebyggende organisasjoner \u25aa Alkoholfritt \u00e5pent arrangement p\u00e5 Festplassen Tiltakene vil bli videref\u00f8rt ogs\u00e5 i 2025. Christine B. Meyer - byr\u00e5dsleder Reidar Digranes - byr\u00e5d for n\u00e6ring, kultur og idrett Dokumentet er godkjent elektronisk. "
}