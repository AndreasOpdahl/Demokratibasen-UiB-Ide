{
  "dokument_id": "f2b9ada0-746a-5905-962f-149d4815b2bf",
  "doc_type": "case_presentation",
  "kommune": 4601,
  "tittel": "H\u00f8ring av kommuneplanens samfunnsdel ",
  "url": "https://bergen.kommune.no/politikere-utvalg/api/fil/bk360/12155345/Framstilling-Horing-av-kommuneplanens-samfunnsdel-",
  "tekst": " Eldrer\u00e5det | Ungdomsr\u00e5det | Kommunalt r\u00e5d for personer med funksjonsnedsettelse Saksframstilling V\u00e5r referanse: 2023/246006-99 Saksbehandler: Birgitte Teglgaard J\u00f8rgensen H\u00f8ring av kommuneplanens samfunnsdel Hva saken gjelder: Byr\u00e5det legger forslag til ny kommuneplans samfunnsdel, \u00abEt nystemt Bergen\u00bb, ut p\u00e5 h\u00f8ring. H\u00f8ringsfristen settes til s\u00f8ndag 30. mars 2025. Planen er utarbeidet i tr\u00e5d med vedtatt planprogram og nasjonale forventninger, og skal gi langsiktig retning for samfunnsutviklingen i Bergen. Form\u00e5l og innhold Samfunnsdelen skal sikre forutsigbarhet i politikken og gjelder b\u00e5de kommunen som organisasjon og Bergenssamfunnet som helhet. Den setter fire overordnede m\u00e5l for byens utvikling: 1. Bergen for alle \u2013 en trygg, inkluderende og levende by 2. Bergen med s\u00e6rpreg \u2013 ivaretakelse av kultur, historie og identitet 3. Bergen skaper muligheter \u2013 vekst, verdiskaping og kompetanseutvikling 4. Bergen for fremtiden \u2013 b\u00e6rekraft, beredskap og langsiktig planlegging Planen adresserer fem sentrale utfordringer: \u2022 Press p\u00e5 velferdsstaten \u2022 \u00d8kende utenforskap \u2022 Stagnasjon i byutviklingen \u2022 \u00d8kt risiko knyttet til klima og samfunnssikkerhet \u2022 Behov for utvikling av bydeler For \u00e5 m\u00f8te disse utfordringene vektlegges samarbeid p\u00e5 tvers av sektorer, innovasjon og smartere ressursbruk. Videre planprosess og medvirkning Som beskrevet i vedtatt planprogram vil det: \u2022 gjennomf\u00f8res medvirkningsaktiviteter underveis i planprosessen, som for eksempel innspillsm\u00f8ter. \u2022 tilrettelegges for tilpasset medvirkning for grupper som kan ha utfordringer med \u00e5 medvirke gjennom vanlige kanaler, herunder barn og unge. \u2022 Bergen kommunes tre lovp\u00e5lagte r\u00e5d samt ruspolitisk r\u00e5d vil involveres i planarbeidet. 1 Innbyggere, organisasjoner og n\u00e6ringsliv kan gi innspill via en digital portal og i \u00e5pne m\u00f8ter i bydelene. H\u00f8ringen er en del av en bred medvirkningsprosess, og byr\u00e5det vil justere forslaget basert p\u00e5 innspill f\u00f8r det behandles i bystyret. Planen er forankret i nasjonale forventninger til b\u00e6rekraftig utvikling og Vestland fylkes regionale strategi, som vektlegger verdiskaping, klima- og milj\u00f8hensyn, trygge lokalsamfunn og inkluderende vekst. Den nye samfunnsdelen skal v\u00e6re et strategisk verkt\u00f8y for \u00e5 styre Bergen i en b\u00e6rekraftig og fremtidsrettet retning. Tema og problemstillinger med s\u00e6rlig relevans for de kommunale r\u00e5dene Eldre \u2022 Trygghet og velferdstjenester: Sikre gode helsetjenester, tilgjengelige boliger og et velfungerende omsorgstilbud i en tid der velferdsstaten er under press. \u2022 Eldre som ressurs: Legge til rette for at eldre kan delta aktivt i samfunnslivet, gjennom frivillighet, kulturtilbud og arbeidsliv. \u2022 Tilgjengelige og inkluderende byrom: Byutvikling med universell utforming for bedre mobilitet og livskvalitet. \u2022 Forebygging av ensomhet: Styrke sosiale m\u00f8teplasser og nettverk for \u00e5 bekjempe isolasjon blant eldre. Ungdom \u2022 Utdanning og arbeidsmuligheter: Satse p\u00e5 kunnskapsbyen Bergen og skape flere muligheter for unge innen utdanning, l\u00e6rlingplasser og arbeidsmarked. \u2022 Ungdomsmedvirkning: Sikre at unge f\u00e5r reell p\u00e5virkning p\u00e5 byutvikling og politiske prosesser gjennom h\u00f8ringsm\u00f8ter og Ungdomsr\u00e5det. \u2022 Trygge oppvekstmilj\u00f8er: Forebygge utenforskap gjennom inkluderende skoler, fritidstilbud og st\u00f8tte til psykisk helse. \u2022 Kultur og m\u00f8teplasser: Utvikle byens kultur- og fritidstilbud slik at de treffer ungdommens behov og interesser. Personer med funksjonsnedsettelse \u2022 Universell utforming: Sikre at byens infrastruktur, transport og offentlige bygg er tilgjengelige for alle. \u2022 Tilrettelegging i arbeidslivet: Styrke tiltak for \u00e5 f\u00e5 flere med funksjonsnedsettelse inn i arbeid og utdanning. \u2022 Likeverdig deltakelse i samfunnet: Fjerne barrierer for deltakelse i kultur- og fritidstilbud. \u2022 Helse og omsorg: Styrke tilgjengeligheten til spesialiserte helsetjenester og personlig assistanse. Alle tre gruppene har til felles et behov for inkluderende samfunnsutvikling, tilgjengelige tjenester og \u00f8kt medvirkning i politiske prosesser. 2 Forslag til vedtak: Saken legges frem uten forslag til vedtak. Dato: 21. februar 2025 Birgitte Teglgaard J\u00f8rgensen - seniorr\u00e5dgiver Dokumentet er godkjent elektronisk. Vedlegg: Saksfremlegget H\u00f8ringsutkast til kommuneplanens samfunnsdel 2025 \u2013 Et nystemt Bergen 3 "
}