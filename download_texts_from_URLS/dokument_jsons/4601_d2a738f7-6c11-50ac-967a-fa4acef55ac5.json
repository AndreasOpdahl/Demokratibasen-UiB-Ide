{
  "dokument_id": "d2a738f7-6c11-50ac-967a-fa4acef55ac5",
  "doc_type": "case_presentation",
  "kommune": 4601,
  "tittel": "Fana gnr 10 bnr 819 \u00d8vre S\u00e6dalsvegen 14-16. Klage p\u00e5 avsl\u00e5tt s\u00f8knad - omdisponering av lekeareal til g\u00e5rdsplass/parkeringsplass",
  "url": "https://bergen.kommune.no/politikere-utvalg/api/fil/bk360/10615579/Framstilling-Fana-gnr-10-bnr-819-Ovre-Saedalsvegen-14-16-Klage-pa-avslatt-soknad-omdisponering-av-lekeareal-til-gardsplass-parkeringsplass",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/73598-8 Fana gnr 10 bnr 819 \u00d8vre S\u00e6dalsvegen 14-16. Klage p\u00e5 avsl\u00e5tt s\u00f8knad - omdisponering av lekeareal til g\u00e5rdsplass/parkeringsplass Hva saken gjelder: Saken gjelder s\u00f8knad om tillatelse til endret bruk av areal regulert til felles lekeareal til g\u00e5rdsplass med mulighet for bilparkering p\u00e5 gbnr. 10/819. Endringen medf\u00f8rer omdisponering av om lag 400 m2 av totalt 600 m2 regulert lekeareal, og det er vist inntil 6 biloppstillingsplasser. Avslaget er p\u00e5klaget av tiltakshaver, Sameiet Soria Moria Terrasse Bergen, den 30.04.2024. Ansvarlig s\u00f8ker for byggesaken er Tippetue Arkitekter AS. Plassen har v\u00e6rt gjenstand for ulovlighetsoppf\u00f8lging ved flere anledninger, hvor det har blitt meldt inn ulovlig bruk som parkeringsplass. I sak 201005821 ble saken avsluttet med innsendt dokumentasjon p\u00e5 at plassen var fysisk stengt med benker som var lenket sammen, jf. e-post datert 02.04.2013. I sak 202000826 ble det ogs\u00e5 mottatt bekymringsmelding om bruk av arealet til parkering, men uten at dette ble fulgt opp med p\u00e5legg om retting. I ULOV-2022/25160 ble saken avsluttet ved at det ble plassert ut blomsterkasser som forhindret bruk av arealet som parkeringsplass. Det ble i ettertid sendt e-post om at styret ikke kunne garantere at kommunens vedtak ville bli fulgt, grunnet uenighet blant sameierne, jf. e-post datert 19.08.2023. Eiendommen er omfattet av reguleringsplan for Fana/\u00c5rstad. Del av bnr 7 og 10, \u00d8vre S\u00e6dal (planid: 4601_16870000), vedtatt 2005, hvor det oms\u00f8kte arealet er satt av til felles lekeomr\u00e5de. I kommuneplanens arealdel (KPA 2018), vedtatt 19.06.2019, er arealet satt av til \u00f8vrig byggesone. Se avslagsvedtakets \u00a7 3.1 for utfyllende planstatus. Tiltaket krever dispensasjon fra arealform\u00e5let, som er oms\u00f8kt. Det g\u00e5r fram av avslagsvedtaket og fagnotatet at tiltaket ogs\u00e5 krever dispensasjon fra pbl. \u00a7 29-4 avstand til nabogrense, det er mulig behov for dispensasjon fra reguleringsplanens bestemmelse om uteareal, jf. \u00a7 6.3, det er behov for dispensasjon fra reguleringsplanens \u00a7 17 med hensyn til endret utforming og plassering av felt for felles lekeareal FL-4 og FL-5, dispensasjon fra reguleringsplanens \u00a7 6.2 om antall parkeringsplasser, plassering av parkeringsplasser i felles underjordisk anlegg og reguleringsplanens \u00a7 6.3 om uteareal innenfor felt B-D1. Det er ogs\u00e5 omfattende mangler i dokumentasjon i saken, blant annet mangler tillatelse til \u00f8kt bruk av avkj\u00f8rsel fra veimyndighet og relevante ansvarsretter. Ansvarlig s\u00f8ker har ogs\u00e5 opplyst at det er unnlatt \u00e5 nabovarsle da man har avtale med nabosameiet. I avslagsvedtaket er det opplyst at man vurderer at det kan gis unntak for gbnr. 10/816, Sameiet Furerinden 1, samt at gbnr. 10/79 og 10/926 tilh\u00f8rende Bergen kommune, kan unnlates da tiltaket i liten grad ber\u00f8rer eiendommene. For gbnr. 10/817, Sameiet Furerinden 2, er det ikke dokumentert nabovarsling og dette vurderes som en mangel i saken. 1 Klage: Klager anf\u00f8rer at de i utgangspunktet ikke ville s\u00f8ke om oppretting av parkeringsplasser, men \u00e5 bruke plassen som g\u00e5rdsplass der det kan st\u00e5 bil for vasking, av- og p\u00e5lessing, arbeidsbil, postbil, omsorgsbil mv. Plassen har v\u00e6rt brukt slik fra dag 1, alts\u00e5 15 \u00e5r, uten klager. Under forh\u00e5ndskonferanse forstod klagersiden det som at det var lurt \u00e5 tegne inn p- plasser slik at man unngikk senere diskusjon om bruk. Ved flytting av deler av lekeplassen vil ikke barna trenge \u00e5 krysse bilvei, og solforholdene blir bedre. For gjenv\u00e6rende lekeplass vil man lage tilkomst direkte fra fortau og skille den fysisk fra resterende grusplass. Plassen egner seg ikke for ballspill, da det er en bratt skrent p\u00e5 andre siden av gjerdet. Det stemmer ikke at det blir \u00f8kt trafikk. Ved \u00e5 rive gjerde mellom naboeiendom og nytt lekeareal vil man f\u00e5 en bedre m\u00f8teplass for barna i omr\u00e5det, og man vil ogs\u00e5 legge til rette for sykkelparkering og gj\u00f8re det bedre for barn og ungdom. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge og at vedtak om avslag datert 10.04.2024 opprettholdes. Fagetaten vurderer at det var grunnlag for \u00e5 avvise s\u00f8knaden, men man har valgt \u00e5 avsl\u00e5 da det er vurdert at vilk\u00e5rene for \u00e5 innvilge s\u00f8knaden p\u00e5 oms\u00f8kte punkt ikke er oppfylt. Avslaget gir ogs\u00e5 veiledning p\u00e5 hvilke mangler som foreligger. N\u00e5r det gjelder dispensasjon fra reguleringsplanens \u00a7 17 om felles lekeareal, viser fagetaten til at lekeareal kommer i tillegg til ordin\u00e6re uteoppholdsarealer, og at det er gitt konkrete krav til opparbeidelse. Begrunnelsen gitt i avslagsvedtaket er grundig, og tiltredes i fagnotatet. Fagetaten finner det ikke avgj\u00f8rende om det er tegnet inn parkeringsplasser eller ikke, da det framg\u00e5r i s\u00f8knad og klage at arealet skal brukes til kj\u00f8re- og oppstillingsareal. Bruken vil helt klart komme i strid med arealform\u00e5let med den bruken som oms\u00f8kes, og det gis ikke forh\u00e5ndstilsagn om tillatelse i forh\u00e5ndskonferanser. Gjenst\u00e5ende lekeareal vil ikke kunne n\u00e5s uten \u00e5 krysse trafikkareal, noe som er s\u00e6rlig uheldig siden arealet er tilrettelagt for de minste barna. I dag m\u00e5 man ikke krysse trafikkareal. N\u00e5r det gjelder bruk av plassen til ballspill, legges det til grunn at det er gjort en vurdering av dette i planprosessen. Planen legger ogs\u00e5 opp til underjordisk parkering, og fagetaten kan ikke se at det er uriktig \u00e5 vurdere at trafikken vil \u00f8ke. De kan ikke se at andre moment i klagen p\u00e5virker dispensasjonsvurderingen. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og kommet til at den ikke kan tas til f\u00f8lge. Byr\u00e5det viser til fagetatens notat, som tiltredes i det vesentlige. Det vises s\u00e6rlig til at saken er vurdert \u00e5 ha store mangler, og at s\u00f8knaden ikke kan tas til f\u00f8lge slik den foreligger, selv om man skulle komme til at vilk\u00e5rene for dispensasjon er oppfylt. Saken har f\u00f8lgende mangler: - Pbl. \u00a7 29-4 om avstand til nabogrense \u2013 det er ikke oms\u00f8kt dispensasjon fra denne bestemmelsen, eller sendt inn grunneieravtale med nabo. - Det er ikke gjort rede for forholdet til reguleringsplanens \u00a7 6.3 om uteoppholdsareal. Det m\u00e5 redegj\u00f8res for at kravet til minst 25 m2 uteoppholdsareal per boenhet, som oppfyller kvalitetskravene i planen, er oppfylt selv om man omdisponerer lekearealet 2 og lager erstatningsareal i B-D1. Dersom kravet ikke er oppfylt, m\u00e5 det s\u00f8kes om dispensasjon. - Reguleringsplanens \u00a7 17 om utforming av lekearealene FL-4 og FL-5 \u2013 tiltaket utl\u00f8ser krav om dispensasjon, som ikke er oms\u00f8kt. - Reguleringsplanens \u00a7 6.2 om parkering i underjordisk fellesanlegg og antall parkeringsplasser \u2013 tiltaket krever dispensasjon b\u00e5de for \u00e5 etablere overflateparkering og for \u00e5 \u00f8ke antall parkeringsplasser ut over det reguleringsplanen \u00e5pner for. - Tiltaket mangler tillatelse til \u00f8kt bruk av avkj\u00f8rsel, noe som er n\u00f8dvendig n\u00e5r antall parkeringsplasser \u00f8kes. Regulert avkj\u00f8rsel er iht. den bruken reguleringsplanen \u00e5pner for. - Det mangler relevante ansvarsretter. - Gbnr. 10/817, Sameiet Furerinden 2, er ikke nabovarslet. Da saken ikke er komplett, og det mangler s\u00f8knader om dispensasjon, er det etter byr\u00e5dets vurdering ikke mulig \u00e5 innvilge s\u00f8knaden. Dersom det sendes inn en ny, komplett s\u00f8knad, hvor alle forhold ved saken er tilstrekkelig belyst, kan byr\u00e5det v\u00e6re \u00e5pne for \u00e5 gi dispensasjon. Det m\u00e5 da dokumenteres at hensynet til lekeareal blir ivaretatt, at det er tilstrekkelig areal for uteopphold utenom lek, at avkj\u00f8rselen kan t\u00e5le ekstra belastning og at naboer er varslet. Vurderingen under tar derfor bare stilling til s\u00f8knaden slik den foreligger. Sp\u00f8rsm\u00e5let i denne saken er om man skal omdisponere regulert lekeareal til g\u00e5rdsplass med mulighet for parkering. Klager har argumentert i dispensasjonss\u00f8knad at man vil opparbeide et erstatningsareal, og i klagen argumentert med at man vil sette sammen lekeplassen med nabosameiets lekeplass for et stort felles areal. Byr\u00e5det viser her til at opparbeidelse av \u00aberstatningsareal\u00bb ikke inneb\u00e6rer \u00e5 skaffe ekstra erstatningsareal, men opparbeide eksisterende uteareal som lekeplass. Det totale tilgjengelige arealet for lek og uteopphold g\u00e5r dermed ned, til fordel for trafikkareal. Dette setter klart hensynet til barn og unge, og form\u00e5let med regulert lekeareal, vesentlig til side. Det er ogs\u00e5 relativt h\u00f8y parkeringsdekning i omr\u00e5det, med 1,2 plasser per boenhet, uavhengig av st\u00f8rrelse. Til sammenligning sier KPA 2018 \u00a7 17 sin tabell for parkeringskrav minimum 0,8 plasser per 100 m2, dog med minst 1 plass per boenhet, i arealkategori som omfatter \u00f8vrig byggesone. En \u00f8kning av parkeringsdekningen vurderes i seg selv \u00e5 v\u00e6re et forhold som b\u00f8r l\u00f8ses gjennom planendring, ikke enkeltsaker i form av dispensasjoner. Klager har anf\u00f8rt at plassen har v\u00e6rt brukt som g\u00e5rdsplass siden dag 1, alts\u00e5 i 15 \u00e5r, og at endring er noe alle \u00f8nsker og at det ikke har kommet klager p\u00e5. Ulovlighetssakene som har v\u00e6rt over de siste 14 \u00e5rene viser at dette ikke er en korrekt gjengivelse av forholdene. Ulovlighetssakene viser at plassen har v\u00e6rt brukt ulovlig, det har blitt meldt bekymring rundt s\u00e6rlig barn og unges trafikksikkerhet, det har blitt innf\u00f8rt tiltak for \u00e5 hindre ulovlig bruk og s\u00e5 har bruken startet opp igjen. Dette har skjedd flere ganger, over flere \u00e5r. N\u00e5r det gjelder trafikk\u00f8kning, er det klart at det \u00e5 legge til rette for flere parkeringsplasser ogs\u00e5 vil v\u00e6re \u00e5 legge til rette for \u00f8kt trafikk. Dette krever blant annet tillatelse til \u00f8kt bruk av avkj\u00f8rsel, og b\u00f8r ogs\u00e5 vurderes gjennom planendring for \u00e5 sikre trygghet for myke trafikanter. Anf\u00f8rselen om at plassen ikke egner seg til ballspill legges heller ikke vekt p\u00e5, da omr\u00e5det kan sikres med h\u00f8yere gjerde eller nett for \u00e5 hindre at baller havner utenfor gjerdet. Et gruset omr\u00e5de kan ogs\u00e5 brukes til andre typer lek, som lek og triksing med sykkel og sparkesykkel, hoppe paradis eller med hoppetau, leke tikken/sisten eller annen form for lek som krever areal, men ikke fastmontert utstyr. En \u00e5pen plass har ogs\u00e5 andre kvaliteter enn det en opparbeidet lekeplass, ved at man \u00e5pner for andre typer aktivitet og gjerne andre aldersgrupper enn en lekeplass med apparat. 3 N\u00e5r det gjelder utfordringene ved bruk av plassen til lek, som manglende gjerde og trafikksikring, forventes det at dette tas tak i, og at plassen tilrettelegges for trygg bruk i tr\u00e5d med reguleringsplanen. N\u00e5r det gjelder tilkomst for utrykningskj\u00f8ret\u00f8y, forutsettes det at dette kan l\u00f8ses i samr\u00e5d med de aktuelle etater. Byr\u00e5det ser ikke at vilk\u00e5rene for dispensasjon er oppfylt, og kan ikke tilr\u00e5 at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Vedtak datert 10.04.2024 opprettholdes. Klagen tas ikke til f\u00f8lge. Dato: 27. august 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat datert 04.06.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage over vedtak 5. Avslag p\u00e5 s\u00f8knad 6. Ettrinnss\u00f8knad 7. Tegninger 4 "
}