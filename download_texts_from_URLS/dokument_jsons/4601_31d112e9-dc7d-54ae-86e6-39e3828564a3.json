{
  "dokument_id": "31d112e9-dc7d-54ae-86e6-39e3828564a3",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Endring i forskrift om l\u00e5n fra Husbanken",
  "url": "https://bergen.kommune.no/politikere-utvalg/api/fil/bk360/10480932/Framstilling-Horingsuttalelse-Endring-i-forskrift-om-lan-fra-Husbanken",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/76532-2 H\u00f8ringsuttalelse - Endring i forskrift om l\u00e5n fra Husbanken Hva saken gjelder: Kommunal- og distriktsdepartementet sendte 6. mai 2024 forslag til endring i forskrift om l\u00e5n fra Husbanken (FOR-2019-11-18-1546) p\u00e5 h\u00f8ring. Departementet foresl\u00e5r at Husbanken gjennom fors\u00f8k kan gj\u00f8re avvik fra reglene i forskrift om l\u00e5n fra Husbanken for startl\u00e5n. Bakgrunnen for forslaget er Stortingets vedtak om \u00e5 inkludere startl\u00e5n i fors\u00f8kshjemmelen i forskriften, jf. vedtak 94 til Innst. 2 S (2023-2024) for statsbudsjettet 2024. Hensikten med fors\u00f8k for startl\u00e5n er at ved \u00e5 \u00e5pne for fors\u00f8k, ogs\u00e5 for startl\u00e5net, f\u00e5r Husbanken og kommunene mulighet til \u00e5 teste ut endringer i ordningen f\u00f8r det eventuelt blir gjort permanente forskriftsendringer. Gjennom fors\u00f8k kan Husbanken legge til rette for nytenking og innovasjon p\u00e5 det boligsosiale omr\u00e5det, og m\u00e5ter \u00e5 oppn\u00e5 en mer treffsikker og effektiv bruk av startl\u00e5net. M\u00e5let er at endringene til forskriften skal tre i kraft 1. juli 2024, jf. Stortingets vedtak, og departementet sender forslaget om endringer i forskriften p\u00e5 h\u00f8ring med en frist p\u00e5 seks uker. H\u00f8ringsfrist: H\u00f8ringsfristen er 17. juni 2024. Innspill fra fagetat: Boligetaten stiller seg positiv til forskriftsendringen og mener det er bra at det kan gj\u00f8res fors\u00f8k f\u00f8r det eventuelt blir gjort permanente forskriftsendringer. Byr\u00e5dens vurdering og forslag til h\u00f8ringsuttalelse: Bergen kommune st\u00f8tter forskriftsendringen og mener det er positivt at forskriftsendringen gj\u00f8res for \u00e5 tillate fors\u00f8k for startl\u00e5nsordningen. I dag er l\u00e5n til startl\u00e5n og l\u00e5n til barnehager unntatt denne bestemmelsen i forskriften som \u00e5pner opp for fors\u00f8k. I oppdragsnotat til Husbanken i \u00e5r st\u00e5r det at det fra juli skal gj\u00f8res fors\u00f8k hvor det skal gis l\u00e5n til unge f\u00f8rstegangsetablerende. Bergen kommune st\u00f8tter at startl\u00e5nsordningen p\u00e5 denne m\u00e5ten gj\u00f8res mer fleksibel. Bergen kommune har etterlyst et slik fors\u00f8k i en \u00e5rrekke og ser frem til \u00e5 v\u00e6re med p\u00e5 \u00e5 pr\u00f8ve ut dette i en fors\u00f8ksperiode. Bergen kommune mener det er positivt at bevilgningen til l\u00e5nerammen til Husbanken er \u00f8kt betydelig de siste \u00e5rene. Med fors\u00f8k med startl\u00e5n til f\u00f8rstegangsetablerere er det likevel viktig at det fremdeles legges til rette for at vanskeligstilte p\u00e5 boligmarkedet er prim\u00e6rgruppen som hjelpes inn i eid bolig. Det m\u00e5 derfor settes av mer midler fremover til startl\u00e5nsordningen, dersom det viser seg behov for dette under fors\u00f8ket. 1 Bergen kommune ser at antall personer som klarer kj\u00f8pe bolig gjennom startl\u00e5nsordningen g\u00e5r noe ned. Dette kan det v\u00e6re mange grunner til, men det henger blant annet sammen med vanskelige \u00f8konomiske tider, lav tilf\u00f8rsel av boliger til markedet og h\u00f8ye boligpriser. Fordelen med \u00e5 eie egen bolig er stor, og vi \u00f8nsker at flest mulig skal f\u00e5 mulighet til \u00e5 eie sin egen bolig. Skal dette v\u00e6re mulig m\u00e5 det flere virkemidler til samtidig som vi s\u00f8rger for at personer som er \u00f8konomisk vanskeligstilt kommer seg inn p\u00e5 markedet. Bergen kommune ser frem til det videre arbeidet p\u00e5 dette feltet og at regjeringen f\u00f8lger opp de gode intensjonene i Meld. St. 13 (2023\u20132024) Bustadmeldinga \u2014 Ein heilskapleg og aktiv bustadpolitikk for heile landet, enda tydeligere b\u00e5de med lovendringer og \u00f8konomiske virkemidler fremover. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: Byr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering. Forretningsutvalget behandlet saken i m\u00f8tet 14.mai 2024 sak 180/24 og fattet f\u00f8lgende vedtak: 4. Byr\u00e5det avgir eventuelt h\u00f8ringssvar til \u00abH\u00f8ring - Forslag til endring i forskrift om l\u00e5n fra Husbanken\u00bb p\u00e5 vegne av Bergen kommune. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abEndring i forskrift om l\u00e5n fra Husbanken\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 4. juni 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Endring i forskrift om l\u00e5n fra Husbanken \u2013 H\u00f8ring H\u00f8ringsnotat fors\u00f8k startl\u00e5n 2 "
}