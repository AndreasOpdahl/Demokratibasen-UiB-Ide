{
  "dokument_id": "468c2ced-019f-5a93-bc90-95ec6b9ee0a8",
  "doc_type": "case_presentation",
  "kommune": 4601,
  "tittel": "S\u00f8knader om leie av Festplassen sommeren 2025",
  "url": "https://bergen.kommune.no/politikere-utvalg/api/fil/bk360/12427841/Framstilling-Soknader-om-leie-av-Festplassen-sommeren-2025",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/59899-3 S\u00f8knader om leie av Festplassen sommeren 2025 Hva saken gjelder: Saken gjelder to s\u00f8knader for leie av Festplassen sommeren 2024. Bymilj\u00f8etaten har mottatt s\u00f8knad fra: - Bergen Julemarked AS, datert 9. april 2024 (vedlegg 1), om \u00e5 f\u00e5 leie Festplassen til sommermarked i ca. 6 uker, i perioden 25. juni til 5. august 2025, inkl. opp- og nedrigging. - Beck Sports AS, 17. september 2024 (vedlegg 2), om \u00e5 f\u00e5 leie Festplassen til fotballfestival i ca. 4 uker, i perioden 29. juni til 29. juli 2025, inkludert opp- og nedrigging. Basert p\u00e5 leieperioden er det estimert en leie p\u00e5 henholdsvis kr. 1 153 992,- (27 476 x 42) for Bergen Julemarked AS, og kr. 851 756,- (27 476 x 31) for Beck Sports AS. Arrangementenes karakter, st\u00f8rrelse i tid og plassering gj\u00f8r etter etatens vurdering saken prinsipiell. Bymilj\u00f8etaten mener at saken ligger utenfor etatens gjeldende fagfullmakter \u00e5 avgj\u00f8re, og at den dermed m\u00e5 l\u00f8ftes til politisk niv\u00e5 for avgj\u00f8relse. S\u00f8knad fra Bergen Julemarked AS Arrangementets form\u00e5l er \u00e5 bidra til \u00e5 gj\u00f8re Bergen til en mer attraktiv og levende sommerby, b\u00e5de for byens innbyggere og bes\u00f8kende gjester. Opplevelsene arrangementet byr p\u00e5 grupperes i fire kategorier: \u2022 Gratis kulturprogram for barn og unge \u2022 Forn\u00f8yelsesattraksjoner tilsvarende som p\u00e5 Bergen Julemarked (Pariserhjul 45 meter, slengdisser, elefantkarusell og tekopper.) \u2022 Marked med varierende innhold \u2022 Uteservering Det fremheves at Bergen Julemarked AS er et heleid datterselskap av Bergen Sentrum AS, og at form\u00e5let med selskapet anses \u00e5 v\u00e6re ideelt siden det ikke har til hensikt \u00e5 skaffe aksjeeier \u00f8konomisk utbytte. Planskissen vedlagt s\u00f8knaden for arrangementet, viser et pariserhjul p\u00e5 45 meter sentrert p\u00e5 Festplassen med 14 markedsboder og 3 andre tivoliattraksjoner rundt, scene p\u00e5 grusdekket ved Michelsen og et skjenkeomr\u00e5de p\u00e5 15x25 m (375 m2) i trappesatsen ved Michelsen. Etter dialog med arrang\u00f8r er planskissen endret. Scenen flyttes ned mot lille Lungeg\u00e5rdsvann og skjenkeomr\u00e5det flyttes ned p\u00e5 plassen, slik at trappesatsen og 1 sidearealet ved Michelsen holdes \u00e5pen. I den nye planskissen har arrang\u00f8r utvidet skjenkearealet til 42x12 m (504 m2). Store deler av Festplassen vil bli dekket av arrangementet, og tilkomsten over selve plassen vil v\u00e6re igjennom arrangementet. Tilkomsten til lille Lungeg\u00e5rdsvann vil bli opprettholdt. Ved \u00e5 holde trappesatsene og sidearealene (grusarealene) langs Festplassen \u00e5pne vil fremkommeligheten for alle myke trafikanter likevel v\u00e6re ivaretatt, se illustrasjon under. I dialogm\u00f8te med arrang\u00f8r 13. november, ble det informert om at arrangementet, etter etatens vurdering, er et kommersielt arrangement etter definisjonen i Regelverk for bruk av kommunale parker, friomr\u00e5der, byfjell og byrom til arrangementer m.m. Tilbakemeldingen fra arrang\u00f8r var at de \u00abs\u00e5 for seg\u00bb \u00e5 betale ordin\u00e6r leie etter gjeldende satser for marked (kr. 17 583,- per dag), og ikke for kommersielt arrangement (kr. 27 476,- per dag). Arrang\u00f8ren informerte om at dersom de m\u00e5tte betale leie for et kommersielt arrangement, kunne det bli utfordrende \u00e5 gjennomf\u00f8re arrangementet som planlagt. En slik leiepris kan bety at kulturprogrammet for barn og unge m\u00e5 erstattes med tilbud som gir h\u00f8yere inntekter, for eksempel ekstra forn\u00f8yelsesattraksjoner eller tivoliinnretninger. S\u00f8knaden fra Beck Sports AS I s\u00f8knaden fremkommer det at arrang\u00f8r har som m\u00e5l med fotballfestivalen, \u00e5 v\u00e6re en samlende m\u00f8te- og aktivitetsplass for store og sm\u00e5. Kombinasjonen med mat, fotball og andre aktiviteter skal gj\u00f8re Festplassen attraktiv for b\u00e5de innbyggere og tilreisende/turister. Arrangementet skal v\u00e6re en gr\u00f8nn festival, med s\u00f8kelys p\u00e5 klimatiltak i fem hovedomr\u00e5der: energi, transport, innkj\u00f8p, mat/servering og avfall. Det s\u00f8kes om \u00e5 rigge opp et telt p\u00e5 40m x 40m, hvor det er beregnet en kapasitet p\u00e5 2000 sitteplasser. Arrangementet er \u00e5pent og gratis for allmennheten. Under sending av fotballkampene vil deler av bordene kunne bookes p\u00e5 forh\u00e5nd via Ticketmaster, resterende 2 vil v\u00e6re tilgjengelig for drop-in. Det vil v\u00e6re behov for et mindre produksjonsomr\u00e5de i tilknytning til teltet som skal benyttes til lager, personalomr\u00e5de, kj\u00f8lelager, 20-25 festivaltoaletter. Omr\u00e5det vil ha d\u00f8gnbemannede vektere i hele leieperioden. Det er ogs\u00e5 planlagt \u00e5 tilrettelegge aktiviteter for barn- og barnefamilier gjennom arrangementsperioden. Konsepter som arrang\u00f8r finner naturlig \u00e5 tilby er eksempelvis SK Brann, VilVite, Bergen Spillhus m.fl. Servering av mat fra Foodtrucks vil foreg\u00e5 i hele \u00e5pningstiden. Arrangementet vil dekke store deler av Festplassen. Fremkommeligheten for myke trafikanter vil opprettholdes rundt hele arealet, og arrangement hindrer ikke tilkomst til vannet. Fagetatens vurdering og anbefaling: Begge s\u00f8knadene omfatter en relativ lang periode, i et av byens peneste og mest attraktive byrom. Perioden mai-juli er det tidsrommet den gr\u00f8nne akse, med Byparken, Festplassen og arealene ved lille Lungeg\u00e5rdsvann fremst\u00e5r p\u00e5 sitt vakreste. Omr\u00e5det er viktig b\u00e5de for bergensernes identitet, og noe mange av Bergens tilreisende \u00f8nsker \u00e5 se. Bymilj\u00f8etaten vurderer at s\u00f8knaden fra Beck Sports AS vil sikre fullt tilgjengelighet for myke trafikanter til lille Lungeg\u00e5rdsvann og sidearealene. I tillegg har arrang\u00f8r tatt hensyn til fremkommeligheten rundt p\u00e5 resten av Festplassen fra alle sider. Tilkomst for n\u00f8detater er ogs\u00e5 ivaretatt. Etatens erfaring med arrang\u00f8r fra Fotballfestivalen i 2024 er at arrangementet var vellykket. Justeringer underveis ble h\u00e5ndtert raskt og effektivt av arrang\u00f8r, og leien ble betalt som avtalt. Etaten mottok heller ingen klager p\u00e5 arrangementet. Kvinnefotballen er i vekst, men har ikke helt samme oppslutning som herrefotballen enn\u00e5. Arrang\u00f8r er realistisk, og er noe i tvil p\u00e5 om oppslutningen rundt arrangementet vil bli like bra. Bymilj\u00f8etaten presiserer at vurderingen av Bergen Julemarkeds s\u00f8knad m\u00e5 gj\u00f8res ut fra det som faktisk s\u00f8kes om. Det vises til Bergen kommunes eget Regelverk for bruk av kommunale parker, friomr\u00e5der, byfjell og byrom til arrangementer m.m. og til de enhver tid gjeldende priser for leie av byrom, vedtatt av Bergen bystyre. P\u00e5 sp\u00f8rsm\u00e5l fra etaten om arrang\u00f8r hadde tatt h\u00f8yde for \u00e5 betale ordin\u00e6r leie for bruk av Festplassen i sin planlegging, var tilbakemeldingen at dersom de m\u00e5tte betale en annen leie enn satsene for marked, kunne det bli n\u00f8dvendig \u00e5 justere konseptet i en mer kommersiell retning. Dette kan inneb\u00e6re \u00e5 bytte ut gratis kulturprogram for barn og unge med forn\u00f8yelsesattraksjoner. Arrang\u00f8r har utf\u00f8rt endringer for \u00e5 bedre fremkommeligheten til de myke trafikantene, og opprettholder tilkomsten til lille Lungeg\u00e5rdsvann som er et yndet sted for fotografering for turister og byens borgere. Et arrangement med s\u00e5 lang varighet vil g\u00e5 p\u00e5 bekostning av andre som \u00f8nsker \u00e5 bruke Festplassen. Antall s\u00f8knader om bruk av Festplassen har generelt \u00f8kt i omfang, ogs\u00e5 for sommerm\u00e5nedene. Bergen AmCar Club reserverte Festplassen tidlig og fikk tillatelse til \u00e5 benytte Festplassen 28. juni og 4. juli. Arrangementene er av et omfang som ikke enkelt lar seg flytte til et annet byrom. Ved \u00e5 justere noe p\u00e5 startdatoen for sommermarkedet kan arrangementet 28. juni gjennomf\u00f8res. Tillatelsen for bruk av Festplassen 4. juli m\u00e5 trekkes tilbake, da det ikke er tilgjengelig byrom for denne type arrangement. Etter en totalvurdering er Bymilj\u00f8etaten positive til \u00e5 leie ut Festplassen til et lenger 3 arrangement, selv om det g\u00e5r p\u00e5 bekostning av andre mindre arrangement. Beck Sports AS sitt arrangement fremst\u00e5r som sv\u00e6rt risikofylt n\u00e5r det gjelder \u00f8konomi, og det er stor usikkerhet om det lar seg gjennomf\u00f8re. Bymilj\u00f8etaten anbefaler derfor \u00e5 innvilge s\u00f8knaden fra Bergen Julemarked AS, for perioden 29. juni \u2013 5. august 2025. \u00d8konomiske konsekvenser: Beck Sports AS betaler ordin\u00e6r leie, kr. 27 476,- per dag (prisen for kommersielt arrangement) i hele leieperioden. Tilbakemeldingen fra Bergen Julemarked AS er at de ikke har \u00f8konomi til \u00e5 betale ordin\u00e6r leiepris. De \u00f8nsker \u00e5 betale ordin\u00e6r leie etter gjeldende satser for marked (kr. 17 583,- per dag), og ikke for kommersielt arrangement (kr. 27 476,- per dag). Konsekvensen blir dermed reduserte leieinntekter. Byr\u00e5dens vurdering og anbefaling/konklusjon: Byr\u00e5den har gjennomg\u00e5tt s\u00f8knadene og slutter seg til Bymilj\u00f8etatens anbefaling. Begge leieperioden strekker seg over mer enn 4 uker og \u00abl\u00e5ser\u00bb dermed Festplassen til \u00e9n hovedaktivitet. Ved \u00e5 skyve litt p\u00e5 oms\u00f8kte periode for Bergen Julemarked, kan man f\u00e5 plass til flere ulike aktiviteter og arrangementer, som vil gi bybildet et mer mangfoldig tilbud til publikum. Byr\u00e5den legger videre til grunn at Bergen Julemarked AS vil tilby gratis kulturprogram for barn og unge, som derfor omfatter flere aldersgrupper enn et fotballarrangement vanligvis n\u00e5r ut til. Dette har v\u00e6rt av avgj\u00f8rende betydning for byr\u00e5dens vurdering. Byr\u00e5den anbefaler derfor at Bergen Julemarked AS f\u00e5r leie Festplassen i perioden 5.juli til 5. august, slik at Bergen AmCar Club kan gjennomf\u00f8re sitt arrangement som oms\u00f8kt. Leieprisen fastsettes til gjeldende satser for marked (kr. 17 583,- per dag). Vedtakskompetanse: Byr\u00e5dets fullmakter pkt. 2.1 vedtatt av Bergen bystyre 27. november 2024 i sak 462/24: 2.1. Byr\u00e5dets driftsansvar Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Det gis tillatelse til sommermarked p\u00e5 Festplassen, arrangert av Bergen Julemarked AS, innenfor det angitte areal og de vilk\u00e5r etaten stiller i egen avtale, i perioden 5. juli til 5. august 2025. 2. Beck Sports AS f\u00e5r avslag p\u00e5 sin s\u00f8knad om \u00e5 leie Festplassen i samme tidsrom. 3. Det skal betales gjeldende satser for marked (kr. 17 583,- per dag) for dager som g\u00e5r med til arrangementet, inkl. opp- og nedrigg. Dato: 22. april 2025 Eivind N\u00e6vdal-Bolstad Byr\u00e5d for byutvikling Dokumentet er godkjent elektronisk. 4 Vedlegg: Fagnotat fra Bymilj\u00f8etaten datert 10.01.2025 med f\u00f8lgende vedlegg 1. Vedlegg 1: S\u00f8knad fra Bergen Julemarked AS datert 09.04.2024 2. Vedlegg 2: Kartskisse fra Bergen Julemarked AS mottatt 09.04.2024 3. Vedlegg 3: S\u00f8knad fra Beck Sport AS datert 17.09.2024 4. Vedlegg 4: Oppdatert kartskisse fra Bergen Julemarked AS mottatt 13.11.2024 5. Kartskisse Fotballfestival 5 "
}