{
  "dokument_id": "8eede3ba-6818-5097-80b2-87911e170896",
  "doc_type": "case_presentation",
  "kommune": 4601,
  "tittel": "Bergenhus, bybanen fra sentrum til \u00c5sane, Fl\u00f8yfjellstunnelen - rigg- og anleggsomr\u00e5de, arealplan-ID 70670000, oppstart oppheving av omr\u00e5dereguleringsplan",
  "url": "https://bergen.kommune.no/politikere-utvalg/api/fil/bk360/11002979/Framstilling-Bergenhus-bybanen-fra-sentrum-til-Asane-Floyfjellstunnelen-rigg-og-anleggsomrade-arealplan-ID-70670000-oppstart-oppheving-av-omradereguleringsplan",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/108889-3 Bergenhus, bybanen fra sentrum til \u00c5sane, Fl\u00f8yfjellstunnelen - rigg- og anleggsomr\u00e5de, arealplan-ID 70670000, oppstart oppheving av omr\u00e5dereguleringsplan Hva saken gjelder: Saken gjelder oppstart av oppheving etter plan- og bygningsloven av omr\u00e5dereguleringen for rigg- og anleggsomr\u00e5det ved den s\u00e5kalte \u00abSaltimporttomten\u00bb i Sandviken, Bergenhus bydel, arealplanID: 70670000. Reguleringsplanen ble vedtatt av Bergen bystyre den 27.09 2023 i sak 287/23. Reguleringsplanen er en frittst\u00e5ende reguleringsplan som ble vedtatt sammen med reguleringsplanene for Bybanen og hovedsykkelruten fra Bergen sentrum til \u00c5sane, med forlenget Fl\u00f8yfjelltunnel. Reguleringsplanen gir mulighet for etablering av en midlertidig anleggstunnel og bruk av \u00abSaltimporttomten\u00bb som rigg- og anleggsomr\u00e5de. Byr\u00e5d for byutvikling sendte den 20.06.2024 bestilling til Plan- og bygningsetaten (PBE) om \u00e5 starte arbeidet med oppheving av planen etter plan- og bygningsloven. Som oppf\u00f8lging av bestillingen har PBE utarbeidet fagnotat for oppstart av arbeidet med oppheving av reguleringsplanen. Fagnotatet beskriver videre prosess etter plan- og bygningsloven \u00a7\u00a7 12-8 og 12-14, og forventede konsekvenser som f\u00f8lge av et vedtak om oppheving av gjeldende reguleringsplan. PBE foresl\u00e5r \u00e5 oppheve reguleringsplanen i sin helhet (Figur 1). Dette inkluderer anleggstunnel under bakken (vertikalniv\u00e5 1) og midlertidig rigg- og anleggsomr\u00e5de p\u00e5 deler av Sandviksveien og Saltimporttomten med underliggende arealform\u00e5l sentrumsform\u00e5l, veg og annen veggrunn p\u00e5 grunnen (vertikalniv\u00e5 2). Figur 1: Forslag p\u00e5 plangrense for oppheving, med vertikalniv\u00e5 1 under grunnen og vertikalniv\u00e5 2 p\u00e5 grunnen. 1 Etter plan- og bygningsloven f\u00f8lger oppheving av reguleringsplan samme prosess som ved utarbeiding av ny reguleringsplan, det vil si varsel om oppstart, offentlig ettersyn og h\u00f8ring, og vedtak i bystyret. Innkomne merknader og uttalelser fra h\u00f8ring og offentlig ettersyn vil bli oppsummert og kommentert av PBE, og vil f\u00f8lge saken som vedlegg til politisk sluttbehandling. Fagetatens vurdering og anbefaling: PBE sitt fagnotat f\u00f8lger vedlagt. Under oppsummeres kort de viktigste vurderinger, se fagnotat for utfyllende informasjon. Historikk og bakgrunn for reguleringsplanen For \u00e5 kunne starte byggingen av bybanen mellom Sandviken (Glass Knag) og Eidsv\u00e5g m\u00e5 f\u00f8rst gjennomgangstrafikken p\u00e5 E39 flyttes over i ny forlenget Fl\u00f8yfjelltunnel. Omr\u00e5dereguleringsplan for ny forlenget Fl\u00f8yfjellstunnel (planID 65840000) ble vedtatt samtidig med reguleringsplanene for bybanen i 2023. Gjennom reguleringsprosessen ble det vurdert muligheter for \u00e5 korte ned anleggstiden og samtidig oppn\u00e5 andre milj\u00f8- og driftsmessige fordeler. Det ble foresl\u00e5tt \u00e5 etablere en anleggstunnel fra \u00abSaltimporttomten\u00bb, for \u00e5 oppn\u00e5 et ekstra angrepspunkt slik at hovedl\u00f8pene kan bygges raskere og med st\u00f8rre fleksibilitet. Det ble vurdert fem alternative l\u00f8sninger for lokalisering av anleggstunnel (alt. A-E). Alternativ E med anleggstunnel til \u00abSaltimporttomten\u00bb ble anbefalt p\u00e5 grunn av st\u00f8rst nytte knyttet til kortere byggetid, tilgang til rigg- og anleggsareal med kai, milj\u00f8gevinster ved transportering av steinmasser med lekter p\u00e5 sj\u00f8, \u00f8kt robusthet, reduserte kostnader og st\u00f8rre trafikksikkerhet. Ulemper ved alternativ E er blant annet beslaglegging av attraktivt byutviklingsomr\u00e5de over flere \u00e5r, store st\u00f8y og helseutfordringer for beboere i n\u00e6rmilj\u00f8et rundt \u00abSaltimporttomten\u00bb, og st\u00f8rre omfang av overskuddsmasser fra etablering av anleggstunnelen. Oppsummering og konklusjon Oppheving av omr\u00e5dereguleringsplanen ved \u00abSaltimporttomten\u00bb medf\u00f8rer at anleggsarbeidet m\u00e5 gjennomf\u00f8res i hovedsak nordfra ved Eidsv\u00e5g, sammenlignet med den vedtatte reguleringsplanen som legger opp til at tunnelarbeidet kan gjennomf\u00f8res b\u00e5de nordfra ved Eidsv\u00e5g og gjennom anleggstunnel ved \u00abSaltimporttomten\u00bb. Dette medf\u00f8rer at transportering av steinmasser m\u00e5 skje via veinettet fra Eidsv\u00e5g, i stedet for med lekter p\u00e5 sj\u00f8 fra \u00abSaltimporttomten\u00bb. Anleggsfasen og st\u00f8ybelastningen mot n\u00e6rmilj\u00f8et ved \u00abSaltimporttomten\u00bb i Sandviken vil dermed bortfalle, mens anleggsfasen og st\u00f8ybelastning i Eidsv\u00e5g vil bli noe forlenget. PBE p\u00e5peker viktigheten av \u00e5 sikre drikkevannskilden gjennom hele anleggsperioden. Borttransportering av steinmasser fra Eidsv\u00e5g m\u00e5 g\u00e5 til enten et deponi eller omlastingssted. Avhengig av destinasjon s\u00e5 kan transporteringen ha konsekvenser for veinett, trafikkavvikling, trafikkst\u00f8y og trafikksikkerhet. Dette vil gjelde blant annet ved transportering av steinmasser over veinettet til Dokken, for deponering og tilrettelegging for fremtidig byutvikling. For \u00e5 ivareta en samfunnsnyttig masseh\u00e5ndtering vurderer PBE at h\u00e5ndtering og deponering av massene m\u00e5 avklares i god tid f\u00f8r anleggsstart. PBE anbefaler at det jobbes videre med avb\u00f8tende tiltak som reduserer ulemper fra anleggsfasen ovenfor ber\u00f8rte beboere og n\u00e6rmilj\u00f8 i Eidsv\u00e5g. PBE har vurdert at det ikke er behov for konsekvensutredning av forslaget om oppheving, og viser til at det tidligere er utarbeidet utredninger i forbindelse med reguleringsprosessen for bybanen fra sentrum til \u00c5sane og forlenget Fl\u00f8yfjelltunnel. En opphevingsprosess etter pbl. \u00a7 12-14 vil i hovedsak belyse virkninger og konsekvenser for selve opphevingen av plangrunnlaget til reguleringsplanen (plankart og bestemmelser). 2 Forslag til vedtak PBE anbefaler f\u00f8lgende vedtak: I medhold av plan- og bygningslovens \u00a7\u00a7 12-8 og 12-14 startes det opp opphevingsarbeid for omr\u00e5dereguleringsplan Bergenhus. Bybanen fra sentrum til \u00c5sane, Fl\u00f8yfjellstunnelen \u2013 rigg- og anleggsomr\u00e5de, planID 70670000. \u00d8konomiske konsekvenser: Saken har ingen direkte \u00f8konomiske konsekvenser. Byr\u00e5dens vurdering og anbefaling/konklusjon: Byr\u00e5det har gjennom Klosterhagen-erkl\u00e6ringen v\u00e6rt tydelig p\u00e5 at det ikke er aktuelt \u00e5 bruke \u00abSaltimporttomten\u00bb som rigg- og anleggsomr\u00e5de for borttransportering av masser fra bygging av Fl\u00f8yfjelltunnelen. Byr\u00e5det er ogs\u00e5 opptatt av \u00e5 f\u00e5 fart p\u00e5 byutviklingen i Bergen, og vil legge til rette for regulering av flere boliger p\u00e5 sentrale omr\u00e5der i samarbeid med byens utbyggere og n\u00e6ringsliv. Dette er viktig for at videre vekst og utvikling av Bergen. Det p\u00e5g\u00e5r i dag arbeid med privat detaljregulering av omr\u00e5det ved \u00abSaltimporttomten\u00bb for \u00e5 tilrettelegge for kombinert bolig- og n\u00e6ringsform\u00e5l (Bergenhus. Gnr. 168, Bnr. 1944 mfl., Lehmkuhlboden, arealplan-ID: 71240000). Samtidig s\u00e5 er det per i dag ikke avklart n\u00e5r det kan startes opp anleggsarbeider for forlengelse av Fl\u00f8yfjellstunnelen og bybanen mot \u00c5sane. Reguleringsplanen for \u00abSaltimporttomten\u00bb inneb\u00e6rer dermed i praksis at omr\u00e5det er beslaglagt over lang tid, og at det er stor usikkerhet rundt fremtidige muligheter for utvikling av eiendommen. Byr\u00e5den ser positivt p\u00e5 at omr\u00e5det kan benyttes til bygging av nye boliger. Dette kan bidra til at Sandviken og byen i l\u00f8pet av de neste \u00e5rene kan f\u00e5 tilf\u00f8rt gode, attraktive og sentrale boomr\u00e5der langs sj\u00f8fronten. Utredningene som ble utarbeidet til reguleringsplanen for \u00abSaltimporttomten\u00bb viste at et stort antall beboere i n\u00e6romr\u00e5det vil bli utsatt for h\u00f8ye st\u00f8yverdier i anleggsfasen. Gjennom reguleringsprosessen s\u00e5 var det mange ber\u00f8rte naboer som leverte inn merknader med innvendinger og helsemessige bekymringer knyttet til at \u00abSaltimporttomten\u00bb skulle brukes til rigg- og anleggsomr\u00e5de. Byr\u00e5den vurderer derfor at opphevingen av reguleringsplanen vil v\u00e6re positivt for folkehelsen og bokvalitetene i n\u00e6rmilj\u00f8et rundt \u00abSaltimporttomten\u00bb. Reguleringen av \u00abSaltimporttomten\u00bb som rigg- og anleggsomr\u00e5de var utelukkende ment for uttransportering av overskuddsmasser fra Fl\u00f8yfjellstunnelen og for \u00e5 sikre mulighet for \u00e5 kunne drive tunnel fra to sider. Dette kunne bidra til en raskere utbygging og mindre risiko i gjennomf\u00f8ringen. Statens vegvesen (SVV) har uttalt at de ikke \u00f8nsker \u00e5 etablere en anleggstunnel og benytte \u00abSaltimporttomten\u00bb for rigg- og anleggsomr\u00e5de. Dette er blant annet begrunnet med st\u00f8y og stor helsemessig belastning for naboer og n\u00e6rmilj\u00f8 i Sandviken. Siden SVV st\u00e5r fast ved at de ikke \u00f8nsker \u00e5 benytte \u00abSaltimporttomten\u00bb, ser byr\u00e5den ingen grunn til \u00e5 opprettholde arealbeslaget denne reguleringsplanen medf\u00f8rer. Byr\u00e5den vurderer at omr\u00e5det i stedet b\u00f8r \u00e5pnes for byutvikling og boligbygging. SVV har tidligere pekt p\u00e5 muligheten for at borttransportering av masser fra Eidsv\u00e5g kan gjennomf\u00f8res b\u00e5de nordover og s\u00f8rover p\u00e5 E39. Forskjellige l\u00f8sninger for deponering av overskuddsmasser vil ha ulike konsekvenser for trafikk, veist\u00f8y, n\u00e6rmilj\u00f8 og boligomr\u00e5der, gjennomf\u00f8ring og fremdrift. Fylkeskommunen har p\u00e5 sin side uttalt at anleggstunnel og \u00abSaltimporttomten\u00bb er viktig for \u00e5 redusere byggetiden til b\u00e5de Fl\u00f8yfjelltunnelen og bybanen. Byr\u00e5den har forventninger om at en opphevingsprosess etter plan- og bygningsloven vil belyse konsekvensene ved at anleggsarbeidet kun gjennomf\u00f8res nordfra ved Eidsv\u00e5g, 3 sammenlignet med den vedtatte l\u00f8sningen som legger opp til at anleggsarbeidet gjennomf\u00f8res b\u00e5de nordfra ved Eidsv\u00e5g og ved \u00abSaltimporttomten\u00bb. Endelige konsekvenser ved borttransportering av steinmasser fra Eidsv\u00e5g vil avhenge av hvilken lokasjon SVV velger \u00e5 benytte for endelig deponering. Det er derfor viktig at det jobbes videre med gode l\u00f8sninger for transportering, med avb\u00f8tende tiltak b\u00e5de lokalt i Eidsv\u00e5g og ved utsatte strekninger og kryss langs veinettet. Byr\u00e5den vurderer at det ikke er behov for \u00e5 beholde omr\u00e5dereguleringsplanen, og anbefaler at det startes opp arbeid med oppheving av planen etter pbl. \u00a7 12-14. En opphevingsprosess etter plan- og bygningsloven inneb\u00e6rer at ber\u00f8rte parter, interessenter og myndigheter gis anledning til \u00e5 komme med uttalelser, f\u00f8r bystyret fatter endelig vedtak om oppheving. Anbefaling Byr\u00e5d for byutvikling anbefaler at det startes opp arbeid med oppheving etter pbl. \u00a7 12-14 av omr\u00e5deregulering for rigg- og anleggsomr\u00e5det ved \u00abSaltimporttomten\u00bb, arealplan-ID: 70670000. Vedtakskompetanse: Kommunaldirekt\u00f8ren kan treffe beslutning om oppstart av omr\u00e5deregulering som ikke krever planprogram, jf. byr\u00e5dssak 1170-14 (byr\u00e5dets fullmakter som kollegium), jf.plan- og bygningsloven \u00a7 12-8. For oppheving av reguleringsplan gjelder samme bestemmelser som for utarbeiding av ny plan, jf. Plan- og bygningsloven \u00a7 12-14, 1.ledd. Saken har imidlertid stor politisk interesse og vurderes \u00e5 v\u00e6re prinsipiell, og l\u00f8ftes derfor til byr\u00e5det. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: I medhold av plan- og bygningslovens \u00a7\u00a7 12-8 og 12-14 startes det opp arbeid for oppheving av omr\u00e5dereguleringsplan Bergenhus. Bybanen fra sentrum til \u00c5sane, Fl\u00f8yfjellstunnelen \u2013 rigg- og anleggsomr\u00e5de, planID 70670000. Dato: 5. november 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat, datert 13.08.2024, med f\u00f8lgende vedlegg: 1. Planavgrensning 2. Evalueringsskjema for oppheving av planID 70670000 datert 05.08.2024 3. Alternativsvurdering anleggstunnel Fl\u00f8yfjelltunnelen datert 15.09.2022 4. Massedisponeringsplan datert 15.09.2022 5. Planbeskrivelse for planID 70670000 datert 17.03.2023 4 "
}