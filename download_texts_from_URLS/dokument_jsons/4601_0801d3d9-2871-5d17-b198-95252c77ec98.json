{
  "dokument_id": "0801d3d9-2871-5d17-b198-95252c77ec98",
  "doc_type": "case_presentation",
  "kommune": 4601,
  "tittel": "\u00c5sane gnr 195 bnr 39 Teiglandsvegen 2. Klage over avslag p\u00e5 s\u00f8knad om vesentlig terrenginngrep og st\u00f8ttemur",
  "url": "https://bergen.kommune.no/politikere-utvalg/api/fil/bk360/9669623/Framstilling-Asane-gnr-195-bnr-39-Teiglandsvegen-2-Klage-over-avslag-pa-soknad-om-vesentlig-terrenginngrep-og-stottemur",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/260791-6 \u00c5sane gnr 195 bnr 39 Teiglandsvegen 2. Klage over avslag p\u00e5 s\u00f8knad om vesentlig terrenginngrep og st\u00f8ttemur Hva saken gjelder: Saken gjelder klage over avslag p\u00e5 s\u00f8knad om vesentlig terrenginngrep og st\u00f8ttemur (total lengde 51,8 meter). Avslaget ble gitt den 13.10.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens arealdel (KPA 2018) \u00a7 3.1 plankrav, \u00a7 6.2.2 om byggegrense mot vassdrag og \u00a7 31.1 LNF-form\u00e5l, jf. pbl. \u00a7 19-2. Tiltaket innehar heller ikke gode visuelle kvaliteter, jf. pbl. \u00a7 29-2. Vedtaket er p\u00e5klaget den 31.10.2023 av Bygges\u00f8knad Norge v/ Harald Norsen Bokn p\u00e5 vegne av tiltakshaver Sirvard Mkrtchyan. Det ble i samme byggesak gitt rammetillatelse den 13.10.2023 til vinterhage, altan, overbygd inngangsparti, bruksendring fra tilleggsdel til hoveddel i underetasje, uthus, 2 terrasser og utvending trapp. Tiltakene er i hovedsak eller i sin helhet allerede gjennomf\u00f8rt \u2013 Hvert fall hva gjelder vesentlig terrenginngrep og st\u00f8ttemur til klagevurdering i denne sak, se utklipp: Utklipp fra flyfoto 2009 Utklipp fra flyfoto 2014 Utklipp fra flyfoto 2022 Eiendommen er ikke regulert. I kommunedelplan for KOMMUNEDELPLAN ARNA OG \u00c5SANE E16/E39 ARNA-V\u00c5GSBOTN-KLAUVANESET, RINGVEG \u00d8ST er eiendommen vist som LNF-form\u00e5l og ligger innenfor hensynssonene, H510_3 \u2013 Hensyn landbruk, H570_5 \u2013 Hensyn kulturmilj\u00f8, H710 \u2013 B\u00e5ndlegging. KPA 2018, vedtatt i Bystyret 19.06.2019, viser eiendommen som LNF-form\u00e5l og den ligger innenfor hensynssonene H570_5 \u2013 Mellingen, H510_3 \u2013 Sammenhengende landbruk. Tiltaket er avhengig av dispensasjon fra KPA 2018 \u00a7 3.1, \u00a7 6.2.2 og \u00a7 31.1, og slike dispensasjoner er oms\u00f8kt, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Bymilj\u00f8etaten har den 26.09.2023 uttalt seg i saken om tiltakets konsekvenser for interesser knyttet til natur, biologisk mangfold, landskap og friluftsliv. Bymilj\u00f8etaten ser alvorlig p\u00e5 ulovlig utf\u00f8rte tiltak i LNF-omr\u00e5der, men finner ikke at tiltaket p\u00e5virker friluftsliv og naturverdier i nevneverdig grad. Selv om terrenginngrepene er omfattende og endrer 1 boligtomtens karakter, vil ikke Bymilj\u00f8etaten frar\u00e5 at det gis dispensasjon for de oms\u00f8kte tiltakene. Tidligere Etat for landbruk har den 05.09.2023 uttalt seg i saken om tiltakets betydning for landbruksinteresser. Det vises til at eiendommen ikke er \u00e5 anse for \u00e5 v\u00e6re en landbrukseiendom. Tiltaket f\u00f8rer f\u00f8lgelig ikke til omdisponering av dyrket eller dyrkbar jord. Ingen landbruksinteresser anses \u00e5 bli vesentlig negativt p\u00e5virket av tiltaket. Klage: Om tiltakets visuelle kvaliteter Klager bestrider Plan- og bygningsetatens vurderinger. Bebyggelsen befinner seg p\u00e5 en skr\u00e5net tomt, og tiltakene gj\u00f8r at arealene kan benyttes p\u00e5 en mer hensiktsmessig m\u00e5te. Det vises dessuten til lignende inngrep p\u00e5 n\u00e6rliggende boligeiendommer. Det er i denne sak tale om en stor eiendom, og tiltakene er sv\u00e6rt begrenset i omfang relativt til dette. Klager viser til at tiltakene herunder m\u00e5 \u00abanses som n\u00f8dvendige og forholdsmessige fra tiltakshavers st\u00e5sted\u00bb. Ellers mener klager at kommunen har plikt til \u00e5 veilede tiltakshaver \u00abp\u00e5 hvordan kravene i [pbl. \u00a7 29-2] kan ivaretas\u00bb, og p\u00e5peker at dette ikke er gjort i saken. Oms\u00f8kte dispensasjoner Klager anf\u00f8rer at vilk\u00e5rene for \u00e5 innvilge dispensasjon er oppfylt. Det vises i all hovedsak til at relevante fagetaten ikke har uttalt seg negativt til oms\u00f8kte tiltak, og at fagetatens vurderinger i den sammenheng synes \u00e5 v\u00e6re b\u00e5de mangelfull og usaklig. Det stilles videre sp\u00f8rsm\u00e5l til om Plan- og bygningsetaten har satt seg godt nok inn i omr\u00e5det og hvilken type tilpasninger som er gjort p\u00e5 \u00f8vrige eiendommer. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 3.1 plankrav, \u00a7 6.2.2 byggegrense mot vassdrag og \u00a7 31.1 LNF-form\u00e5l. Fagetaten er av den oppfatning at tiltaket er dominerende og bryter med det gjennomg\u00e5ende landskapsbilde i LNF-omr\u00e5det. I tillegg er det et privatiserende tiltak som fragmenterer natur- og kulturmilj\u00f8et. En kan heller ikke utelukke at tiltaket vil endre p\u00e5, eller v\u00e6re til skade for vassdraget. Fordelene ved dispensasjon vurderes \u00e5 v\u00e6re av privat art ved at det etableres flate ute- og parkeringsarealer. Ulempene er knyttet til \u00f8kt privatisering og vesentlige endringer p\u00e5 natur- og kulturmilj\u00f8 i et ellers godt bevart omr\u00e5de. Fagetaten opprettholder ogs\u00e5 sin vurdering om at tiltaket ikke innehar gode visuelle kvaliteter, jf. pbl. \u00a7 29-2. Det f\u00f8lger av KPA 2018 \u00a7 8.2.9 at \u00abnye byggetiltak skal ha god terrengtilpasning med minst mulig bruk av store skj\u00e6ringer, fyllinger og murer\u00bb. Tiltaket inneb\u00e6rer mur med en h\u00f8yde over 3,5 meter og med lengde p\u00e5 totalt 51,8 meter. Verken muren eller terrenginngrep har god terrengtilpasning. Tiltaket fremst\u00e5r som unaturlig stort og som et s\u00e5r p\u00e5 eiendommen, men ogs\u00e5 i forhold til LNF-omr\u00e5det i sin helhet. Det vises til fagetatens notat av 14.12.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Dispensasjoner Tiltaket er i strid med KPA 2018 \u00a7 3.1 plankrav, \u00a7 6.2.2 om byggegrense mot vassdrag og \u00a7 31.1 om LNF-form\u00e5l, og det er s\u00f8kt om dispensasjon fra bestemmelsene, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: 2 \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Byr\u00e5det finner i hovedsak tilstrekkelig \u00e5 henvise til fagetatens individuelle dispensasjonsvurderinger i vedlagt fagnotat. Tiltakets omfang, b\u00e5de hva gjelder murens h\u00f8yde og lengde samt grad av terrenginngrep p\u00e5 eiendommen, m\u00e5 anses som vesentlig for landskapsbildet isolert sett p\u00e5 boligeiendommen og for omgivelsene ellers. Selv om \u00f8vrige fagetater er kommet til at tiltaket har begrenset eller ingen betydning for landbruksinteresser, friluftsliv eller naturverdier, er byr\u00e5det av den oppfatning at tiltaket er problematisk for LNF- omr\u00e5det i et arealdisponeringsperspektiv. Det er verken \u00f8nsket eller hensiktsmessig \u00e5 planere store arealer ved bruk av h\u00f8ye og lange murer for \u00e5 tilrettelegge boligeiendommer innenfor LNF-omr\u00e5der. En kan ikke se bort i at slik fragmentering av natur- og kulturmilj\u00f8et har en vesentlig privatiserende effekt og over tid skaper omfattende negative konsekvenser for hensynene som skal ivaretas. Byr\u00e5det mener dessuten at plankravet i KPA 2018 \u00a7 3.1 har gode grunner for seg i denne sammenheng. St\u00f8rre endringer innenfor LNF-omr\u00e5der b\u00f8r inng\u00e5 i plan for \u00e5 sikre bred, helhetlig og grundig vurdering av arealbruken. Enkeltvis dispensasjoner kan ha st\u00f8rre konsekvenser, og kan tilsi at det er kurant \u00e5 f\u00e5 tillatelse til tilsvarende p\u00e5 n\u00e6rliggende boligeiendommer i LNF-omr\u00e5det. Samlet sett er byr\u00e5det f\u00f8lgelig av den oppfatning at hensynene bak samtlige bestemmelser, blir \u00abvesentlig tilsidesatt\u00bb, jf. pbl. \u00a7 19-2. Da byr\u00e5det er kommet til at hensynene bak bestemmelsen blir vesentlig tilsidesatt dersom det dispenseres, gj\u00f8res det ikke en vurdering av om fordelene ved \u00e5 dispensere vil v\u00e6re klart st\u00f8rre enn ulempene da vilk\u00e5rene er kumulative, jf. pbl. \u00a7 19-2. Byr\u00e5det vil likevel bemerke at det i hovedsak knytter seg fordeler av privat karakter til oms\u00f8kte dispensasjon. Byr\u00e5det har forst\u00e5else for n\u00e5v\u00e6rende eiers praktiske behov, men kan vanskelig av hensyn til relevante rettskilder tillegge slik avgj\u00f8rende vekt i vurderingen. Tiltaket fremst\u00e5r \u00e5 ha vesentlige ulemper knyttet til kommunes areal- og ressursdisponering i LNF-omr\u00e5der. Byr\u00e5det kan imidlertid stille seg annerledes til dispensasjonsvurderingen dersom tiltaket omprosjekteres, se byr\u00e5dets avsluttende kommentarer under neste punkt. Visuelle kvaliteter Etter pbl. \u00a7 29-2 skal ethvert tiltak \u00abprosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Det f\u00f8lger videre av retningslinjene for vurderingen i KPA 2018 \u00a7 8.2.9 at nye byggetiltak \u00abskal ha god terrengtilpasning med minst mulig bruk av store skj\u00e6ringer, fyllinger og murer\u00bb. Byr\u00e5det viser i all hovedsak til momentene i dispensasjonsvurderingen. Tiltaket planerer ett omfattende areal og inneb\u00e6rer bruk av mur p\u00e5 totalt 51,8 meter. Omfanget av tiltak harmonerer ikke med sine naturlige omgivelser og har vesentlige konsekvenser for det visuelle uttrykket i LNF-omr\u00e5det. Byr\u00e5det har i den forbindelse vurdert forhold p\u00e5 n\u00e6rliggende eiendommer som klager henviser til. Det er verken s\u00f8kt om eller i innvilget tillatelser vesentlig terrenginngrep/murer p\u00e5 eiendommene. Forholdene p\u00e5 eiendommene vurderes ogs\u00e5 \u00e5 v\u00e6re relativt tilsvarende med n\u00f8dvendige tiltak, som p\u00e5 den aktuelle eiendommen f\u00f8r endringene etter 2009. Byr\u00e5det er dessuten av den oppfatning at tillatelse i dette tilfelle, medf\u00f8rer risiko for mer omfattende tiltak p\u00e5 n\u00e6rliggende boligeiendommer. Tiltaket innehar f\u00f8lgelig ikke tilfredsstillende visuelle kvaliteter, jf. pbl. \u00a7 29-2. Byr\u00e5det vil imidlertid kunne stille seg positiv til et omprosjektert tiltak, der eiendommen i st\u00f8rre grad opprettholder de opprinnelige og godkjente kvalitetene med mindre tilpasninger for tiltakshavers behov. Det vises her til relevante flyfoto: 3 Flyfoto 2022 Flyfoto 2009 (oms\u00f8kte mur og terrenginngrep t.h.) Kort om kommunens veiledningsplikt Klager har ulike bemerkninger til hvilken grad fagetaten skal veilede tiltakshaver i forbindelse med avslagsvedtaket. Kommunen veiledningsplikt er i hovedsak begrenset til \u00e5 gjelde for de tilfeller det er behov for mindre tilpasninger eller justeringer. Det er imidlertid ikke opp til bygningsmyndigheten \u00e5 prosjektere et tiltak. De aktuelle tiltakene er omfattende, og byr\u00e5det finner ikke at det er innenfor kommunens veiledningsplikt etter fvl. \u00a7 11 \u00e5 veilede tiltakshaver om hvordan kravene i bestemmelsen kan ivaretas for oms\u00f8kte mur og terrenginngrep. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 13.10.2023 opprettholdes. Klagen tas ikke til f\u00f8lge. Dato: 5. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 14.12.2023 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Supplerende klage 5. Klage 6. Avslag p\u00e5 deler av s\u00f8knaden 7. Rammetillatelse 8. Tegninger 9. Uttalelse fra Bymilj\u00f8etaten 10. Uttalelse fra Etat for landbruk 4 "
}