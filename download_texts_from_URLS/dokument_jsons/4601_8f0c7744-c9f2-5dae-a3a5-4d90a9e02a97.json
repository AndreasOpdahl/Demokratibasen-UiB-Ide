{
  "dokument_id": "8f0c7744-c9f2-5dae-a3a5-4d90a9e02a97",
  "doc_type": "case_presentation",
  "kommune": 4601,
  "tittel": "Tveiter\u00e5s skole. Sluttmelding",
  "url": "https://bergen.kommune.no/politikere-utvalg/api/fil/bk360/11183402/Framstilling-Tveiteras-skole-Sluttmelding",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2018/25502-21 Tveiter\u00e5s skole. Sluttmelding Hva saken gjelder: Etat for utbygging har sluttf\u00f8rt prosjektet Tveiter\u00e5s skole \u2013 rivning og nybygg. Prosjektet omfattet rivning av eksisterende skolebygning, bygging av ny skole p\u00e5 samme tomt, samt oppgradering av utearealene. Prosjektet er n\u00e5 avsluttet. I tr\u00e5d med Bergen kommunes \u00f8konomireglement punkt 2.3, bokstav h), fremlegges sluttmelding for prosjektet til behandling. Fagetatens vurdering og anbefaling: Tveiter\u00e5s skole er Bergen kommunes eneste spesialskole. Den er lokalisert i Haakon S\u00e6thres veg i Fana bydel. Skolen er en kombinert barne- og ungdomsskole med elever som, p\u00e5 grunn av store l\u00e6revansker og/eller utviklingshemming, har behov for s\u00e6rskilt tilrettelagt undervisningstilbud som ikke kan im\u00f8tekommes p\u00e5 n\u00e6rskolen eller i skole med forsterket avdeling. En stor del av elevgruppen har autisme, mange har multifunksjonshemming og flere er rullestolbrukere. Det opprinnelige skolebygget p\u00e5 Tveiter\u00e5s ble ferdigstilt i 1973. Bygget var tilpasset en skr\u00e5nende tomt, dette medf\u00f8rte at bygget hadde flere niv\u00e5forskjeller og dermed var lite hensiktsmessig for brukergruppen. Store arealer ble brukt til ramper. I tillegg til en problematisk planl\u00f8sning med lite fleksibilitet med hensyn til brukernes ulike behov, lite hygieniske overflater, d\u00e5rlig akustikk og ventilasjon, hadde det gamle bygget ogs\u00e5 et betydelig vedlikeholdsetterslep. I bystyresak 149/18, 20.06.2018, ble det derfor besluttet at Tveiter\u00e5s skole skulle rives og det skulle bygges ny skole p\u00e5 samme tomt. Prosjektbeskrivelse: Nybygget har gitt 40 elever og ca. 60 ansatte en funksjonell skole med godt tilrettelagte arealer tilpasset gruppens behov. Det har blitt gjennomf\u00f8rt utstrakt brukerinvolvering i prosjektet. 1 Nybygget har alle elevarealene i f\u00f8rste plan, med undervisningsarealer, arbeidsplasser for ansatte, samt sentralt plassert allmenning, amfi, kantine og aktivitetsrom. I tillegg har bygget en mindre andreetasje med administrasjon og ledelse, personalfasiliteter, lager og tekniske rom. Skolebygget er p\u00e5 ca. 3500 m2. Uteomr\u00e5det ved skolen har f\u00e5tt et lekeomr\u00e5de tilrettelagt for diverse aktivitet, ballbane, amfi, gr\u00f8ntomr\u00e5de og sansehage. I tillegg er eksisterende ridesti oppgradert. Tomtearealet er p\u00e5 ca. 20800 m2. Prosjektet er gjennomf\u00f8rt med fossilfri byggeplass. I grunnarbeid sfasen ble en stor andel av masseuttaket knust og gjenbrukt p\u00e5 tomten. Sorteringsgraden p\u00e5 avfall har v\u00e6rt p\u00e5 93,5 2 prosent. Bygget er bygget som nullutslippsbygg (ZEB-0 \u00f7 EQ) og tilfredsstiller kravene til passivhusstandard. Solceller produserer str\u00f8m, og energibr\u00f8nner dekker energibehovet til vannb\u00e5ren oppvarming og en del tappevann. Bygget er ikke sertifisert, men prosjektet har fulgt BREEAM-systematikken under prosjektering og gjennomf\u00f8ring. Byggeprosjektet ble gjennomf\u00f8rt som totalentreprise med l\u00f8sningsforslag, for \u00e5 dra nytte av totalentrepren\u00f8rens kompetanse p\u00e5 planlegging av l\u00f8sninger, utnyttelse av tomten og p\u00e5 gjennomf\u00f8ring. Elever og ansatte ved Tveiter\u00e5s skole benyttet Sydnes erstatningsskole som erstatningslokaler fra \u00e5rsskiftet 2020/2021. Prosjektet gjorde diverse n\u00f8dvendige tilrettelegging og ombygging av lokalene og uteomr\u00e5det for \u00e5 tilpasse dem til brukergruppen. Det har v\u00e6rt gjennomf\u00f8rt en prosjektevaluering, der tilbakemeldingene har v\u00e6rt gode, b\u00e5de fra samarbeidspartnere og brukere. \u00d8konomiske konsekvenser: Gjennomf\u00f8ringsvedtaket til prosjektet ble behandlet og godkjent av Bergen bystyre den 24.06.2020 i sak 217/20. Total investeringskostnad var ansl\u00e5tt til 262,6 mill. Totalramme ble prisjustert med 7,7 mill. i handlings- og \u00f8konomiplan 2021-24 til 270,3 mill. Budsjettet ble trukket ned igjen med tilsvarende bel\u00f8p i forbindelse med handlings- og \u00f8konomiplan 2024- 27. I tertialrapport 1 2024 er budsjettet nedjustert med 7,3 mill. slik at ny totalramme er 255,3 mill. Ved sluttmelding er det p\u00e5l\u00f8pt totalt 248,1 mill., se vedlagte prosjektregnskap. Det gjenst\u00e5r noen \u00f8konomiske forpliktelser knyttet til oppf\u00f8lging. Mesteparten av dette blir oppgjort i l\u00f8pet av 2024, med behov for en mindre avsetning i 2025. Estimert sluttkostnad er 252,5 mill. Dette gir et mindreforbruk p\u00e5 kr 10,1 mill. (3,8%) i forhold til gjennomf\u00f8ringsvedtak og et mindreforbruk p\u00e5 kr 2,8 mill. (1,1%) i forhold til justert budsjett. Byr\u00e5dets vurdering og anbefaling/konklusjon: Tveiter\u00e5s skole er en forsterket skole til 40 elever med omfattende funksjonsnedsettelser. Elevene er organisert i 8 hjemmeomr\u00e5der, 5 elever i hver. I hjemmeomr\u00e5dets hovedrom/klasserom er det lagt til rette for at elevene kan arbeide sammen, mens de tilliggende arbeids- grupperommene tilrettelegger for at elevene kan trekke seg tilbake for \u00e5 jobbe alene, eller en har behov for skjerming eller hvile. Hjemmeomr\u00e5dene gir med dette elevene gode rammer for faglig og sosial utvikling i et trygt og oversiktlig l\u00e6ringsmilj\u00f8. Skolen har p\u00e5 lik linje som ordin\u00e6re skoler spesialrom som kunst&h\u00e5ndverk, musikkrom i tilknytning til allmenningen som er hjerte i bygget, skolekj\u00f8kken og gymsal/aktivitetsrom. Spesialrommene er innredet med m\u00f8blering tilpasset elevgruppen. Dette for \u00e5 gi elevene variasjon i skolehverdagen, samt trening av fin- og grovmotoriske ferdigheter som er s\u00e6rlig viktig for denne elevgruppen. Alle hjemmeomr\u00e5dene har egne garderober med direkte utgang til skolens uteomr\u00e5de. I uteomr\u00e5det er det vektlagt l\u00f8sninger og aktiviteter som er universelle, men samtidig byr p\u00e5 utfordringer. Stier p\u00e5 naturtomt, sansehage, lekeutstyr, terrasser og en godt plassert gangbro for alle elever uavhengig funksjon. 3 Byr\u00e5det vurderer at Tveiter\u00e5s skole er blitt et s\u00e6rdeles godt og n\u00f8dvendig tilskudd til skoletilbudet til de av byens barn med s\u00e6rskilte behov. Byr\u00e5det anbefaler at sluttmeldingen godkjennes. Begrunnelse for framleggelse til bystyret: Budsjettfullmaktenes pkt. 2.3 bokstav h) Vedtak om sluttmelding fattes i denne saken av bystyret jfr. gjeldende terskelverdier. Byr\u00e5det innstiller til bystyret \u00e5 fatte f\u00f8lgende vedtak: 1. Sluttmelding for Tveiter\u00e5s skole \u2013 rivning og nybygg (BUD668, prosjektnummer U2910-U2913) godkjennes. 2. Antatt mindreforbruk p\u00e5 2,8 mill. trekkes inn ved f\u00f8rste anledning etter at gjenst\u00e5ende \u00f8konomiske forpliktelser er innfridd. Dato: 15. oktober 2024 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 16. september 2024 Prosjektregnskap 4 "
}