{
  "dokument_id": "72d625eb-61ee-55ed-9e17-5470415d6375",
  "doc_type": "case_presentation",
  "kommune": 4601,
  "tittel": "Laksev\u00e5g, gnr 146 bnr 300, Gravdalsfeltet- Klage p\u00e5 vedtak om mindre endring av reguleringsplan etter forenkla prosess",
  "url": "https://bergen.kommune.no/politikere-utvalg/api/fil/bk360/10067095/Framstilling-Laksevag-gnr-146-bnr-300-Gravdalsfeltet-Klage-pa-vedtak-om-mindre-endring-av-reguleringsplan-etter-forenkla-prosess",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/100622-31 Laksev\u00e5g, gnr 146 bnr 300, Gravdalsfeltet- Klage p\u00e5 vedtak om mindre endring av reguleringsplan etter forenkla prosess Kva saka gjeld: Saka gjeld klage over byr\u00e5det sitt vedtak datert 28.10.2021 om endring av reguleringsplan for Laksev\u00e5g, Gnr 146, Bnr 300, Gravdalsfeltet (arealplan-ID 17550003) etter forenkla prosess, jf. pbl. \u00a7 12-14 andre ledd. Vedtaket blei kunngjort den 30.04.2022, med klagefrist 29.05.2022. Eigar av gnr. 146, bnr. 88 og 100 Arthur Tr\u00e6en har klaga over vedtaket i brev datert 18.05.2022. Det har \u00f2g kome suppleringar til klaga fr\u00e5 advokatfullmektig Thomas Lynum i Advokatfirmaet Stiegler AS i brev datert 20.05.2022. Klagar har ogs\u00e5 sendt e-post 11.10.2022 Saka var f\u00f8rste gong til behandling i Utval for milj\u00f8 og byutvikling (UMBY) den 09.02.2023. Saka blei returnert til byr\u00e5det med bestilling om at det blir lagt fram ei orienteringssak for UMBY om kva som kan gjerast for at Gravdalsvegen er i tr\u00e5d med vedtatt reguleringsplan. Orienteringssaka vart lagt fram for UMBY i deira m\u00f8te 05.10.2023 der informasjonen om at det var oppretta tilsynssak der utbyggjar vart bedt om \u00e5 kome med informasjon, vart teke til orientering. Klagesaka knytt til klage p\u00e5 endring av reguleringsplan, vart difor sendt til ny behandling i utvalet i m\u00f8te 05.10.2023. Utvalet fatta f\u00f8lgjande vedtak, jf. sak 358/23: \u00abSaken returneres til byr\u00e5det, med det form\u00e5l at det fremmes en ny sak hvor endringen av opprinnelig plan ikke innvilges. Det er en \u00e5penbar intensjon i utvalgets vedtak om tilbakesending av saken av 09.02.2023, at et endelig vedtak i saken skulle sikre at veien skulle v\u00e6re i tr\u00e5d med vedtatt reguleringsplan. Slik utvalg for milj\u00f8 og byutvikling ser det inneb\u00e6rer det blant annet at eiendommen 146/88 sikres adkomst til sin eiendom, tilsvarende det som var situasjonen f\u00f8r veien til Gravdalsfeltet ble lagt om. I samband med ny behandling av klage p\u00e5 reguleringsendringa, har byr\u00e5dsavdelinga vore i kontakt med Plan- og bygningsetaten ved seksjon for tilsyn for \u00e5 f\u00e5 oppdatert informasjon om p\u00e5g\u00e5ende tilsynssak. Det er opplyst at det er gjennomf\u00f8rt befaring samt at det er motteke informasjon fr\u00e5 utbyggjar. Plan- og bygningsetaten sendte etter gjennomgang av innsendt dokumentasjon, varsel om retting og ilegging av tvangsmulkt for etablering av veg og vegfylling/vegfot i strid med reguleringsplanen. Varselet datert 05.09.2024 ligg vedlagt denne saka. 1 Reguleringsplan for Laksev\u00e5g. Gnr 146 Bnr 7, 10 Mfl., Gravdalsfeltet (arealplan-ID 17550000) regulerer planomr\u00e5det til ein kombinasjon av frittliggande og konsentrert sm\u00e5husbusetnad, veg og eit mindre felt til forretning. Bildet til h\u00f8gre viser plankart for arealplan 17550000. Reguleringsendringa i vedtaket fr\u00e5 28.10.2021 gjaldt ei justering av plankartet for at det skulle bli i samsvar med godkjent teknisk vegplan og utbygd situasjon, sj\u00e5 kartet under. I samband med planendringa vart det gjennomf\u00f8rt ei avgrensa h\u00f8yring med dei partane og offentlege instansane som vart r\u00e5ka av endringa. I h\u00f8yringa kom det inn fire merknader fr\u00e5 offentlege instansar og ingen merknader fr\u00e5 private partar. 2 Bnr. 100 (klagar sin eigedom, vist med oransje sirkel) er omfatta av planomr\u00e5det for reguleringsplan 17550000, men er ikkje omfatta av planomr\u00e5det for reguleringsendringa. Bnr. 88 (ogs\u00e5 klagar sin eigedom, vist med bl\u00e5 farge) er ikkje del av planomr\u00e5det i reguleringsplan 17550000 eller reguleringsendringa, men har tilkomst til denne eigedomen over gnr. 146 bnr. 300 som grensar mot planomr\u00e5det for reguleringsendringa i nord (sj\u00e5 figur 3). Klage: I klaga og supplerande klage blir det mellom anna vist til at klagar ikkje har f\u00e5tt varsel om reguleringsendringa. Det blir vidare vist til at planvedtaket ikkje skildrar den faktiske situasjonen korrekt, og at vedtaket bygger p\u00e5 ufullstendig grunnlag. Klagar viser til at han k\u00f8yrer opp til garasjen til naboen, og ryggar inn porten. I ni \u00e5r har denne tilkomsten vore hindra av ein stor steinfylling, og det har ikkje blitt laga mur i klagar sin bakke sin vegkant, slik arealplanen viser. Det blir vist til synfaringsrapport og supplerande kartskisse som bekreftar det. Vidare viser klagar til at utbyggar ikkje s\u00f8kte om \u00e5 nytte bakken som anleggsomr\u00e5de og tilkomst til byggeomr\u00e5det, og klagar over at det ikkje var tatt inn rekkef\u00f8lgjekrav eller andre krav om \u00f8konomisk kompensasjon for det. Klagar viser \u00f2g til at han ikkje har f\u00e5tt kompensasjon for avk\u00f8yrsle til regulert parkering ved Gravdalsveien nordaust i reguleringsfeltet. Det er eit nytt f\u00f8rem\u00e5l som legg band p\u00e5 eigedomen bnr. 100 til evig tid. Det blir vidare vist til at 11 andre eigedomar har f\u00e5tt ny tilkomst som f\u00f8lgje av utbygging etter reguleringsplanen, at utbyggar har skada edelgranhekken til klagar, at parkomr\u00e5de i reguleringsplanen ikkje er ferdigstilt, at byggearbeida f\u00f8rte til st\u00f8vplager for klagar, og at det ikkje er oppf\u00f8rt sm\u00e5hus i nedre del av Gravdalsfeltet. Vidare blir det vist til at planforslaget omfattar 120 bustadeiningar, medan det berre er 110 bustadeiningar som er stadfesta av Statsforvaltaren. Det blir vist til at det ikkje er tatt omsyn til Gravdal m\u00f8lle og vannh\u00f8stingssystem. For meir detaljerte opplysningar blir det vist til klaga og supplerande klage i sin heilskap. 3 Fagetaten si vurdering og tilr\u00e5ding: Plan- og bygningsetaten (PBE) har som fagetat vurdert klaga, og anbefalt at byr\u00e5det sitt vedtak av 28.10.2021 blir oppretthalde. PBE vurderer at alle temaa i klaga er utf\u00f8rleg vurdert og behandla f\u00f8r planendringa blei vedtatt. PBE vurderer vidare at fleire av forholda som blir tatt opp i klaga gjeld utf\u00f8ring av tiltak i tr\u00e5d med vedtatt reguleringsplan. PBE viser til at det ikkje er tema for behandling av klage p\u00e5 vedtak av reguleringsplan, men s\u00f8knadspliktige tiltak som det m\u00e5 s\u00f8kast om. Ulovlege forhold kan meldast inn til kommunen for tilsynsoppf\u00f8lging, jf. plan- og bygningslova (pbl.) kapittel 32. PBE viser til at f\u00f8rem\u00e5let med reguleringsendringa var \u00e5 justere reguleringsplanen til bygd situasjon. Bygd situasjon er godt gjort greie for ovanfor PBE i planprosessen. I samband med realisering av planen blei det etablert vegareal som avveik noko fr\u00e5 regulert situasjon i tidlegare vedtatt plankart. I s\u00f8knadsomgangen til plangjennomf\u00f8ringa blei forslagsstillar anbefalt \u00e5 endre reguleringsplanen til \u00e5 samsvare med godkjent teknisk vegplan. PBE har vurdert at vegen er bygd i samsvar med teknisk vegplan. Som f\u00f8lgje av at vegarealet blir justert i reguleringsendringa, blir tilgrensande arealf\u00f8rem\u00e5l justert tilsvarande, og enkelte areal som er sett av til bustad og forretning blir justert. I tillegg er delar av friluftsareal sett av til teknisk installasjon for handtering av overvatn. PBE understrekar at vedtaket likevel ikkje inneber nye eller vesentleg endra arealf\u00f8rem\u00e5l. PBE viser til at den delen av planomr\u00e5det p\u00e5 klagars eigedom som anf\u00f8rslane rettar seg mot ikkje har blitt endra som f\u00f8lgje av vedtaket det er klaga p\u00e5. N\u00e5r det gjeld anf\u00f8rselen om at vedtaket vil opne for ti bustadeiningar meir enn det den opphavlege reguleringsplanen opna for, viser PBE til at sp\u00f8rsm\u00e5let har blitt grundig behandla i tidlegare planprosessar, og at vedtaket det no er klaga p\u00e5 ikkje gjeld sp\u00f8rsm\u00e5let om tal p\u00e5 bustadeiningar. N\u00e5r det gjeld omsynet til Gravdal m\u00f8lle og vannh\u00f8stingssystem, vurderer PBE at det ikkje ligg f\u00f8re nye forhold knytt til kulturmilj\u00f8omsyn som gjer seg gjeldande ved behandlinga av denne reguleringsendringa. Relevante kulturmilj\u00f8omsyn er vurdert i tidlegare planprosess, og blir ikkje r\u00e5ka av vedtaket i denne saka. Klagar har vist til at det ikkje er stilt rekkef\u00f8lgjekrav eller p\u00e5 anna m\u00e5te gitt \u00f8konomisk kompensasjon for bruk av klagars eigedom, og det blir stilt sp\u00f8rsm\u00e5l ved arealf\u00f8rem\u00e5let parkering ved Gravdalsveien nordaust i planomr\u00e5det. Til det viser PBE til at klagars eigedom ikkje blir r\u00e5ka av planendringa, og at dette er forhold som allereie er avgjort i tidlegare vedtak og klageomgangar til desse. For meir detaljerte opplysningar blir det vist til fagnotatet i sin heilskap. \u00d8konomiske konsekvensar: Ikkje aktuelt. Byr\u00e5det si vurdering og tilr\u00e5ding/konklusjon: Etter at saka vart returnert fr\u00e5 Utval for milj\u00f8 og byutvikling har byr\u00e5det gjort ei ny vurdering av klagen og resten av dokumentasjonen i saka. Byr\u00e5det vil innleiingsvis presisere at klagesaka knytt til endring av reguleringsplanen og oppf\u00f8lging av bygging i strid med plan er to ulike sakstilh\u00f8ve. Byr\u00e5det har full forst\u00e5ing for at klagar reagerer p\u00e5 om utbygginga av omr\u00e5det er skjedd i strid med vedteken reguleringsplan. Oppf\u00f8lging av eventuelle ulovlege utf\u00f8rte tiltak skal f\u00f8lgjast opp av Plan- og bygningsetaten ved tilsynsavdelinga. Dette skjer ogs\u00e5 i dette tilfellet her. Det er to p\u00e5g\u00e5ande tilsynssaker innanfor planomr\u00e5det, ei sak knytt til stengt avk\u00f8yrsel og ei sak om etablering av steindeponi der det er sendt varsel om p\u00e5legg om retting. 4 I tilsynssaka er det gjort greie for planstatus og korleis tilkomstvegen skal vere utforma. Planteikninga (bildete til h\u00f8gre) viser at vegen i Gravdalslien ikkje skal g\u00e5 utover tilkomstvegen til gnr 146/88. Plan- og bygningsetaten har i tilsynssaka vurderte fyllinga og sendt varsel om retting til utbyggjar, og etaten har konkludert f\u00f8lgjande: \u00abV\u00e5r vurdering er at den oppf\u00f8rte veien er i strid med det som f\u00f8lger av reguleringsplanen og dens bestemmelser. Vi har ikke funnet noen tillatelser til endring eller dispensasjoner som gir adgang til at fyllingsfoten strekker seg utover det som f\u00f8lger av de opprinnelige plantegningene. P\u00e5 alle illustrasjoner i planen og i byggesaken viser dere at den nye veien skal inntil, men ikke over veien som f\u00f8rer til 146/88.\u00bb Bilete under viser korleis fyllinga ser ut, og kva utbyggjar m\u00e5 fjerne (markert med raudt) Det er vidare opplyst at tiltaket m\u00e5 rettast innan 06.01.2025. Varselet ligg vedlagt. Med bakgrunn i p\u00e5g\u00e5ande tilsynssak der fyllinga er kravd retting, meiner byr\u00e5det at klagesaka kan takast til behandling d\u00e5 utfordringa med fyllingsfoten og tilkomsten for klagar vert handtert i tilsynssaka. N\u00e5r det gjeld klagesaka som er til behandling, som gjeld reguleringsendring, omfattar ikkje den dette arealet der det p\u00e5g\u00e5r tilsynssak. Byr\u00e5det kan heller ikkje sj\u00e5 at det er grunnlag for \u00e5 ta klagen til f\u00f8lgje basert p\u00e5 argumentasjonen knytt til utbygging i strid med plan. Som nemnt ovanfor er dette tilh\u00f8ve som vert fulgt opp etter plan- og bygningslova i tilsynssaker. N\u00e5r det gjeld endring av reguleringsplan skal ein som utgangspunkt f\u00f8lgje dei same f\u00f8resegnene som ved utarbeiding av ny plan, jf. pbl. \u00a7 12-14 f\u00f8rste ledd. Det inneber at endringar i planen i utgangspunktet m\u00e5 bli vedtatt av kommunestyret (bystyret) i samsvar med saksbehandlingsreglane i \u00a7\u00a7 12-8 til 12-12. Det finst unntak fr\u00e5 denne hovudregelen i \u00a7 12-14 andre ledd. Her g\u00e5r det fram at kommunestyret kan delegere mynda til \u00e5 treffe vedtak 5 om endringar i reguleringsplanen n\u00e5r \u00abendringene i liten grad vil p\u00e5virke gjennomf\u00f8ringen av planen for \u00f8vrig, ikke g\u00e5r utover hovedrammene i planen, og heller ikkje ber\u00f8rer hensynet til viktige natur- og friluftsomr\u00e5der\u00bb. Den aktuelle planendringa er vedtatt med heimel i denne f\u00f8resegna i \u00a7 12-14 andre ledd, der byr\u00e5det har delegert fullmakt til \u00e5 fatte vedtak. Klagar viser til at han ikkje har f\u00e5tt varsel om reguleringsendringa. Etter pbl. \u00a7 12-14 andre ledd skal eit forslag om endring av reguleringsplan sendast til h\u00f8yring til dei partane som blir r\u00e5ka av endringsforslaget. Kven som skal varslast med h\u00f8ve til \u00e5 uttale seg blir gjort etter ei konkret vurdering. Byr\u00e5det kan ikkje sj\u00e5 at det i klaga er tatt opp forhold som ikkje blei tilstrekkeleg vurdert i planprosessen. Rettstryggleiken og h\u00f8vet til \u00e5 uttale seg er uansett tatt vare p\u00e5 gjennom klagebehandlinga av saka. Byr\u00e5det sluttar seg elles til PBE sine grundige vurderingar i saka. Fleire av forholda som blir tatt opp er knytt til s\u00f8knadspliktige tiltak og privatrettslege forhold i samband med gjennomf\u00f8ringa av gjeldande reguleringsplan, og ikkje til vedtaket om endring av reguleringsplan. Vidare er fleire av forholda som blir tatt opp vurdert gjennom tidlegare planprosessar. Byr\u00e5det vurderer at det vedtaket som det no er klaga p\u00e5 bygger p\u00e5 tilstrekkeleg grundige vurderingar og lovlege reguleringsmessige omsyn. P\u00e5 bakgrunn av det anbefaler byr\u00e5det at vedtaket datert 28.10.2021 blir oppretthalde. Klaga blir dermed ikkje tatt til f\u00f8lgje. Vedtakskompetanse: Det g\u00e5r fram av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, at mynde til \u00e5 behandle klagesaker etter plan- og bygningslova, med n\u00e6rare gitte unntak, er delegert til utval for milj\u00f8 og byutvikling. Dersom klaga ikkje blir tatt til f\u00f8lgje, skal saka sendast til Statsforvaltaren i Vestland for endeleg avgjerd Byr\u00e5det innstiller til utval for milj\u00f8 og byutvikling \u00e5 fatte f\u00f8lgjande vedtak: Byr\u00e5det sitt vedtak datert 28.10.2021 blir oppretthalde. Klaga blir ikkje tatt til f\u00f8lgje Dato: 1. oktober 2024 Marte Joan Monstad Christine Kahrs Fung. byr\u00e5dsleder byr\u00e5d for byutvikling Dokumentet er godkjent elektronisk. Vedlegg: Fagnotat datert 03.10.2022, med f\u00f8lgjande vedlegg: 1. Oversiktsfoto 2. Klage p\u00e5 endring av reguleringsplan datert 18.05.2022 3. Byr\u00e5dets vedtak datert 28.10.2021 4. Fagnotat datert 06.07.2021 5. Plankart datert 12.03.2021 6. Reguleringsbestemmelser datert 25.09.2020 7. Planbeskrivelse datert 17.03.2021 8. Merknadsskjemaer Tilleggsnotat til UMBY-sak 60/23 datert 07.02.2023 Vedtak UMBY, sak 60/23, datert 16.03.2023 Vedtak UMBY sak 358/23 datert 05.10.2023 Varsel om retting og ilegging av tvangsmulkt 6 "
}