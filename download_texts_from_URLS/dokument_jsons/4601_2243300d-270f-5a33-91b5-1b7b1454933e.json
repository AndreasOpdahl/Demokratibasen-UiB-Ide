{
  "dokument_id": "2243300d-270f-5a33-91b5-1b7b1454933e",
  "doc_type": "case_attachment",
  "kommune": 4601,
  "tittel": "Fagnotat - Kommunal forkj\u00f8psrett gnr 162 bnr 476 Sivles gate 2 mfl. ",
  "url": "https://bergen.kommune.no/politikere-utvalg/api/fil/bk360/11380048/Fagnotat-Kommunal-forkjopsrett-gnr-162-bnr-476-Sivles-gate-2-mfl-",
  "tekst": " Boligetaten Til Fagnotat BBSM - Seksjon for strategi og utredning - V\u00e5r referanse: 2024/134703-7 Velferd og bolig (Arbeidssted) Saksbehandler: Espen Johan F\u00f8rde Dato: 30. oktober 2024 Fra Boligetaten Fagnotat - Kommunal forkj\u00f8psrett gnr 162 bnr 476 Sivles gate 2 mfl. Hva saken gjelder: Anders Colbain F\u00f8lid Holding AS (selger) har inng\u00e5tt avtale med Mulen Eiendom AS (kj\u00f8per) vedr\u00f8rende overdragelse av samtlige aksjer i Anders Colban F\u00f8lid AS/Mulen Eiendom 2 AS. Aksjeoverdragelsen medf\u00f8rer eierskifte av f\u00f8lgende eiendommer i Bergen kommune: Gnr 162 bnr 476 \u2013 Sivles gate 2 Gnr 162 bnr 477 \u2013 Sivles gate 4 Gnr 164 bnr 603 \u2013 Rosenbergsgaten 16 Gnr 164 bnr 327 \u2013 Konsul B\u00f8rs gate 33 Som f\u00f8lge av at leieg\u00e5rdene inneholder mer enn fem boliger og mer enn halvparten av bruksarealet er innredet til beboelse, utl\u00f8ses kommunal forkj\u00f8psrett, jf. lov om kommunal forkj\u00f8psrett for leieg\u00e5rder (\u00ableieg\u00e5rdsloven\u00bb) \u00a7\u00a7 1 og 2. Av melding om overdragelse fremg\u00e5r det at det foreligger leieforhold i samtlige leieg\u00e5rder. Boligetaten har ikke mottatt tilbakemelding fra et flertall av leietakerne i noen av leieg\u00e5rdene om at det er \u00f8nskelig at kommunen skal benytte seg av forkj\u00f8psretten. Saken har v\u00e6rt p\u00e5 h\u00f8ring hos Byr\u00e5dsavdeling for barnevern, sosiale tjenester og mangfold (BBSM) og Studentsamskipnaden p\u00e5 Vestlandet (Sammen). BBSM har i uttalelse datert 19.09.2024 anbefalt at forkj\u00f8psretten ikke benyttes i dette tilfellet. Boligetaten har ikke mottatt tilbakemelding fra Studentsamskipnaden p\u00e5 Vestlandet (Sammen). Konklusjonen etter en samlet vurdering er at det ikke foreligger grunn for kommunen til \u00e5 benytte forkj\u00f8psretten i dette tilfellet. Fagetatens vurdering: 1. KOMMUNENS FORKJ\u00d8PSRETT TIL LEIEG\u00c5RDER Kommunen har forkj\u00f8psrett til leieg\u00e5rder n\u00e5r eiendomsrett til leieg\u00e5rd i kommunen blir overf\u00f8rt til andre enn staten eller den fylkeskommune der eiendommen ligger, jf. leieg\u00e5rdsloven \u00a7 2 f\u00f8rste ledd f\u00f8rste setning. Dette gjelder likevel ikke overf\u00f8ringer ved arv, skifte eller ekspropriasjon, jf. leieg\u00e5rdsloven \u00a7 2 f\u00f8rste ledd andre setning. Som overf\u00f8ring av eiendomsrett regnes ogs\u00e5 erverv av aksjer, sameieandeler eller parter i leieg\u00e5rdsselskap slik at erververen blir innehaver av minst 50 % av samtlige aksjer, sameieandeler eller parter, jf. leieg\u00e5rdsloven \u00a7 2 andre ledd. Med leieg\u00e5rd menes utleieeiendom hvor mer enn halvparten av bruksarealet er innredet til beboelse og inneholder minst fem boliger, jf. leieg\u00e5rdsloven \u00a7 1 f\u00f8rste ledd f\u00f8rste setning. Av leieg\u00e5rdsloven \u00a7 3 f\u00f8rste ledd f\u00f8rste setning f\u00f8lger det at: Kommunen kan nytte forkj\u00f8psretten p\u00e5 vegne av leierne, n\u00e5r disse \u00f8nsker \u00e5 overta leieg\u00e5rden som borettslag eller eierseksjons-sameie, p\u00e5 egne vegne, p\u00e5 vegne av studentsamskipnad eller p\u00e5 vegne av selskap som ledes og kontrolleres av kommunen eller stat. Kommunens forkj\u00f8psrett g\u00e5r foran forkj\u00f8psrett som grunner seg p\u00e5 avtale. Kommunens forkj\u00f8psrett g\u00e5r ogs\u00e5 foran sameiernes innl\u00f8sningsrett etter sameieloven \u00a7 11, jf. leieg\u00e5rdsloven \u00a7 4. 2. FRIST Frist for eventuell bruk av den kommunale forkj\u00f8psretten er satt til 27.12.2024, som er fire m\u00e5neder etter at kommunen mottok fullstendig melding om overdragelse av eiendommen, jf. leieg\u00e5rdsloven \u00a7 6, se melding mottatt 27.08.2024. 3. EIENDOMMENES BELIGGENHET Sivles gate 2 og Sivles gate 4 ligger i \u00c5rstad bydel. Rosenbergsgaten 16 og Konsul B\u00f8rs gate 33 ligger i Bergenhus bydel. 4. LEIETAKERE Av melding om overdragelse fremg\u00e5r det at det foreligger leieforhold i samtlige leieg\u00e5rder. For oversikt over antall leieforhold og antall boliger vises det til vedlagt melding om overdragelse. Den 12.09.2024 ble det sendt ut brev til leietakerne med orientering om salget av leieg\u00e5rdene og stemmeslipper hvor de kunne stemme ja eller nei til \u00f8nske om \u00e5 danne borettslag/sameie. Frist for \u00e5 returnere disse ble satt til 26.09.2024. Ved fristens utl\u00f8p har vi ikke mottatt noen stemmeslipper i retur. Det foreligger s\u00e5ledes ikke noe flertall blant leietakerne om \u00e5 benytte den kommunale forkj\u00f8psretten. 5. OFFENTLIGE INSTANSER Byr\u00e5dsavdeling for barnevern, sosiale tjenester og mangfold (BBSM) og Studentsamskipnaden p\u00e5 Vestlandet (Sammen) er orientert om salget og kommunens adgang til \u00e5 benytte forkj\u00f8psretten. BBSM har i uttalelse datert 19.09.2024 uttalt at \u00abBergen kommune vil ikke gj\u00f8re forkj\u00f8psretten gjeldende ved salg av leieg\u00e5rdene. Leieg\u00e5rdene har en beliggenhet og en utforming som ikke er i tr\u00e5d med de behovene Bergen kommune har pr i dag.\u00bb. Boligetaten har ikke mottatt tilbakemelding fra Studentsamskipnaden p\u00e5 Vestlandet (Sammen). 6. SAMTYKKE TIL UTLEIE Det er bedt om kommunens samtykke til utleie av leiligheter som st\u00e5r tomme i perioden frem til kommunens frist for \u00e5 gj\u00f8re forkj\u00f8psretten gjeldende har g\u00e5tt ut. Vi har gitt samtykke til utleie av leiligheter, jf. leieg\u00e5rdsloven \u00a7 5 andre ledd. 7. KONKLUSJON Det er ikke kommet inn \u00f8nsker fra de offentlige h\u00f8ringsinstansene om at forkj\u00f8psretten gj\u00f8res gjeldende i foreliggende sak. Det er heller ikke et flertall av leietakerne som har \u00f8nsket at kommunen skal benytte den kommunale forkj\u00f8psretten. Det anbefales derfor at den kommunale forkj\u00f8psretten ikke benyttes i denne saken. Fagetatens anbefaling: Bergen kommune gj\u00f8r ikke forkj\u00f8psretten gjeldende i henhold til \u00a7 3 i lov om kommunal forkj\u00f8psrett til leieg\u00e5rder, ved overdragelse av eiendommene: Gnr 162 bnr 476 \u2013 Sivles gate 2 Gnr 162 bnr 477 \u2013 Sivles gate 4 Gnr 164 bnr 603 \u2013 Rosenbergsgaten 16 Gnr 164 bnr 327 \u2013 Konsul B\u00f8rs gate 33 Med hilsen Boligetaten Espen F\u00f8rde Siv T\u00f8njum Saksbehandler Direkt\u00f8r Dokumentet er godkjent elektronisk. Vedlegg: Melding om overdragelse av leieg\u00e5rder Svar p\u00e5 anmodning om uttalelse vedr\u00f8rende kommunal forkj\u00f8psrett "
}