{
  "dokument_id": "11667e73-4e4c-52ff-b147-963c430c5caf",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 65 fra Eline Aresdatter Haakestad (MDG) til finansbyr\u00e5den om kutt i byr\u00e5dsavdeling for finans - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11340839/Svar-pa-skriftlig-sporsmal-nr-65-fra-Eline-Aresdatter-Haakestad-MDG-til-finansbyraden-om-kutt-i-byradsavdeling-for-finans-Utvalg-for-finans-kultur-og-naering",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/154072-3 Saksbehandler: Kristopher Ivan Straus Fra Dato: 17. oktober 2024 Byr\u00e5d for finans Svar p\u00e5 skriftlig sp\u00f8rsm\u00e5l nr. 65 fra Eline Aresdatter Haakestad (MDG) til finansbyr\u00e5den om kutt i byr\u00e5dsavdeling for finans - Utvalg for finans, kultur og n\u00e6ring Representanten Eline Aresdatter Haakestad (MDG) har den 08.10.24 sendt inn f\u00f8lgende skriftlige sp\u00f8rsm\u00e5l: \u00abBakgrunn: Representanten viser til saken om Oppgavegjennomgang fra byr\u00e5det 22.08.2024. I saken st\u00e5r det blant annet: \u00abI tr\u00e5d med bystyrets budsjettvedtak for 2024 er det gjennomf\u00f8rt en oppgavegjennomgang med form\u00e5l om \u00e5 redusere kommunens kostnader. Samlet vedtatt innsparingskrav knyttet til oppgavegjennomgangen er 95 mill. \u00e5rlig fra 2024. I Detaljeringssaken for 2024 ble 30 mill. av dette bel\u00f8pet fordelt p\u00e5 byr\u00e5dsavdelingene. Det vises til nevnte sak side 8: \u00abBystyret har vedtatt at de administrative kostnadene i byr\u00e5dsavdelingene skal reduseres, blant annet ved \u00e5 holde administrative stillinger vakante ved varig eller midlertidig ledighet. Samtlige nyansettelser i administrative stillinger skal inntil videre godkjennes av kommunaldirekt\u00f8r. I tillegg p\u00e5legges byr\u00e5dsavdelingene \u00e5 v\u00e6re restriktive med kurs og samlinger, konsulentbruk og reiseaktivitet. I p\u00e5vente av resultatene fra oppgavegjennomgangen fordeles et innsparingskrav p\u00e5 30 millioner kroner. Grunnlaget er basert p\u00e5 regnskap 2023 for byr\u00e5dsavdelingenes seksjoner og sentrale etater.\u00bb Representanten merker seg at byr\u00e5dets tabell viser at byr\u00e5dsavdeling for finans skulle kutte over 11 millioner av totalt 30 millioner jamf\u00f8r Detaljeringssaken for 2024. Sp\u00f8rsm\u00e5l til byr\u00e5den: Er kuttet p\u00e5 over 11 millioner gjennomf\u00f8rt i byr\u00e5dsavdelingen? Hvordan fordelte eventuelt kuttet seg p\u00e5 etater og tjenester? Er kuttene de resterende ca. 19 millionene gjennomf\u00f8rt i de andre byr\u00e5dsavdelingene? Hvordan fordelte eventuelt kuttene seg p\u00e5 etater og tjenester der?\u00bb Svar fra byr\u00e5den: Innsparingskravet til Byr\u00e5dsavdeling for finans (BFIN) p\u00e5 kr 11 mill. knyttet til oppgavegjennomgang og ansettelsesstopp ligger p\u00e5 sentrale budsjettposter i byr\u00e5dsavdelingen, og er ikke fordelt ut til etater og seksjoner. Fordi kravet ikke er fordelt ut, er de positive effektene av ansettelsesstopp medregnet i prognosene per etat og seksjon. Per utl\u00f8pet av andre tertial er det til sammen 25 stillinger som holdes vakante i BFIN. Av disse er 22 stillinger finansiert over driftsbudsjettet og tre stillinger er finansiert over investeringsbudsjettet. Den potensielle innsparingen i driftsbudsjettet utgj\u00f8r om lag kr 19,4 mill. p\u00e5 hel\u00e5rsbasis n\u00e5r man regner med effekten av l\u00f8nnsoppgj\u00f8ret i 2024. Del\u00e5rseffekten i 2024 utgj\u00f8r om lag kr 8,9 mill. n\u00e5r man regner med virkningstidspunktet for vakansene. Av de 22 stillingene med finansiering i driftsbudsjettet, er det \u00e5tte i Ansattservice og elleve i Etat for bygg og eiendom (EBE). Effekten i 2024 utgj\u00f8r om lag kr 3,9 mill. i hver etat. Dette er de to etatene som har st\u00f8rst effekt av ansettelsesstoppen. EBE forventer balanse p\u00e5 utgiftssiden n\u00e5r de inkluderer innsparingseffekten av vakansene. Ansattservice startet derimot \u00e5ret med en stor ubalanse mellom budsjett og l\u00f8pende utgifter, og selv om vakansene bidrar til \u00e5 redusere merforbruket gir de ingen innsparing knyttet til budsjett. Videre er det tre vakante stillinger i andre seksjoner som gir en forventet innsparing knyttet til budsjett p\u00e5 kr 1,1 mill. Dersom man regner med de vakante stillingene i EBE og de tre vakante stillingene i andre seksjoner, s\u00e5 er den forventede effekten kr. 5 mill. i 2024 for BFIN sin del. Utover \u00e5 holde vakanser ledig jobber ogs\u00e5 byr\u00e5dsavdelingen med \u00e5 redusere kostnader og ta ned aktivitet der det er mulig. Reise- og m\u00f8tevirksomhet er redusert, i tillegg til at n\u00f8dvendige m\u00f8ter o.l. avholdes i kommunale lokaler. Sentrale midler avsatt til konsulenttjenester holdes ogs\u00e5 igjen. N\u00e5r det gjelder de andre byr\u00e5dsavdelingene melder alle byr\u00e5dsavdelingene samlet om totalt 65 stillinger som st\u00e5r vakante pr. august. Stillingene er blitt vakante p\u00e5 ulike tidspunkt, s\u00e5 effekten i innev\u00e6rende \u00e5r er lavere enn den ville v\u00e6rt med hel\u00e5rseffekt. For administrative stillinger skal det ikke tas inn vikar ved frav\u00e6r, som isolert sett gir et mindreforbruk. I tillegg er det restriktiv bruk p\u00e5 kurs og samlinger, konsulentbruk, reiseaktivitet og andre utgifter som ikke er strengt n\u00f8dvendig. Byr\u00e5dsavdelingene har h\u00e5ndtert innsparingskravet ulikt mht. fordeling og rapportering i sine tjenester. De \u00f8vrige byr\u00e5dsavdelingene rapporterer om at innsparingskravet p\u00e5 19. mill. er gjennomf\u00f8rt. Byr\u00e5det vil rapportere p\u00e5 h\u00e5ndteringen av de kr 30+65 mill. i forbindelse med 2. tertialrapport. Jacob M\u00e6hle - Byr\u00e5d for finans Dokumentet er godkjent elektronisk. "
}