{
  "dokument_id": "9f4439e6-6db7-5e85-abe6-31ff354262d3",
  "doc_type": "case_presentation",
  "kommune": 4601,
  "tittel": "Samarbeidsavtale med den kinesiske byen Dalian ",
  "url": "https://bergen.kommune.no/politikere-utvalg/api/fil/bk360/10585308/Framstilling-Samarbeidsavtale-med-den-kinesiske-byen-Dalian-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/93660-1 Avvikling av samarbeidsavtale med den kinesiske byen Dalian Hva saken gjelder: Det ble inng\u00e5tt en avtale mellom den kinesiske byen Dalian og Bergen i 2010, underskrevet av dav\u00e6rende ordf\u00f8rer Bakke etter vedtak i byr\u00e5d 12. mai 2010. Avtalen ble undertegnet som et resultat av et st\u00f8rre delegasjonsbes\u00f8k til Dalian sammen med bergensbaserte bedrifter som var etablert i Dalian. Det ble argumentert med at det ville kunne ha positiv betydning b\u00e5de for disse bedriftene, og for et fremtidig n\u00e6ringssamarbeid, at Bergen kommune inngikk en samarbeidsavtale med hovedfokus p\u00e5 n\u00e6ringsutvikling mellom Bergen og Dalian. Senere samme \u00e5r fikk den kinesiske dissidenten Liu Xiabo Nobels Fredspris, og samarbeidet mellom Norge og Kina ble i all hovedsak lagt p\u00e5 is. Det har v\u00e6rt sporadiske fors\u00f8k p\u00e5 \u00e5 ta opp igjen dialog og samarbeid med Dalian etter 2017/2018, i all hovedsak etter initiativ fra Dalian, men vi m\u00f8ter i liten grad interesse fra andre samfunnsakt\u00f8rer i Bergen til \u00e5 fylle samarbeidet med innhold. Dalian har et innbyggertall p\u00e5 rundt 6,7 millioner mot Bergens 293 000. Selv om byene har ulik st\u00f8rrelse, har begge byene en sterk marin og maritim sektor og anerkjente akademiske institusjoner. B\u00e5de i 2017/2018 og 2021 var det dialog for \u00e5 se om man kunne gi avtalen innhold, men eksterne forhold som pandemi og krigen i Ukraina satte en stopper for prosessene. I 2019 foreslo Dalian at samarbeidet mellom byene kunne ta utgangspunkt i utdanning, helse, kultur, handel og maritime industrier. Det var ogs\u00e5 innledende planer om \u00e5 bes\u00f8ke Dalian som en del av Bergen Filharmoniske Orkesters turne i Kina i 2020, og One Ocean Expedition i 2022. Det ble ikke noe av noen av planene grunnet pandemi og tilh\u00f8rende restriksjoner i Kina. I slutten av mars i \u00e5r sendte Dalian en foresp\u00f8rsel om \u00e5 fokusere et samarbeid mellom Dalian og Bergen rundt maritim industri og samarbeid mellom akademiske institusjoner. Foresp\u00f8rselen bidrar til at vi st\u00e5r foran et valg om vi \u00f8nsker \u00e5 intensivere og aktivere avtalen eller avslutte samarbeidet. Samarbeidet med Kina er komplekst. I ytterpunktene st\u00e5r store muligheter for n\u00e6ringslivet i det kinesiske markedet p\u00e5 den ene siden og troverdighet som menneskerettighetsby p\u00e5 den andre. Kina er v\u00e5r st\u00f8rste handelspartner i Asia, b\u00e5de p\u00e5 eksport og importsiden, og v\u00e5r tredje viktigste handelspartner etter EU og USA. Samtidig scorer Kina lavt p\u00e5 Freedom House sin rangering av land i forhold til individuelle, politiske og sosiale rettigheter. Samarbeid med Kina utgj\u00f8r ogs\u00e5 en risikoutfordring. Kinesisk og russisk etterretningstjeneste er av PST regnet som de etterretningstjenestene som utgj\u00f8r st\u00f8rst trussel mot norske interesser. I PST sin trusselvurdering for 2024 pekes det p\u00e5 at den kinesiske partistaten ogs\u00e5 jobber gjennom norske lokalpolitikere og n\u00e6ringsliv for \u00e5 fremme sin utenrikspolitikk. PST trekker videre fram at flere norske kommuner har undertegnet vennskapsavtaler med kinesiske akt\u00f8rer som opererer p\u00e5 vegne av den kinesiske partistaten. 1 Forholdet til menneskerettigheter, sikkerhet og kapasitet er argumenter for \u00e5 avslutte samarbeidet med Dalian. \u00d8konomiske konsekvenser: \u00c5 avslutte avtalen med Dalian medf\u00f8rer ikke \u00f8konomiske konsekvenser for Bergen kommune. Byr\u00e5dets vurdering og anbefaling/konklusjon: Bergen har en lang historie som internasjonalt orientert by. I dag har vi et n\u00e6rings- og samfunnsliv som er en del av en internasjonal og mangfoldig verden \u2013 og som konkurrerer p\u00e5 globale arenaer. I et stadig \u00f8kende tempo globaliseres verden, og denne utviklingen driver frem et behov for at ogs\u00e5 vi som kommune har en tydelig koordinering av v\u00e5rt felles internasjonale engasjement. Et samarbeid med den kinesiske byen Dalian tydeliggj\u00f8r en m\u00e5lkonflikt mellom m\u00e5lene i internasjonal strategi om at Bergen kommune skal v\u00e6re en ambassad\u00f8r og d\u00f8r\u00e5pner for sentrale milj\u00f8 i byen, og statusen som menneskerettighetsby. I tillegg har Bergen i en krevende \u00f8konomisk situasjon behov for \u00e5 konsentrere ressursene om de viktigste oppgavene for kommunen. Bergen kommune \u00f8nsker \u00e5 kunne bidra som ambassad\u00f8r og d\u00f8r\u00e5pner for sentrale milj\u00f8 i byen som skal etablere eller \u00f8nsker \u00e5 styrke eksisterende internasjonale samarbeid. Bergen kommune st\u00f8tter opp om viktige initiativ i Bergensregionen, og vil v\u00e6re en p\u00e5driver for at milj\u00f8er skal lykkes internasjonalt. Samtidig m\u00e5 Bergen kommune i samarbeid med andre evne \u00e5 prioritere innsatsen for \u00e5 l\u00f8fte satsinger med s\u00e6rlig potensial. Ettersom behovet for kommunen som d\u00f8r\u00e5pner i Dalian i liten grad uttrykkes fra n\u00e6ringslivsakt\u00f8rer, mener byr\u00e5det at vi heller b\u00f8r bruke v\u00e5re ressurser og politiske kapital til \u00e5 realisere andre muligheter. If\u00f8lge Amnesty er Kina det landet som henretter flest i verden. Hvert \u00e5r henretter Kina flere mennesker enn resten av verden til sammen. Ytringsfriheten er under press, overv\u00e5kning og sensur gj\u00f8r at f\u00e5 t\u00f8r \u00e5 uttale seg1. FNs h\u00f8ykommiss\u00e6r for menneskerettigheter publiserte i 2022 en rapport som anklager Kina for brudd p\u00e5 menneskerettighetene for sin behandling av den muslimske minoriteten uigurer. Statusen som menneskerettighetsby kompliserer samarbeid med Kina, men gj\u00f8r det ikke umulig. \u00c5pne kommunikasjonskanaler og tette relasjoner gj\u00f8r at vi kan ta opp menneskerettslige forhold og kommunisere v\u00e5re verdier. Byr\u00e5det vurderer likevel at det krever for mye ressurser \u00e5 etablere s\u00e5 tette relasjoner i forhold til antatt gjennomslagsverdi for v\u00e5re synspunkt. PST sin trusselvurdering fra 2024 gj\u00f8r at vi prioriterer sikkerhet h\u00f8yere i samarbeid med Kina. Som allerede nevnt jobber den kinesiske partistaten ogs\u00e5 gjennom norske lokalpolitikere og n\u00e6ringslivsakt\u00f8rer for \u00e5 fremme sin utenrikspolitikk og omg\u00e5 nasjonale beslutningsprosesser. If\u00f8lge PST kan dette for eksempel skje gjennom at kinesiske akt\u00f8rer tilbyr sponsede turer til Kina, gjentatte delegasjonsbes\u00f8k og andre former for positiv oppmerksomhet. Flere norske kommuner og enkeltpersoner har undertegnet vennskapsavtaler med kinesiske akt\u00f8rer som opererer p\u00e5 vegne av den kinesiske partistaten. Den kinesiske etterretningstrusselen gj\u00f8r at samarbeid med kinesiske byer blir enda mer ressurskrevende. Etter en helhetlig vurdering mener byr\u00e5det at \u00e5 avslutte avtalen med Dalian sikrer en bevisst tiln\u00e6rming og mer effektiv ressursbruk i v\u00e5re internasjonale relasjoner. 2 Begrunnelse for framleggelse til bystyret: I henhold til punkt 5.8.4 i reglement for Bergen bystyre og utvalgene 2023-2027 skal strategier for og avtaler om regionalt, interkommunalt og internasjonalt samarbeid til bystyret for behandling. Som det fremkommer av reglementet er det bystyret som vedtar om det skal inng\u00e5s slike samarbeidsavtaler. Det er da naturlig at samme organ fatter vedtak om \u00e5 avslutte avtalen. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avslutter samarbeidsavtalen med Dalian i Kina. Dato: 13. august 2024 Marte Joan Monstad Fung. byr\u00e5dsleder Dokumentet er godkjent elektronisk. Vedlegg: Samarbeidsavtalen med Dalian fra 2010 \u2013 \u00abAgreement Dalian\u00bb 3 "
}