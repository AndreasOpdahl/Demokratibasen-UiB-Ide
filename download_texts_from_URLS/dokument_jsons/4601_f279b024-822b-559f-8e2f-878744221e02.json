{
  "dokument_id": "f279b024-822b-559f-8e2f-878744221e02",
  "doc_type": "case_attachment",
  "kommune": 4601,
  "tittel": "Fagnotat",
  "url": "https://bergen.kommune.no/politikere-utvalg/api/fil/bk360/11575882/Fagnotat",
  "tekst": " Plan- og bygningsetaten REGULERINGSFORSLAG TIL Fagnotat OFFENTLIG ETTERSYN V\u00e5r referanse: PLAN-2022/20591-22 Saksbehandler: Karoline Follestad F\u00f8rland Dato: 28.10.2024 Forslag til detaljregulering \u2013 offentlig ettersyn \u00c5rstad, Gnr. 13, Bnr. 69 mfl., Wergelandsbakken, Reguleringsplan arealplan-ID 70230000 Om planforslaget En Til En Arkitekter AS foresl\u00e5r p\u00e5 vegne av Bergen Prosjektselskap AS detaljregulering for et omr\u00e5de i Wergelandsbakken i \u00c5rstad bydel. Figur 1: Til venstre et oversiktskart som viser planomr\u00e5det marker med r\u00f8dt, til h\u00f8yre vises planomr\u00e5det markert p\u00e5 skr\u00e5foto. Form\u00e5let med planforslaget er \u00e5 legge til rette for fortetting i eksisterende boligomr\u00e5de. Det foresl\u00e5s \u00e5 etablere tre nye tomannsboliger og en ny firemannsbolig. To eksisterende eneboliger planlegges bygget om til tomannsboliger. Totalt legges det opp til 14 boenheter, 12 flere enn i dag. Planomr\u00e5det ligger innenfor hensynssone kulturmilj\u00f8 Wergeland- Storetveit\u00e5sen. Nye tiltak m\u00e5 ivareta arkitektur og overordnet sammenheng i kulturmilj\u00f8et, jf. KPA \u00a7 35.5. Bebyggelsen er foresl\u00e5tt i 2-4 etasjer og med en samlet grad av utnytting p\u00e5 61 %-BRA. Det legges til rette for en utbedring av eksisterende veg, Wergelandsbakken, som i dag er smal og uoversiktlig. Planforslaget er vurdert etter forskrift om konsekvensutredninger, og det er vurdert at planlagte tiltak ikke er omfattet av forskriften. Se planbeskrivelsen med vedlegg for utfyllende opplysninger. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Planprosess og medvirkning Det ble varslet oppstart 12.06.2020. Komplett planforslag til behandling ble mottatt 08.08.2024. Det ble avholdt nabom\u00f8te den 24.06.2020. I m\u00f8tet orienterte forslagsstiller om hvilke \u00f8nsker de hadde for utvikling av Wergelandsbakken, og plankonsulent presenterte bakgrunn for varsel om oppstart. Blant annet ble forholdet til overordnede planer og retningslinjer, forhold knyttet til adkomst, samt en tidlig volumstudie av hva forslagsstiller s\u00e5 for seg i omr\u00e5det, presentert. Det har v\u00e6rt avholdt flere arbeidsm\u00f8ter med Byantikvaren, Byarkitekten og Bymilj\u00f8etaten (06.03.2020, 23.06.2021 og 15.09.2021) vedr\u00f8rende utforming av foresl\u00e5tt bebyggelse, tilpasning til eksisterende bebyggelse samt utbedring av adkomstveg og kryssl\u00f8sning. Utbedring av veg Wergelandsbakken De trafikale utfordringene i planforslaget har hatt stort fokus i planprosessen helt fra oppstartsm\u00f8tet, og det er avholdt flere arbeidsm\u00f8ter knyttet til temaet. Kryssl\u00f8sning og adkomstveg til omr\u00e5det, Wergelandsbakken, er smal og uoversiktlig, og det er behov for oppgraderinger for \u00e5 gj\u00f8re tilkomsten til planomr\u00e5det mer trafikksikker. Utbedring av Wergelandsbakken krever imidlertid inngrep i private eiendommer tilgrensende veien. Flere av de ber\u00f8rte naboene er negative til inngrep p\u00e5 deres eiendommer. For Wergelandsbakken 2A vil inngrep f\u00f8re til at eksisterende garasje og terrasse m\u00e5 rives. For \u00e5 f\u00e5 gjennomf\u00f8rt planforslaget er forslagsstiller avhengig av en avtale med disse grunneierne for grunnavst\u00e5else. Per i dag foreligger det ikke avtale p\u00e5 dette. Det blir ikke tatt stilling til privatrettslige forhold i plansaker. PBE har formidlet til forslagsstiller at ekspropriasjon ikke vil bli vurdert, og det kan s\u00e5ledes ikke forventes at det blir gjennomf\u00f8rt ekspropriasjon i denne saken. Planprosessen videre skjer p\u00e5 forslagsstillers egen risiko. Merknader til kunngj\u00f8ring og varsling av oppstart Til varsel om oppstart ble det mottatt 10 private merknader og 12 uttalelser fra h\u00f8ringsinstanser. Disse er oppsummert og kommentert av forslagsstiller i merknadsskjema datert 01.08.2024. Materialet er gjennomg\u00e5tt og vurderes som dekkende. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Kulturmilj\u00f8: Hensyn til kulturmilj\u00f8et som eksisterende struktur og bebyggelse med hageanlegg m\u00e5 ivaretas. Naboer mener at en st\u00f8rre fortetting ikke vil v\u00e6re i tr\u00e5d med overordnet plan. Negative uttaler til riving av Wergelandsbakken 1. Det b\u00f8r legges vekt for tilrettelegging for familieboliger. \u2022 Arkitektur: Det vises for store volum og for mange enheter. Arkitektur og takformer er ikke tilstrekkelig stedstilpasset. Forholdet mellom hus og hage er ikke tilstrekkelig ivaretatt, og utearealer b\u00f8r planlegges p\u00e5 bakkeplan. Antall enheter m\u00e5 reflektere hva tilkomstveg t\u00e5ler og ikke g\u00e5 p\u00e5 bekostning av trafikksikkerhet. \u2022 Trafikk: Adkomstvegen Wergelandsbakken er smal og uoversiktlig, og kryss i Fager\u00e5sveien er trafikkfarlig. Naboer er negative til utbedring av vegen og eiere av eiendommer som blir direkte ber\u00f8rt av en utvidelse av vegen er negative til tiltakene. Saksnummer PLAN-2022/20591 Side 2 av 11 Wergelandsbakken b\u00f8r videref\u00f8res som en all\u00e9, og kollen langs vegen er viktig \u00e5 bevare. Det vises til utfordringer med lav parkeringsdekning og mer u\u00f8nsket trafikk. Barn og unges sikkerhet m\u00e5 prioriteres. Det m\u00e5 dokumenteres at vegen og kryssomr\u00e5det Wergelandsbakken/Fager\u00e5sveien kan utbedres tilstrekkelig. \u2022 Natur og milj\u00f8: Vegetasjon mot Storetveitvegen m\u00e5 ivaretas. Omr\u00e5det som en gr\u00f8nn lomme fungerer som habitat for planter, fugler, insekter og dyr og m\u00e5 ivaretas. Wergelandsbakken som all\u00e9 er del av omr\u00e5dets karakter/s\u00e6rpreg og m\u00e5 ikke forringes. \u2022 Konsekvenser for naboer: Solforhold p\u00e5 eksisterende eiendommer m\u00e5 ivaretas. Naboer mener planforslaget vil gi innsyn inn i deres hager og f\u00f8re til tap av utsikt. Byggeh\u00f8yder m\u00e5 reduseres for \u00e5 redusere konsekvensene for nabobebyggelse. \u2022 Anleggsperiode: Wergelandsbakken m\u00e5 kunne benyttes under anleggsperioden p\u00e5 en trafikksikker m\u00e5te. Store ulemper i anleggsperioden med redusert fremkommelighet for myke og harde trafikanter. Vurdering av planforslaget Plan- og bygningsetaten kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Hensynet til kulturmilj\u00f8et ved \u00e5 tilpasse ny bebyggelse til eksisterende bebyggelse, samt utbedring av vegen Wergelandsbakken har hatt stort fokus i planarbeidet. Vi slutter oss til hovedform\u00e5let og hovedgrepet i planforslaget. Dette er forel\u00f8pige vurderinger. V\u00e5r endelige anbefaling vil fremkomme av fagnotatet til sluttbehandling (2. gangs behandling). Planstatus og forholdet til overordnet arealstrategi I kommuneplanens arealdel (KPA) er omr\u00e5det avsatt til sentrumsform\u00e5l, byfortettingssone, BY2. Omr\u00e5det er omfattet av hensynssone konsesjonsomr\u00e5de for fjernvarme Flesland- Sentrum, luftkvalitet \u2013 gul sone, hensynssone for kulturmilj\u00f8 Wergelands\u00e5sen-Storetveit\u00e5sen og vegst\u00f8y \u2013 gul og r\u00f8d sone. Gjennom kommunedelplan for Land\u00e5s (1996) er omr\u00e5det avsatt til boligomr\u00e5de, hvilket det ogs\u00e5 var i den gamle reguleringsplanen for Minde som n\u00e5 er opphevet. KPA skal bidra til \u00e5 oppn\u00e5 m\u00e5lene som er stilt i kommuneplanens samfunnsdel (KPS). Spesielt pekes det p\u00e5 b\u00e6rekraftig byutvikling i menneskelig skala, kompakt og arealeffektiv by samt fortetting med kvalitet. I tr\u00e5d med KPA skal omr\u00e5det utvikles med h\u00f8y tetthet og kvalitet basert p\u00e5 stedets s\u00e6rpreg. PBE vurderer at foresl\u00e5tte form\u00e5l og plangrepet er i tr\u00e5d med overordnede planer og strategier. Kulturmilj\u00f8, arkitektur og utforming Planomr\u00e5det er lokalisert innenfor hensynssone kulturmilj\u00f8, og et viktig premiss i utarbeidelsen av planforslaget har v\u00e6rt \u00e5 bygge videre p\u00e5 stedets unike kvaliteter og kulturmilj\u00f8verdier. To eksisterende villaer innenfor planomr\u00e5det foresl\u00e5s bevart, men det legges opp til at byggene kan bygges om innvendig. Intensjonen med planforslaget er at foresl\u00e5tte nybygg med tilh\u00f8rende utearealet skal tilpasses eksisterende bebyggelse i Saksnummer PLAN-2022/20591 Side 3 av 11 karakter og skala. I l\u00f8pet av prosessen er det jobbet med ulike alternativer for nybyggenes plassering og utforming. Skisseprosjektet som ble sendt inn til oppstart av planarbeidet, forutsatte at Wergelandsbakken 1 skulle rives slik at det i stedet kunne f\u00f8res opp et leilighetsbygg. Det var videre foresl\u00e5tt tre tomannsboliger og en enebolig. Parkering var foresl\u00e5tt l\u00f8st i parkeringskjeller. PBE vurderte at skisseprosjektet ikke var godt nok stedstilpasset eller bevarte eksisterende bebyggelse p\u00e5 en tilfredsstillende m\u00e5te. Det kom ogs\u00e5 inn flere innspill til oppstart der det blant annet ble anbefalt at Wergelandsbakken 1 ikke burde rives. Det har v\u00e6rt avholdt flere arbeidsm\u00f8ter med b\u00e5de Byantikvaren og Byarkitekten vedr\u00f8rende utforming av foresl\u00e5tt bebyggelse og tilpasning til eksisterende bebyggelse. I foreliggende planforslag er eksisterende bygg Wergelandsbakken 1 og 5 foresl\u00e5tt bevart, samt at det foresl\u00e5s tre nye tomannsboliger og en ny firemannsbolig. Parkeringskjelleren er ikke videref\u00f8rt. Det er i stedet foresl\u00e5tt overflateparkering med mulighet for etablering av carporter, se figur 2. Figur 2: Foreliggende planforslag. Eksisterende bebyggelse i Wergelandsbakken 1 og 5 og Storetveitvegen 32 skal bevares. Storetveitvegen 32 er tatt ut av prosjektet pga. st\u00f8yproblematikk. Foresl\u00e5tt takform p\u00e5 ny bebyggelse er utformet som en nytolkning av mansard- og valmtak. M\u00f8ne- og gesimsh\u00f8yder er sikret i plankartet. Videre er det sikret i bestemmelsene at ny bebyggelse skal f\u00f8res opp med trekledning og fargepaletten skal tilpasses de arkitektoniske retningene som er typisk for omr\u00e5det. Takfargen skal passe inn med fargene p\u00e5 taklandskapet i omr\u00e5det, jf. \u00a7 3.1.2.6.a-b. For nybygg, bygg D, er det foresl\u00e5tt en byggeh\u00f8yde over gjennomsnittlig planert terreng p\u00e5 10,3 meter over 4 etasjer. For de nye tomannsboligene, bygg A, B og C, er det foresl\u00e5tt byggeh\u00f8yde p\u00e5 8,7 meter over 2 etasjer, se figur 3. Saksnummer PLAN-2022/20591 Side 4 av 11 Figur 3: Oppriss av foresl\u00e5tt plangrep. Hentet fra vedlegg snitt og oppriss. PBE vurderer at bygg D b\u00f8r bearbeides videre frem mot 2. gangs behandling, se figur 3 og 4. Nybygget er plassert mellom de eksisterende villaene. Det vurderes at foresl\u00e5tt skala og byggeh\u00f8yde er for dominerende og dermed konkurrerer med eksisterende bebyggelse, i stedet for \u00e5 innpasses med den eksisterende bygningstypologien i omr\u00e5det. PBE vurderer at resterende nybygg A, B og C tilpasser seg godt eksisterende bebyggelse. Figur 4: Utklipp av WB1 og 5 med bygg D plassert mellom. Hentet fra planbeskrivelse. Gr\u00f8nne tak og solceller p\u00e5 tak og vegger m\u00e5 vurderes i den videre prosessen. Solceller vurderes egentlig som et fremmedelement i et slikt boligmilj\u00f8, men det er for tiden mye innovasjon og utvikling knyttet til solceller. Dette kan medf\u00f8re l\u00f8sninger som i st\u00f8rre grad kan integreres og tilpasses kulturmilj\u00f8et. PBE vurderer at foresl\u00e5tt bygningstypologi og materialitet er godt tilpasset eksisterende bebyggelse og bygger videre p\u00e5 stedets kvaliteter. For \u00e5 tilstrekkelig sikre hageanleggene, som er en viktig del av kulturmilj\u00f8et, m\u00e5 avstand mellom byggene tallfestes. Det er viktig at de gode intensjonene som vises i skissene sikres tilstrekkelig i plankart eller bestemmelsene. Dette m\u00e5 sikres til 2. gangs behandling. Saksnummer PLAN-2022/20591 Side 5 av 11 PBE ber om innspill i h\u00f8ringsfasen knyttet til byggeh\u00f8yder og volum, og hvordan foresl\u00e5tt bebyggelse er tilpasset \u00f8vrig bebyggelse, hageanlegg og kulturmilj\u00f8et for \u00f8vrig. V\u00e5r endelige anbefaling vil komme frem i fagnotat til 2. gangs behandling. Trafikale forhold Trafikale forhold har hatt stort fokus i planprosessen helt fra oppstartsm\u00f8tet. Kryssl\u00f8sning og adkomstvegen til omr\u00e5det, Wergelandsbakken, er smal og uoversiktlig, og det er behov for oppgraderinger for \u00e5 gj\u00f8re tilkomsten til planomr\u00e5det mer trafikksikker. Wergelandsbakken, o_V1, er en kommunal veg og tilkomstveg til alle eiendommene innenfor planomr\u00e5det. Sidevegen forbi Wergelandsbakken 1, o_V2 er en privat veg. I dag tilfredsstiller ikke Wergelandsbakken kravene i h\u00e5ndb\u00f8kene, og i endringsforslaget som foreligger, er heller ikke alle krav innfridd. Det foresl\u00e5s \u00e5 utvide vegen fra ca. 3 meter til 4,5 meter, og det er lagt inn en m\u00f8teplass, samt snuhammer i enden (V3). If\u00f8lge forslagsstiller tilfredsstiller denne l\u00f8sningen kravene i h\u00e5ndbok N100 hvor Wergelandsbakken defineres som \u00f8vrig boliggate/ boligveg (3,5-4,5m). Forslagsstiller vurderer videre at det ikke er tilstrekkelig areal for \u00e5 kunne etablere fortau. Wergelandsbakken mot Fager\u00e5sveien (o_KV) er bratt, og forslagsstiller mener vegen ikke er mulig \u00e5 universelt utforme, se vedlagt trafikkvurdering og planbeskrivelse. I dag er det ikke snumulighet for st\u00f8rre kj\u00f8ret\u00f8y i Wergelandsbakken, noe som f\u00f8rer til at st\u00f8rre kj\u00f8ret\u00f8y m\u00e5 rygge ut Wergelandsbakken og videre ut i Fager\u00e5sveien for \u00e5 snu. Dette er en sv\u00e6rt trafikkfarlig l\u00f8sning. Ved en utbedring av vegen og krysset i Fager\u00e5sveien, samt etablering av snuhammer som del av prosjektet, vil tilkomsten for st\u00f8rre kj\u00f8ret\u00f8y bedres. Det er i planforslaget foresl\u00e5tt en snuhammer i tilknytning til omr\u00e5de for renovasjon (V3). PBE vurderer at foresl\u00e5tt l\u00f8sning er en forbedring av den trafikale situasjonen i Wergelandsbakken, selv om l\u00f8sningen ikke er optimal. Det er uheldig at det ikke blir lagt til rette for fortau, men ved lav trafikkmengde vurderer PBE at de foresl\u00e5tte utbedringer er akseptable. Det er i bestemmelsene medtatt rekkef\u00f8lgekrav som sikrer at det skal utf\u00f8res tilstrekkelig utbedringer av krysset Wergelandsbakken/Fager\u00e5sveien, samt Wergelandsbakken f\u00f8r bygge- og anleggsfasen. Det bes om innspill fra BME p\u00e5 kryssutforming, vegutvidelser og snuhammer. V\u00e5r endelige anbefaling vil komme frem i fagnotat til 2. gangs behandling. Parkering I foreliggende planforslag er det foresl\u00e5tt en parkeringsdekning p\u00e5 0,6 plasser per 100 m2 BRA, hvilket er i tr\u00e5d med KPAs bestemmelser. I planforslaget er det foresl\u00e5tt 12 parkeringsplasser for de nye boligene p\u00e5 parkeringsplassene f_P1, f_P2 og f_BAA. Felles parkeringskjeller er fjernet fra planforslaget. Forslagsstiller foresl\u00e5r i stedet at det kan etableres carporter p\u00e5 parkeringsplassene. Det skal tilrettelegges for en HC-plass i delfelt BF1. Under bakken under f_BAA foresl\u00e5s det \u00e5 etablere boder. Etter v\u00e5r vurdering kan n\u00e6rhet til buss og bybane forsvare den foresl\u00e5tte parkerings- dekningen. PBE vurderer at foresl\u00e5tt l\u00f8sning med overflateparkering er en bedre l\u00f8sning enn parkering i kjeller ved at det i dette tilfellet inneb\u00e6rer mindre terrenginngrep og bedre tilpassing til kulturmilj\u00f8et. Parkeringsanlegg under bakken ble tidlig i prosessen vurdert som Saksnummer PLAN-2022/20591 Side 6 av 11 et fremmedelement i kulturmilj\u00f8et. Det er vist en HC-plass i planforslaget i delfelt BF1. Vi vurderer at HC-plassen b\u00f8r flyttes til en av de tre parkeringsplassene som er vist i planforslaget, i stedet for \u00e5 beslaglegge areal som kan benyttes til uteoppholdsareal og forsterke hageanlegget. Delebiler er ikke sikret i forslaget til reguleringsplanen, dette er noe som m\u00e5 vurderes videre til sluttbehandling av planforslaget. Sykkelparkering Det foresl\u00e5s 2,5 sykkelparkeringsplasser per 100 m2 BRA, noe som er i tr\u00e5d med KPAs bestemmelser. Sykkelparkering foresl\u00e5s l\u00f8st i kjeller i bygg innenfor BF2, samt i sykkelbod i f_UTE1. Gjesteparkeringsplasser skal etableres i sykkelstativ p\u00e5 \u00f8stsiden av BB. I bygg BF2 skal det ogs\u00e5 tilrettelegges for vask og reparasjon av sykler, dette er imidlertid ikke sikret i bestemmelsene. B\u00e5de dette og plassering av sykkelparkering b\u00f8r sikres i bestemmelsene til 2. gangs behandling. Boligmilj\u00f8 og bokvalitet I foreliggende planforslag foresl\u00e5s det \u00e5 tilrettelegge for familieboliger med to- og firemannsboliger. I planforslaget er det illustrert mer uteoppholdsareal enn minimumskravet, noe som er positivt. Det er imidlertid kun minimumskravet i KPA som er sikret i bestemmelsene. En del av fellesarealet best\u00e5r av en liten kolle som ikke er universelt utformet, men det vurderes at denne likevel vil v\u00e6re attraktiv og gir mulighet for naturlig lek. Det er videre sikret at minimum 15 m2 skal v\u00e6re privat per boenhet, og at det skal etableres forhager til alle byggene jf. \u00a7 3.1.1.1.a-b. Gjennom bestemmelse 3.1.4.1 er utforming og kvalitet p\u00e5 uteoppholdsarealene sikret. Planomr\u00e5det har gode solforhold i dag, men en andel solbelyst areal vil naturligvis bli noe redusert etter gjennomf\u00f8rt utbygging. Uteoppholdsarealet tilfredsstiller krav i kommuneplanen om at halvparten av arealet p\u00e5 bakkeplan skal ha sol i minimum fire timer. Utforming og kvalitetskravene i bestemmelsene m\u00e5 strammes opp til 2. gangs behandling. Det er mye gangareal og areal som skal kunne benyttes til utrykning, renovasjon og HC- parkering som medregnes i uteoppholdsarealene. Dersom arealet skal medregnes, er det viktig at utformingen er sikret p\u00e5 en god m\u00e5te som tilrettelegger for bruk og opphold. Videre er det viktig \u00e5 planlegge hagestrukturen p\u00e5 en god m\u00e5te. Det m\u00e5 tydeliggj\u00f8res for de ulike sonene av uteareal og hvordan disse skal opparbeides. Det m\u00e5 vises hva som er privat, halvprivat og felles uteoppholdsarealer. Renovasjon Renovasjon har v\u00e6rt et sentralt tema i plansaken. Som f\u00f8lge av vegstandarden p\u00e5 Wergelandsbakken er det ikke mulig for store renovasjonsbiler \u00e5 komme til. I f\u00f8rste prosjektskisse ble det foresl\u00e5tt at renovasjon skulle l\u00f8ses nord for Wergelandsbakken 1, med en kj\u00f8rbar gangveg gjennom planomr\u00e5det slik at renovasjonsbiler ikke skulle trenge \u00e5 rygge. PBE vurderte at denne l\u00f8sningen ikke var tilfredsstillende og \u00f8nsket at det ble jobbet videre med en l\u00f8sning som ikke la til rette for gjennomkj\u00f8ring p\u00e5 de interne gangvegene. I foreliggende l\u00f8sning er renovasjonsomr\u00e5det plassert s\u00f8r i omr\u00e5det i tilknytning til ny snuhammer. Det foresl\u00e5s etablert en nedgravd beholderl\u00f8sning med hydraulisk lift (lift-o-mat) som renovasjonsl\u00f8sning. Fordelen er at en slik l\u00f8sning betjenes av ordin\u00e6re Saksnummer PLAN-2022/20591 Side 7 av 11 renovasjonsbiler som allerede kj\u00f8rer i omr\u00e5det i dag. PBE er positiv til foresl\u00e5tt renovasjonsl\u00f8sning, men det m\u00e5 sikres bestemmelser i tr\u00e5d med RTP til 2. gangs behandling. St\u00f8y Deler av planomr\u00e5det mot Storetveitvegen er omfattet av r\u00f8d og gul st\u00f8ysone. Bygg B og C vil ha fasader hvor st\u00f8yniv\u00e5et er over grenseverdi for gul sone. Dette skal l\u00f8ses ved at byggene m\u00e5 tilfredsstille krav til stille side, jf. \u00a7 3.1.2.4.a-b. Minimumskravet til uteoppholdsarealet tilfredsstiller krav til st\u00f8y. Det er derimot en del av arealet mot Storetveitvegen som ikke tilfredsstiller kravet til st\u00f8y. St\u00f8yskjermer m\u00e5 s\u00e5ledes etableres for at det skal kunne oppn\u00e5s tilfredsstillende st\u00f8yniv\u00e5 p\u00e5 private utearealer. I bestemmelsene foresl\u00e5s det etablert st\u00f8yskjermer i tr\u00e5d med st\u00f8yrapport, datert 17.08.2023, se figur 5. Som f\u00f8lge av at skjermene skal plasseres p\u00e5 en skr\u00e5ning i varierende terreng, vil dette kunne gi en varierende h\u00f8yde p\u00e5 st\u00f8yskjermene fra ca. 1,6-2,4 meter og ca. 1,7-1,9 meter. Det er derfor koteh\u00f8ydene p\u00e5 st\u00f8yskjermene som er sikret i bestemmelsene, jf. \u00a7 3.1.1.1.d. PBE vurderer st\u00f8yskjermene som akseptable, men bestemmelsene knyttet til utforming og h\u00f8yde b\u00f8r presiseres til 2. gangs behandling. Figur 5: T.V: Kart som viser st\u00f8yniv\u00e5 p\u00e5 uteoppholdsarealer, T.H: Kart som viser felles uteoppholdsareal (oransje) og privat uteoppholdsareal (r\u00f8d). Natur og milj\u00f8 Det er utarbeidet en naturverdivurdering med feltregistreringer i juni 2022. Planomr\u00e5det har naturverdier som best\u00e5r av r\u00f8dlistearter som sm\u00e5fugl og piggsvin. Det er ogs\u00e5 forekomst av ramsl\u00f8k og en barlind p\u00e5 en tomt som grenser til planomr\u00e5det. Det er vurdert at det bare er barlinden som fordrer spesielle hensyn og \u00f8kologisk verdi. Dette er som f\u00f8lge av at de resterende registrerte artene ikke har kjennetegnede leveomr\u00e5der tilknyttet planomr\u00e5det. Det er sikret i bestemmelsene at barlindens rotsystem ikke m\u00e5 skades, jf. \u00a7\u00a7 2.10.2 og 4.1.2. Vurdering etter naturmangfoldloven Etter naturmangfoldloven (nml.) \u00a7 7 skal prinsippene i \u00a7\u00a7 8 til 12 legges til grunn som retningslinjer ved ut\u00f8ving av offentlig myndighet. Videre g\u00e5r det frem at denne vurderingen skal g\u00e5 frem av beslutningen. Saksnummer PLAN-2022/20591 Side 8 av 11 Nml. \u00a7 8 gir f\u00f8ringer for kunnskapsgrunnlaget for offentlige beslutninger som f\u00e5r konsekvenser for naturmangfoldet. Naturtyper og arter er kartlagt og beskrevet i naturverdivurdering som er utarbeidet i 2023. Vurderingene belyser naturmangfoldverdiene i og utenfor planomr\u00e5det. Kravet til kunnskapsgrunnlag etter nml. \u00a7 8 anses som oppfylt. Nml. \u00a7 9 angir krav om en \u00abf\u00f8re-var-holdning\u00bb for \u00e5 unng\u00e5 alvorlig eller irreversibel skade p\u00e5 naturmangfoldet. PBE vurderer at planforslaget i stor grad baserer seg p\u00e5 \u00e5 benytte eksisterende bebygde arealer med hageanlegg. Forslaget medf\u00f8rer ikke inngrep i store naturverdier. PBE vurderer dermed at \u00abf\u00f8re-var\u00bb-prinsippet i \u00a7 9 er i tilstrekkelig grad fulgt i planforslaget. Av nml. \u00a7 10 g\u00e5r f\u00f8lgende frem: En p\u00e5virkning av et \u00f8kosystem skal vurderes ut fra den samlede belastning som \u00f8kosystemet er eller vil bli utsatt for. PBE vurderer at planomr\u00e5det kan medf\u00f8re noen negative konsekvenser lokalt, men at omr\u00e5det som et eksisterende utbygd byggeomr\u00e5de ikke vil f\u00f8re til en betydelig belastning for naturmangfoldet. PBE vurderer at samlet belastning p\u00e5 \u00f8kosystem er begrenset. Videre fremg\u00e5r det av nml. \u00a7 11 at tiltakshaver skal b\u00e6re kostnadene ved \u00e5 hindre eller begrense naturskadene ved tiltaket, og nml. \u00a7 12 krever at man fors\u00f8ker \u00e5 unng\u00e5 eller begrense skadene p\u00e5 naturmangfoldet gjennom valg av driftsmetoder, teknikk og lokalisering. I denne saken er det sikret avb\u00f8tende tiltak som \u00e5 ivareta eksisterende barlind tre. Prinsippene i nml. \u00a7\u00a7 11 og 12 vurderes derfor som hensyntatt. PBE vurderer samlet at prinsippene i \u00a7\u00a7 8-12 er ivaretatt. Klima Klimagassberegningen viser at totalt utslipp i byggets levetid er p\u00e5 1671,4 tonnCO2e for nybygg og 626,5 tonnCO2e for eksisterende bygg. \u00c5rlig utslipp per BTA er 19,1 kgCO2e/\u00e5r/m2 for nybygg og 16,3 kgCO2/\u00e5r/m2 for eksisterende bygg. For b\u00e5de nybygg og eksisterende bygg er de st\u00f8rste utslippene knyttet til energibruk i drift og transport i drift. Det er antatt at det benyttes varmepumper som prim\u00e6roppvarming. Den tredje st\u00f8rste posten er knyttet til utslipp fra materialer. Det er ikke sikret at prosjektet skal v\u00e6re ha fossilfri/ nullutslipps anleggsplasser. Forslagstiller anbefales likevel \u00e5 stille krav om utslippsfri byggeplass, og at anleggskj\u00f8ret\u00f8y b\u00f8r ha som m\u00e5l \u00e5 v\u00e6re utslippsfrie. Ombruk av materiale knyttet til innvendig ombygging av Wergelandsbakken 1 og 5 er ikke sikret i forslag til bestemmelser. Det foresl\u00e5s at dette blir sikret s\u00e5 langt det lar seg gj\u00f8re ved gjennomf\u00f8ring av prosjektet. Skole og barnehage Planforslaget legger opp til en begrenset utbygging med 12 nye boenheter. Barnehagedekningen og skolekapasiteten i omr\u00e5det vurderes \u00e5 v\u00e6re tilstrekkelig, jf. barnehagebruksplanen 2022 - 2035. Saksnummer PLAN-2022/20591 Side 9 av 11 Barn og unges interesser Omr\u00e5det ligger i et eksisterende boligomr\u00e5de der det ikke er lekeplasser i dag. Det finnes lekearealer og idrettsplasser p\u00e5 Wergeland som ligger i relativt kort avstand til omr\u00e5det. Planforslaget beslaglegger ikke arealer som allerede er i bruk av barn og unge. Uteoppholdsarealene som skal etableres skal v\u00e6re attraktive og tilrettelagte for alle aldersgrupper. Boligene som er foresl\u00e5tt, er i all hovedsak familieboliger. Barn og unges interesser vurderes som ivaretatt i planforslaget. Oppsummering av PBE sine hovedf\u00f8ringer for videre prosess: a. Nybygg D m\u00e5 bearbeides/nedskaleres frem mot 2. gangs behandling. Det m\u00e5 vurderes hvordan byggeh\u00f8yder og volum er tilpasset eksisterende bebyggelse, hageanlegg og kulturmilj\u00f8et for \u00f8vrig. b. Gr\u00f8nne tak og solceller p\u00e5 tak og vegger m\u00e5 vurderes. c. For \u00e5 tilstrekkelig sikre hageanleggene som en viktig del av kulturmilj\u00f8et m\u00e5 avstandene mellom byggene tallfestes, og bestemmelser knyttet til utforming og kvalitetskrav m\u00e5 strammes opp. d. Kryssutforming og vegutvidelser i Wergelandsbakken/Fager\u00e5sveien samt rekkef\u00f8lgekrav m\u00e5 sikres tilstrekkelig i samr\u00e5d med vegmyndighet. e. Det m\u00e5 sikres bestemmelser i tr\u00e5d med RTP. f. Bestemmelsene knyttet til utforming og h\u00f8yde p\u00e5 st\u00f8yskjermer m\u00e5 sikres til 2. gangs behandling. Vedtak: 1. I medhold av plan- og bygningsloven \u00a7 12-11, og i henhold til delegert myndighet, sendes f\u00f8lgende forslag til detaljregulering p\u00e5 h\u00f8ring og legges ut til offentlig ettersyn: a. Detaljregulering, \u00c5rstad, Gnr. 13, Bnr. 69 mfl., Wergelandsbakken, Reguleringsplan, arealplan-ID Planid vist p\u00e5 plankart, datert 24.09.2024 b. Tilh\u00f8rende reguleringsbestemmelser, datert 02.10.2024 Plan- og bygningsetaten Aslaug Aalen Avdelingsleder Tarje Wanvik Etatsdirekt\u00f8r Dette dokumentet er godkjent elektronisk. Saksnummer PLAN-2022/20591 Side 10 av 11 Vedlegg: Plankart, datert 24.09.2024 Reguleringsbestemmelser, datert 02.10.2024 Planbeskrivelse, datert 24.09.2024 Merknadsskjema, datert 01.08.2024 Illustrasjonsplan, datert 06.09.2024 Illustrasjoner MUA, datert 22.08.2024 Snitt og oppriss, datert 01.08.2024 Perspektiver, datert 01.08.2023 Sol- og skyggeillustrasjoner, datert 01.08.2024 Sol- og skyggeillustrasjoner MUA, datert 22.08.2024 ROS-analyse, datert 08.08.2024 Kulturminnedokumentasjon, datert 15.07.2023 Naturverdivurdering, datert 08.11.2023 Diagrammer, datert 08.08.2023 Klimagassberegninger, datert 25.08.2023 Klimanorm, datert 26.10.2023 VA-rammeplan, datert 06.06.2023 RTP, datert 19.06.2023 Stedsanalyse, datert 21.06.2023 St\u00f8yrapport, datert 17.08.2023 Vegnotat, datert 24.06.2023 Klikkleirevurdering, datert 08.08.2024 Fullstendig dokumentoversikt og saksgang, se https://www.bergen.kommune.no/omkommunen/offentlig-innsyn/innsynplanogbyggesak saksnr: PLAN-2022/20591 Saksnummer PLAN-2022/20591 Side 11 av 11 "
}