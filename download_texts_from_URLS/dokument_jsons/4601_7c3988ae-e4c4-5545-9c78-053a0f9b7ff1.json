{
  "dokument_id": "7c3988ae-e4c4-5545-9c78-053a0f9b7ff1",
  "doc_type": "case_presentation",
  "kommune": 4601,
  "tittel": "Ny samarbeidsavtale for DigiVestland",
  "url": "https://bergen.kommune.no/politikere-utvalg/api/fil/bk360/11609961/Framstilling-Ny-samarbeidsavtale-for-DigiVestland",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/182292-1 Invitasjon til deltakelse i DigiVestland - ny samarbeidsavtale Hva saken gjelder: Vi trenger en forsterket innsats i arbeidet med \u00e5 samordne digitaliseringen i offentlig sektor. Dette er et tydelig budskap, b\u00e5de i den forrige og den nye nasjonale digitaliseringsstrategien \u00abFremtidens digitale Norge\u00bb som regjeringen la frem i september 2024. For \u00e5 legge til rette for dette, fikk KS et forsterket mandat av Landstinget i 2020 til \u00e5 samordne digitaliseringsarbeidet i offentlig sektor. Dette mandatet ble ytterligere konkretisert p\u00e5 Landstinget i 2024. Et av de sentrale tiltakene har v\u00e6rt etablering og styrking av regionale digitaliseringsnettverk. I regjeringens digitaliseringsstrategi \u00abFremtidens digitale Norge\u00bb st\u00e5r f\u00f8lgende om digitaliseringsnettverkene: \u00abKS har sammen med sine medlemmer etablert en rekke r\u00e5d og utvalg som skal bidra til \u00e5 koordinere og samordne digitaliseringsarbeidet i kommunesektoren. Den strategiske samordningen foreg\u00e5r i dag gjennom en samstyringsstruktur for digitalisering. KS\u2019 oppdrag skal l\u00f8ses i tett samarbeid med regionale digitaliseringsnettverk. Nettverkene eies og styres av kommunene, og har en viktig oppgave med \u00e5 bidra til kompetanseheving, erfaringsdeling og utbredelse av felles l\u00f8sninger. Digitaliseringsnettverkene har ogs\u00e5 en rolle i innf\u00f8ringen av nasjonale fellesl\u00f8sninger og -tjenester til bruk i kommunal sektor. Det b\u00f8r etableres modeller som bidrar til \u00f8kt gjennomf\u00f8ringskraft av digitalisering i kommunal sektor. Digitaliseringsnettverkene spiller en viktig rolle i dette arbeidet.\u00bb Digitaliseringsnettverket DigiVestland er en del av strukturen som KS har for \u00e5 samstyre digitaliseringen i kommunene. Samordning av digitaliseringsarbeidet i offentlig sektor skal i tiden fremover legge grunnlaget for utvikling av sammenhengende tjenester til innbyggere, frivillige organisasjoner og n\u00e6ringsliv. De f\u00f8rste kommunene i dav\u00e6rende Samordnet regional digitalisering Hordaland (Digi Hordaland) inngikk en samarbeidsavtale i mars 2018. I 2020 ble navnet endret til DigiVestland, samtidig som det ble s\u00f8kt om et samarbeid mellom alle de 43 kommunene i nye Vestland fylke. Bergen kommune har siden starten v\u00e6rt initiativtaker, p\u00e5driver og vertskommune for digitaliseringssamarbeidet. Bergen kommune var initiativtaker og medlem av det opprinnelige Digi Hordaland, og har siden starten v\u00e6rt vertskommune for samarbeidet. Bergen blir av mange sett p\u00e5 som en foregangskommune innen digitalisering, som er sterkt representert og lyttet til p\u00e5 nasjonale arenaer og i KS sin styringsstruktur gjennom deltakelse i KommIT-r\u00e5det og Digitaliseringsutvalget og i dialoger kommunesektoren har med staten p\u00e5 digitaliseringsomr\u00e5det, for eksempel Nasjonalt e-helser\u00e5d og andre fagr\u00e5d. 1 Samarbeidsavtalen fra 2020 har varighet frem til 31.12.2024. Derfor har DigiVestland over tid jobbet med rammene for samarbeidet, hva DigiVestland kan og skal v\u00e6re. Konklusjonen deltakerkommunene har kommet til, er at man \u00f8nsker \u00e5 videref\u00f8re samarbeidet, og at Bergen fortsatt skal v\u00e6re vertskommune. Som f\u00f8lge av dette, har samarbeidsavtalen n\u00e5 v\u00e6rt gjennomg\u00e5tt for \u00e5 tydeliggj\u00f8re rammene for samarbeidet. Samarbeidet skal legge til rette for at deltakerkommunene tar del i arbeidet med \u00e5 digitalisere offentlig sektor i tr\u00e5d med nasjonale strategier. Det skal styrke og dele den felles kompetansen kommunene har til r\u00e5dighet i digitaliseringsarbeidet, og legger til rette for at deltakerkommunene kan samarbeide om \u00e5 innf\u00f8re, bruke og ta ut gevinster av nasjonale fellesl\u00f8sninger. Gjennom DigiVestland f\u00e5r deltakerkommunene en kanal for \u00e5 l\u00f8fte behov, prosjektforslag og innspill videre inn i KS sin etablerte samstyringsstruktur. Faggruppene i DigiVestland utgj\u00f8r regionale kompetanseorganer og arbeidsgrupper som blir benyttet i prosjektarbeid og til kunnskaps- og erfaringsdeling. DigiVestland arbeider med en lang rekke regionale og nasjonale prosjekter, blant annet i de ulike faggruppene. DigiVestland bidrar aktivt i flere nasjonale prosjekter. Der det er behov, hjelper DigiVestland kommunene med innf\u00f8ring i form av bistand og eventuelle regionale prosjekter. De regionale prosjektene dreier seg om utvikling av regionale l\u00f8sninger eller \u00e5 l\u00f8fte regionale initiativ til nasjonalt niv\u00e5. Kommunene i samarbeidet blir invitert til \u00e5 delta i prosjektene. Samarbeidet blir ledet av en styringsgruppe som best\u00e5r av kommunedirekt\u00f8rene fra deltakerkommunene. Digitaliseringsdirekt\u00f8r i Bergen kommune leder styringsgruppen. Bergen kommune har flere representanter i de nasjonale samstyringsorganene, som har strategiske roller inn i samarbeidet for \u00e5 sikre sammenheng og kontinuitet. \u00d8konomiske konsekvenser: Finansieringsmodellen for DigiVestland baserer seg p\u00e5 at grunnfinansieringen som skal dekke drift av samarbeidets sekretariat, samt ledelse av regionale prosjekter, dekkes inn gjennom kontantinnskudd fra deltakerkommunene basert p\u00e5 innbyggertall. Bergen kommune er en sentral akt\u00f8r i kommunesektorens nasjonale styringsstruktur p\u00e5 digitaliseringsomr\u00e5det, herunder i kontinuerlige p\u00e5g\u00e5ende prosjektaktiviteter. Dette representerer Bergen kommunes bidrag inn i samarbeidet. Det resterende grunnfinansieringsbehovet skal dekkes inn gjennom kontantbidrag fra de andre kommunene. Om alle kommunene deltar, er grunnfinansieringen beregnet til omtrent 8 millioner kroner. Den nye samarbeidsavtalen vil ikke utl\u00f8se \u00f8kte budsjettbehov for Bergen kommune. Byr\u00e5dets vurdering og anbefaling/konklusjon: Byr\u00e5det anbefaler at Bergen kommune videref\u00f8rer samarbeidet gjennom samarbeidsavtalen slik den foreligger, og gir byr\u00e5det fullmakt til \u00e5 inng\u00e5 avtalen og senere gj\u00f8re mindre vesentlige revisjoner av avtalen. Begrunnelse for framleggelse til bystyret: Kommunelovens \u00a720-1 og Reglement for bystyret og utvalgene 2023-2027, vedtatt i bystyresak 287-24 4.9.2024, kapittel 5.8 Oppgaver p\u00e5 andre omr\u00e5det som bystyret skal behandle: 5.8.4 Regionalt, interkommunalt og internasjonalt samarbeid a. Strategier for og avtaler om regionalt, interkommunalt og internasjonalt samarbeid 2 Byr\u00e5det innstiller til bystyret \u00e5 fatte f\u00f8lgende vedtak: 1. Bergen kommune skal fortsatt v\u00e6re vertskommune for DigiVestland og inviterer kommunene i Vestland inn i samarbeidet i tr\u00e5d med opplysningene i saken og Samarbeidsavtale for DigiVestland fra 1.3.2025. 2. Bystyret gir byr\u00e5det fullmakt til \u00e5 gj\u00f8re mindre revisjoner av avtalen. Dato: 10. desember 2024 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Samarbeidsavtale DigiVestland fra 01.03.2025 3 "
}