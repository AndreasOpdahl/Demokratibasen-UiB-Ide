{
  "dokument_id": "aee7cd8a-1da3-573a-bad8-f3cb24798053",
  "doc_type": "case_presentation",
  "kommune": 4601,
  "tittel": "Bemanningssituasjonen i kommunale behandlingssentre og sykehjem",
  "url": "https://bergen.kommune.no/politikere-utvalg/api/fil/bk360/11318082/Framstilling-Bemanningssituasjonen-i-kommunale-behandlingssentre-og-sykehjem",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/97952-3 Bemanningssituasjonen i kommunale behandlingssentre og sykehjem Hva saken gjelder: I Klosterhagenerkl\u00e6ringen varslet byr\u00e5det en gjennomgang av bemanningen p\u00e5 sykehjemmene for \u00e5 vurdere om de har tilstrekkelig bemanning og om det er mulig \u00e5 organisere sykehjemmene bedre. Med stadig \u00f8kende mangel p\u00e5 helsepersonell, s\u00e6rlig sykepleiere og helsefagarbeidere, mener byr\u00e5det det er avgj\u00f8rende \u00e5 sikre at ressursene og kompetansen brukes smartere, at kommunen tar i bruk digitale l\u00f8sninger og teknologi som er helsepersonellbesparende, samtidig som man beholder og rekrutterer flere ansatte. I denne saken beskrives resultatet fra kartleggingen av bemanningssituasjonen ved kommunale behandlingssentre og sykehjem (del 1). Videre presenter byr\u00e5det hvilke tiltak som er iverksatt, og hvilke nye grep byr\u00e5det mener vil kunne bedre situasjonen (del 2). Hovedm\u00e5let er \u00e5 sikre et b\u00e6rekraftig sykehjemstilbud som dekker befolkningens behov for held\u00f8gns omsorg n\u00e5r helsen svikter - ogs\u00e5 i fremtiden. I arbeidet med saken har byr\u00e5det innhentet innspill fra de hovedtillitsvalgte og Eldrer\u00e5det. Innspillene er lagt ved saken. Vedlagt saken er ogs\u00e5 rapporten \u201cTrender i sykehjemmene som p\u00e5virker ressursbehovet\u201d. Rapporten er utarbeidet av Enhet for sykehjemsmedisin under Etat for behandlingssentre og sykehjem. Byr\u00e5dets vurdering og anbefaling/konklusjon: Helse- og omsorgstjenestene st\u00e5r overfor store utfordringer som f\u00f8lge av de demografiske endringene i samfunnet. Samtidig som vi blir flere eldre med behov for helsehjelp, blir vi ogs\u00e5 stadig f\u00e6rre yrkesaktive som kan l\u00f8se behovene for tjenester. I statusmelding for sykehjem, behandlingssentre og allmennmedisinsk sengepost 2023, ble bystyret igjen p\u00e5minnet de store utfordringene de kommunale behandlingssentrene og sykehjemmene har knyttet til rekruttering og sykefrav\u00e6r. Sykehjemmene m\u00e5 bruke overtid og innleie av vikarer for \u00e5 l\u00f8se den krevende bemanningssituasjonen. Det p\u00e5virker arbeidsmilj\u00f8et negativt, p\u00e5f\u00f8rer kommunen et betydelig \u00f8konomisk merforbruk og utgj\u00f8r en risiko for kvaliteten p\u00e5 tjenestetilbudet. Bildet som ble tegnet i statusmeldingen har blitt ytterligere bekreftet i kartleggingen som er gjennomf\u00f8rt i forbindelse med denne saken. Dersom ikke Bergen kommune klarer \u00e5 snu den negative trenden i bemanningssituasjonen, vil det p\u00e5 sikt kunne g\u00e5 utover tilbudet til de meste pleietrengende og syke eldre innbyggerne. Med bakgrunnen i kartleggingen som er gjennomf\u00f8rt, foresl\u00e5r byr\u00e5det grep innenfor f\u00f8lgende innsatsomr\u00e5der for \u00e5 bedre situasjonen: \u2022 Styrke grunnbemanningen \u2022 Ledelse og n\u00e6rv\u00e6rsarbeid 1 \u2022 Rekruttere og beholde flere ansatte \u2022 Smart ressursbruk \u2022 Ta alle gode krefter i bruk Byr\u00e5det er opptatt av at operasjonalisering av nye tiltak skjer i samarbeid med tillitsvalgte og tjenesten, og tilpasses forholdene ved den enkelte institusjonen. Behovet for st\u00f8rre strategiske og organisatoriske endringer i Etat for behandlingssentre og sykehjem vil vurderes i forbindelse med arbeidet med ny Plan for eldre i Bergen. Det vises til saksutredningen for gjennomgang av byr\u00e5dets vurderinger (del 2). Begrunnelse for framleggelse til bystyret: Sak om bemanningssituasjonen i kommunale behandlingssentre og sykehjem legges frem for bystyret med hjemmel i byr\u00e5dets fullmakter vedtatt av bystyret 16. desember 2020 i sak 378-20 \u00a7 2.7 pkt. a og c: Byr\u00e5det skal jevnlig informere og rapportere til bystyrets organer om: a) sitt arbeid innenfor de omr\u00e5der hvor byr\u00e5det er delegert beslutningsmyndighet, c) oppn\u00e5dde resultater og avvik p\u00e5 m\u00e5l, strategier og tjenesteproduksjon. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar sak om \u00abBemanningssituasjonen i kommunale behandlingssentre og sykehjem\u00bb til orientering. 2. Bystyret ber byr\u00e5det om \u00e5 arbeide videre med tiltak innenfor de fem innsatsomr\u00e5dene som beskrevet i del 2 i saksfremstillingen. Dato: 12. november 2024 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: Trender i sykehjemmene som p\u00e5virker ressursbehovet - rapport ultimo 2022 Omforent innspill fra arbeidstakerorganisasjonene om bemanning i sykehjem Bemanning p\u00e5 sykehjem. Svar p\u00e5 sp\u00f8rsm\u00e5l til eldrer\u00e5det 2 Saksframstilling: Del 1 \u2013 kartlegging av bemanningssituasjonen 1.1 Organiseringen av behandlingssentre og sykehjem i Bergen Kommunen har ansvar for \u00e5 yte n\u00f8dvendige helse- og omsorgstjenester til alle som oppholder seg i kommunen (jf. helse- og omsorgstjenesteloven \u00a7 3-1). Sykehjem er en av flere helsetjenester kommunen skal tilby. Tjenestene som ytes, skal v\u00e6re faglig forsvarlige og tilrettelegges slik at tjenestene blir helhetlige og koordinerte og slik at den enkelte gis et verdig tjenestetilbud. Kommunen skal tilrettelegge tjenestene slik at de som utf\u00f8rer tjenestene, blir i stand til \u00e5 oppfylle sine lovp\u00e5lagte plikter, og det skal sikres tilstrekkelig fagkompetanse i tjenestene, jf. helse- og omsorgstjenesteloven \u00a7 4-1. Bergen kommune har til sammen 2413 sykehjemsplasser fordelt p\u00e5 34 kommunale og private-ideelle institusjoner. Om lag 20 prosent av plassene er korttids- og rehabiliteringsplasser ved behandlingssentre. Denne saken er avgrenset til de 21 sykehjemmene og behandlingssentrene som driftes av Bergen kommune. Sykehjem \u2013 langtid Bergen kommune har egne sykehjem for langtidsbeboere. Langtidsopphold i sykehjem er aktuelt for innbyggere som ikke lenger mestrer \u00e5 bo i eget hjem, og hvor andre tilbud ikke kan dekke behovet for n\u00f8dvendige helse- og omsorgstjenester. Det er egne tilrettelagte avdelinger for s\u00e6rskilte pasientgrupper som for eksempel personer med rusrelaterte skader, alvorlige psykiske lidelse og Huntingtons sykdom. Behandlingssentre Ved behandlingssentrene f\u00e5r innbyggerne tilbud om korttids- og rehabiliteringsopphold. M\u00e5let med oppholdene er \u00e5 kartlegge helsetilstand og hjelpebehov, gi medisinsk behandling, pleie og opptrening slik at de eldre kan komme tilbake til eget hjem. Korttidsopphold tilbys ogs\u00e5 som avlastning for p\u00e5r\u00f8rende. Bergen kommune har seks behandlingssentre. I tillegg har Bergen kommune et tilbud til pasienter som trenger medisinsk behandling, omsorg og pleie, men som ikke trenger \u00e5 ligge p\u00e5 sykehus. Kommunal Allmennmedisinsk Sengepost (KAS) er lokalisert p\u00e5 Bergen helsehus og har til sammen 34 senger for pasienter utskrevet fra sykehus som i hovedsak trenger d\u00f8gnopphold i p\u00e5vente av tilbud om et korttidsopphold ved et behandlingssenter (17 senger), eller pasienter med akutt eller forverring av sykdom som trenger \u00f8yeblikkelig hjelp d\u00f8gnopphold (17 senger) (jf. helse- og omsorgstjenesteloven \u00a73-5). De fleste pasientene som blir innlagte i \u00d8HD-sengene reiser hjem etter oppholdet. 1.2 Utviklingstrekk i sykehjemspopulasjonen Pr. 1. januar 2024 hadde 11,1 % av innbyggerne 80 \u00e5r og eldre i Bergen langtidsplass p\u00e5 sykehjem. Dette er den h\u00f8yeste andelen av ASSS-kommunene.1 Dette henger sammen med at Bergen, nest etter B\u00e6rum, ogs\u00e5 har den eldste befolkningen, her m\u00e5lt som andelen av befolkningen som er 90 \u00e5r eller eldre. 1 ASSS st\u00e5r for \u00abAggregerte Styringsdata for Samarbeidende Storkommuner\u00bb og omfatter de tolv mest folkerike kommunene i Norge. 3 Figur 1: Eldreandel krysset mot sykehjemsandel. Kilde: SSB (tabell 12292 og tabell 07459). Bearbeidet av BEHO. Samtidig viser statistikken at andelen beboere med omfattende bistandsbehov har blitt gradvis h\u00f8yere. I 2023 hadde rundt 92 % av beboerne med langtidsopphold i institusjon2 i Bergen kommune omfattende bistandsbehov, mot 81 % i 2015, jf. figur 2. 2 For alle praktiske form\u00e5l vil langtidsopphold i institusjon her v\u00e6re det samme som langtidsplass i sykehjem, jf. SSBs definisjon 4 Figur 2: Institusjonsbeboere p\u00e5 langtidsopphold pr. 31.12 etter bistandsbehov. Kilde: SSB (tabell 12292). En viktig forklaring til den h\u00f8ye andelen beboere med omfattende omsorgsbehov er at liggetiden i spesialisthelsetjenesten har blitt kortere i samme periode, fra 4,0 dager i 2018 til 3,8 i 2023, og er gjennomg\u00e5ende kortere for somatiske pasienter i Helse Bergens foretaksomr\u00e5de enn i andre utvalgte helseregioner (se figur 2 under). Den h\u00f8ye utskrivningstakten skaper et stort press p\u00e5 kommunens helse- og omsorgstjenester. Figur 3: Utvikling i gjennomsnittlig oppholdstid totalt. Kilde: D\u00f8gnbehandling (somatikk), behandlingssted \u2013 Helsedirektoratet Vi har ikke tilgjengelig tilsvarende statistikk som sammenligner bistandsbehovene for pasienter ved behandlingssentrene, men det er rimelig \u00e5 anta at tidlig utskriving fra sykehus gir samme utslag her. Vi underbygger det med at pasienter som skrives ut av sykehus med hjelpebehov p\u00e5 sykehjemsniv\u00e5, som hovedregel f\u00e5r et tilbud om et tidsbegrenset sykehjemsopphold ved et behandlingssenter. Det er ogs\u00e5 relevant \u00e5 sammenligne ressursbruk mellom sykehjem i andre storkommuner. Bergen kommune drifter institusjonene rimeligere enn de tre andre storbykommunene og 5 snittet for ASSS- kommunene. Brutto driftsutgifter per plass i institusjon i Bergen er 1,52 mill., mot hhv. 1,55 mill. (Stavanger), 1,59 mill. (Trondheim) og 1,79 mill. (Oslo). Snittet for ASSS er 1,64 mill. (jf. figur 4). Figur 4: Brutto driftsutgifter per plass i institusjon (kroner). Kilde: ks.no/asss, I snitt koster en sykehjemsplass 1,52 millioner i Bergen, mens snittet er 1,64 millioner. Differansen per plass er da 120 000 kroner, og et sykehjem med 90 plasser koster dermed grovt regnet 10,8 millioner mindre \u00e5 drifte i Bergen kommune det som er ASSS- gjennomsnittet. Bergen kommune bruker alts\u00e5 mindre p\u00e5 sykehjem enn andre storkommuner til tross for at tjenesten i Bergen ser ut til \u00e5 behandle flere pasienter med st\u00f8rre omsorgsbehov enn snittet i ASSS-kommunene. Trender i sykehjemmene i Bergen Bergen kommune h\u00e5ndterer flere medisinske problemstillinger p\u00e5 sykehjemmene i dag enn for bare noen f\u00e5 \u00e5r siden. Et eksempel p\u00e5 det er at det er blitt vanlig med intraven\u00f8s behandling p\u00e5 sykehjem, og at de behandler alvorlige infeksjoner som tidligere medf\u00f8rte sykehusinnleggelse. Kravene og forventningene til hva som skal h\u00e5ndteres og behandles p\u00e5 sykehjem og behandlingssentre oppleves som \u00f8kende - b\u00e5de fra pasient, p\u00e5r\u00f8rende og myndigheter. Enhet for sykehjemsmedisin under Etat for behandlingsentre og sykehjem har utarbeidet rapporten \u201cTrender i sykehjemmene som p\u00e5virker ressursbehovet\u201d. Rapporten ser p\u00e5 endringer i sykehjemsbeboernes helsetilstand de siste tre \u00e5rene. N\u00e5r det gjelder beboere ved langtidssykehjem indikerer utviklingen m\u00e5lt langs en rekke vitale parametere at de i tre\u00e5rsperioden 2020-2022 har blitt stadig sykere og mer pleietrengende. Rapporten peker p\u00e5 f\u00f8lgende utviklingstrekk: 6 \u2022 Populasjonen eldes langsomt \u2022 Andel med demens sykdom \u00f8ker gradvis. Unders\u00f8kt ved Klinisk Demens Vurdering (KDV) er n\u00e5 91 % av pasientene har en score som er forenelig med omfattende kognitiv svikt som demens sykdom \u2022 Antall pasienter med hjertesvikt \u00f8ker. Hjertesvikt er vanligere jo eldre pasientene er \u2022 Mortalitet i langtidssykehjem \u00f8ker. \u00d8kningen er betydelig. Mortalitet kan ha blitt p\u00e5virket av pandemien og tallene m\u00e5 f\u00f8lges videre. \u2022 Pleietyngde, m\u00e5lt med Hult\u00e8n, viser tydelig at pleietyngde er \u00f8kende \u2022 Pasientenes gjennomsnittlige funksjonsniv\u00e5 avtar \u2022 Andelen pasienter med permanent kateter, sterk smertetilstand eller ledd- og muskelstivhet \u00f8ker For pasienter ved behandlingssentrene ser vi at gjennomsnittlig BMI er synkende, og at andelen pasienter ved behandlingssentrene med BMI under 20 (p.t. 22,6%) og/eller vekt under 45 kg (p.t. 5,2%) \u00f8ker noe. Dette kan tyde p\u00e5 at pasientene som f\u00e5r korttidsopphold er sykere forut for korttidsoppholdet enn tidligere. Det m\u00e5 her ogs\u00e5 nevnes at pasientene som kommer til behandlingssentrene har antatt kort tid igjen \u00e5 leve. Rapporten viser at d\u00f8deligheten (m\u00e5lt som mortalitet siste 12 m\u00e5neder) er \u00f8kende. 1.3 Bemanningen ved behandlingssentre og sykehjem P\u00e5 behandlingssentre og sykehjem er det flere typer helsepersonell som utf\u00f8rer direkte helse- og omsorgsoppgaver. Fagpersonene jobber tverrfaglig for \u00e5 sikre at beboerne f\u00e5r b\u00e5de medisinsk behandling og n\u00f8dvendig pleie. Her er de vanligste rollene: \u2022 Sykepleiere og spesialsykepleiere med videreutdanning innen bestemte fagfelt, som geriatri (eldreomsorg) eller psykiatri, har ansvar for medisinsk behandling, legemiddelh\u00e5ndtering og vurdering av pasientens/beboernes helsetilstand \u2022 Vernepleiere har spesialisert kunnskap om milj\u00f8terapi, atferd og tillitsskapende tiltak. \u2022 Helsefagarbeidere st\u00e5r for mye av den daglige pleien av beboerne. De gir praktisk hjelp og grunnleggende omsorg, og bist\u00e5r sykepleiere med mer avanserte oppgaver n\u00e5r det trengs \u2022 Helseassistenter bidrar med praktisk hjelp og st\u00f8tte til beboerne og helsepersonellet. De assisterer beboerne i daglige aktiviteter og gi praktisk omsorg \u2022 Servicemedarbeidere utf\u00f8rer praktiske oppgaver som avlaster helsepersonellet Andre viktige funksjoner som bidrar til \u00e5 sikre en helhetlig omsorg for beboerne: \u2022 Enhetsledere og avdelingsledere p\u00e5 sykehjem har n\u00f8kkelroller i driften av institusjonen \u2022 Sykehjemsleger p\u00e5 sykehjemmet har ansvar for medisinsk oppf\u00f8lging av beboerne. Dette inkluderer diagnostisering, forskrivning av medisiner og behandling av akutte eller kroniske tilstander \u2022 Farmas\u00f8yt har ansvar for at sykehjemmene f\u00f8lger gjeldende lover og forskrifter knyttet til legemiddelh\u00e5ndtering og er en viktig ressurs i tverrfaglige team som inkluderer leger, sykepleiere, terapeuter og annet helsepersonell \u2022 Ergoterapeuter fremmer beboernes selvstendighet i hverdagsaktiviteter. De hjelper beboerne med \u00e5 tilrettelegge omgivelsene og bruke hjelpemidler for \u00e5 kunne utf\u00f8re daglige oppgaver selvstendig. Ergoterapeutene gir prim\u00e6rt tjenester til pasienter ved 7 behandlingsentre. \u2022 Fysioterapeuter jobber med \u00e5 opprettholde og forbedre beboernes fysiske funksjon. De hjelper med rehabilitering etter skade, sykdom eller operasjon, og fokuserer p\u00e5 \u00e5 bevare beboernes mobilitet og livskvalitet. Fysioterapeutene gir prim\u00e6rt tjenester til pasienter ved behandlingsentrene. \u2022 Aktivitets- og frivillighetskoordinator tilrettelegger sosiale og fysiske aktiviteter for \u00e5 stimulere beboernes fysiske og mentale helse. Dette kan v\u00e6re viktig for \u00e5 forebygge ensomhet og depresjon blant eldre \u2022 Musikkterapeuter brukes terapeutisk for \u00e5 forbedre livskvaliteten til beboerne, spesielt for personer med demens, psykiske lidelser eller andre helsemessige utfordringer. Musikkterapeutene er en begrenset ressurs som det rulleres p\u00e5 mellom sykehjemmene. \u2022 Prester/ representant fra andre trossamfunn sin rolle er \u00e5 gi \u00e5ndelig og emosjonell st\u00f8tte til b\u00e5de beboere, p\u00e5r\u00f8rende og ansatte 1.3.1 Bemanningssammensetning Kompetansesammensetningen i behandlingssentre og sykehjem har endret seg de siste \u00e5rene. Det har blitt gjennomf\u00f8rt en systematisk oppgaveglidning i tjenesten hvor arbeidsoppgaver som tidligere ble utf\u00f8rt av sykepleiere, n\u00e5 utf\u00f8res av helsefagarbeidere og assistenter. Bakgrunnen for endringen er vanskelig tilgang p\u00e5 kvalifisert helsepersonell. Oppgaveglidning er et av flere tiltak som gir bedre utnyttelse av helsepersonellressursen. Figur 5: Kompetansesammensetning 2017-2024. Kilde: BkStyring. Tall pr. desember. 8 Figur 5 gir en oversikt over antall \u00e5rsverk sykepleiere, helsefagarbeidere og assistenter i sykehjemmene. Vi ser at i det i perioden fra 2017 til 2023 blir ca. 11 % f\u00e6rre sykepleier\u00e5rsverk, mens det er en jevn \u00f8kning i antallet helsefagarbeider\u00e5rsverk (23 %) og assistent\u00e5rsverk (58 %).3 Kompetansesammensetningen varierer mellom sykehjemmene. Per i dag har \u00e5tte sykehjem organisert sykepleierne i egne team. Sykepleierteamet jobber p\u00e5 tvers av avdelingene og gir helsetjenester til de som m\u00e5 ha hjelp av en sykepleier. P\u00e5 denne m\u00e5ten blir sykepleieressursene brukt der det er behov for dem, og helsefagarbeiderne f\u00e5r brukt sin kompetanse til fulle. Ved tre av sykehjemmene er det helsefagarbeidere som driver og leder avdelingene. Erfaringen er at sykepleierteamene bidrar til at helsepersonellressursene utnyttes bedre og blir brukt mer m\u00e5lrettet. Etat for behandlingssentre og sykehjem har som m\u00e5l \u00e5 innf\u00f8re sykepleierteam ved alle sykehjemmene, og piloterer ogs\u00e5 bruk av sykepleiere p\u00e5 tvers av enheter. Det er ansatt servicemedarbeidere p\u00e5 alle sykehjemmene og behandlingssentrene i 2024, og de fleste i heltidsstillinger. Etat for behandlingssentre og sykehjem oppgir at tilbakemeldingene s\u00e5 langt er at servicemedarbeiderne avlaster helsepersonellet. Det har v\u00e6rt h\u00f8ye s\u00f8kertall og godt kvalifiserte s\u00f8kere til stillingene. Etaten skal gjennomf\u00f8re en evaluering av tiltaket som vil v\u00e6re klar i starten av 2025. Figur 6 viser at det er f\u00e6rre ansatte i tjenesten i 2024 enn i 2017. Samtidig har det i samme periode v\u00e6rt vekst i antall \u00e5rsverk. Det henger sammen med at den gjennomsnittlige stillingsprosenten er \u00f8kende. Bergen kommune har over tid hatt en satsing p\u00e5 heltidskultur. Ved \u00e5 satse p\u00e5 \u00e5 ansette i hele stillinger reduseres behovet for \u00e5 rekruttere og administrere mange deltidsansatte. Det gir ogs\u00e5 samlet sett bedre utnyttelse av knappe helsepersonellressurser. For \u00e5 kunne tilby heltidsstillinger har 20 av 21 enheter innf\u00f8rt \u00e5rsturnus, og 19 av 21 enheter tilbyr langvakter. 3 Merk at sykepleier\u00e5rsverkene omfatter avdelingssykepleiere. Se ellers kommentarer til tabell 1 under. 9 Figur 6: Stillingsprosenter 2017-2024. Kilde: BkStyring. Tall pr. desember. 1.3.2 Bemanningsniv\u00e5 For \u00e5 kunne si noe om bemanningsniv\u00e5et ved behandlingssentrene og sykehjemmene m\u00e5 man se n\u00e6rmere p\u00e5 pleie- og bemanningsfaktor. Pleiefaktor beskriver antallet ansatte som er direkte involvert i pleie- og omsorgsoppgaver. Den tar kun hensyn til pleiepersonalet, som inkluderer sykepleiere, helsefagarbeidere og helseassistenter, og viser forholdet mellom pleiere og antall pasienter. Bemanningsfaktor inkluderer helsepersonell og assistenter ved sykehjemmene, andre \u00e5rsverk som ledere, administrative roller, merkantilt ansatte, samt helsepersonell som ligger utenfor turnus. Eksempler p\u00e5 det siste er lege, fysioterapeuter og ergoterapeuter. Ergo- og fysioterapeut\u00e5rsverkene er prim\u00e6rt tilknyttet behandlingssentrene. Beregninger som er gjort i forbindelse med denne kartleggingen viser at det har v\u00e6rt en \u00f8kning i pleie- og bemanningsfaktor fra oktober 2019 til oktober 2024, jf. tabell 1.4 4 Merk at det er noe variasjon i operasjonalisering av sykepleier\u00e5rsverk i denne tabellen sammenliknet med figur 5. Den viktigste forskjellen er at avdelingssykepleiere (ledere) ikke er inkludert her. Videre omfatter ikke denne tabellen Hordnestunet (gjelder 2019) eller KAS. Telletidspunkt i tabell 1 er i hovedsak oktober, mens det for figur 5 er desember. 10 Tabell 1: Oversikt over bemannings- og pleiefaktor. Kilde: UBW HR, UBW \u00f8konomi og SSB. Indikator Oktober 2019 Oktober 2024 Sykepleier\u00e5rsverk1 436,8 420,6 Helsefag\u00e5rsverk 613,9 775,3 Assistent\u00e5rsverk2 167,4 270,5 \u00c5rsverk totalt (inkl. adm.) 1467,2 1758,8 Ergoterapi3 10,4 10,4 Fysio4 28,5 18,8 Lege5 35,4 44,2 Antall plasser/brukere 1603 1748 Brukere pr. sykepleier 3,8 4,3 Bemanningsfaktor6 0,96 1,05 Pleiefaktor7 0,76 0,84 Selv om faktorene samlet har \u00f8kt i perioden er det her p\u00e5 sin plass \u00e5 understreke at slike gjennomsnittstall kamuflerer nyanser mellom de ulike enhetene. Ved en typisk sykehjemsavdeling med 20 pasienter/beboere er det seks personer p\u00e5 dagvakt, fire p\u00e5 seinvakt og \u00e9n p\u00e5 natt. Behandlingssentrene har noe h\u00f8yere bemanning p\u00e5 natt, vanligvis fire nattevakter p\u00e5 60 pasienter. De spesialiserte avdelingene har i hovedsak lik bemanning p\u00e5 dag og natt, men \u00e9n ekstra seinvakt. Et viktig unntak er forsterket avdeling ved Fyllingsdalen behandlingssenter hvor bemanningen er dobbelt s\u00e5 h\u00f8y som ved en typisk sykehjemsavdeling: For ti pasienter/beboere er det seks personer p\u00e5 dagvakt, fire p\u00e5 seinvakt og \u00e9n p\u00e5 natt. I snitt har hver sykepleier ansvar for \u00e5 f\u00f8lge opp 4,3 beboere/pasienter pr. oktober 2024, 0,5 flere enn i 2019. \u00d8kningen i den samlede pleie- og bemanningsfaktor i tjenesten de siste \u00e5rene kan forklares med satsingen p\u00e5 heltid, innf\u00f8ring av ressursvakter og etablering av nye tjenestetilbud med h\u00f8yere bemanning: Kommunal allmennmedisinsk sengepost, flere forsterkede plasser ved Fyllingsdalen behandlingssenter og flere ressurskrevende brukere i tjenesten med behov for tettere oppf\u00f8lging. 1.3.3 Legetjenesten Bergen kommune har leger tilknyttet alle sine sykehjem. Rundt halvparten av sykehjemslegene er spesialister p\u00e5 fagfelt som er spesielt relevante for eldre. I 2023 var det 11 36,4 lege\u00e5rsverk til sammen p\u00e5 kommunale behandlingssentre og sykehjem, og \u00e5tte \u00e5rsverk p\u00e5 Kommunal allmennmedisinsk sengepost (KAS). Bergen kommune gir flest legetimer per uke per beboer i sykehjem sammenlignet med Oslo, Stavanger og Trondheim, og antall legetimer har \u00f8kt fra 2018 og frem til 2023 (se figur 7). Figur 7: Legetimer per uke per beboer i sykehjem. Kilde: https://www.ssb.no/statbank/table/12209/ Legetimer pr uke pr beboer er den eneste indikatoren hvor Bergen kommune scorer h\u00f8yere enn sammenlignbare kommuner. H\u00f8y legedekning er en forutsetning for \u00e5 kunne sikre forsvarlig ivaretakelse og behandling av pasienter med komplekse medisinske tilstander p\u00e5 sykehjem. Bergen kommune har dekning i alle legestillinger i sykehjem, men ca. 20 % av legene har ikke gjennomf\u00f8rt LIS1 eller har midlertidig autorisasjon i p\u00e5vente av norsk fagpr\u00f8ve. Legene har lavt sykefrav\u00e6r, men n\u00e5r det er frav\u00e6r melder Enhet for sykehjemsmedisin om at det krevende \u00e5 finne vikarer. 1.3.4 Sammenligning av bemanningsniv\u00e5 med Oslo, Stavanger og Trondheim Sammenligningen av bemanningen i behandlingsentre i Oslo (helsehus), Trondheim og Bergen som ble gjennomf\u00f8rt av PwC p\u00e5 oppdrag fra Oslo kommune i 2023, viser at Bergen har lavere gjennomsnittlig bemanningsfaktor ved sine behandlingssentre enn Oslo og Trondheim. Videre er pleiefaktoren, alts\u00e5 forholdet mellom pleiere og pasienter, lavere i Oslo enn i Bergen, mens bemanningsfaktoren, som inkluderer alt personell, er h\u00f8yere i Oslo. Dette betyr at Oslo har f\u00e6rre pleiere per pasient, men en h\u00f8yere total bemanning enn Bergen. I Oslo kommunes modell rendyrkes oppgavene til helsepersonellet i enda st\u00f8rre grad. Modellen er overf\u00f8rbar til Bergen kommunes satsing p\u00e5 servicemedarbeidere. Kostnadsmessig kan man bemanne opp med mer tilgjengelig arbeidskraft for \u00e5 h\u00e5ndtere serviceoppgavene, samtidig som den helsefaglige kompetansen utnyttes bedre. 12 PwC sin samlede vurdering er at rammebetingelsene til Oslo kommune ikke er tilstrekkelige for \u00e5 m\u00f8te pasientenes og samfunnets behov i den daglige tjenesteut\u00f8velsen, til tross for at Oslo har h\u00f8yere bemanning enn Bergen. Etter kartleggingen har Oslo kommune bevilget midler i 2024 til bl.a. tre nye \u00e5rsverk ved hvert helsehus, \u00f8kt antall helsefagarbeidere, \u00f8kt antall serviceverter og styrket bemanningen p\u00e5 enheter med bygningsutfordringer. Helsehusene i Oslo fikk til sammen 123 millioner kroner til omorganisering og nye \u00e5rsverk. Forskjellen i bemanningsniv\u00e5 er dermed st\u00f8rre enn p\u00e5 kartleggingstidspunktet. 1.4 \u00d8konomisk situasjon i Etat for behandlingssentre og sykehjem Etat for behandlingssentre og sykehjem melder per august om et forventet merforbruk p\u00e5 38,4 mill. kroner i 2024. \u00c5rsakene til merforbruket er i f\u00f8rste rekke et h\u00f8yt sykefrav\u00e6r (13,64 % i snitt fra januar tom. juli) og vakante stillinger (97 per august). Dette utl\u00f8ser bruk av vikarer, overtid og vikartjenester, noe som gir betydelige merkostnader. Flere enhetsledere oppgir at ansatte melder tilbake om sv\u00e6rt h\u00f8y arbeidsbelastning. Tabellen under viser en oversikt over antall timer overtid og vikarbruk i perioden fra 2017 til og med september 2024. Tabell 2: Overtid og vikarbruk. Kilde: UBW HR og UBW \u00f8konomi Kostnad Antall Kostnad Antall vikarbruk timer overtid (tall i timer (tall i 1000 Periode overtid 1000 kr) vikarbruk kr) 2017 19 829 9 345 251 895 69 452 2018 20 892 9 980 242 729 64 305 2019 18 180 8 889 232 480 60 448 2020 24 439 12 988 240 788 64 640 2021 32 488 16 819 248 256 64 933 2022 72 077 49 346 237 609 64 926 2023 39 604 21 540 233 438 69 095 2024 (t.o.m. september) 29 724 15 304 188 877 57 545 1.5 Turnover og ubesatte stillinger Tabellen under viser at det de siste par \u00e5rene har v\u00e6rt noe st\u00f8rre turnover i Etat for behandlingssentre og sykehjem enn i Byr\u00e5dsavdeling for eldre, helse og omsorg for \u00f8vrig og Bergen kommune samlet. 11 % sluttet i l\u00f8pet av 2023, noe som tilsvarer 175 \u00e5rsverk. Dette har v\u00e6rt stabilt de tre siste \u00e5rene. 13 Tabell 3: Turnover. Kilde: HR konsern 2022 2023 BEHO Etat for Bergen Etat for BEHO Bergen Type (uten sykehjem kommune sykehjem (uten EFS) kommune EFS) Byttet arbeidssted 11 % 8% 5% 12 % 9% 6% Samme arbeidssted 4% 3% 2% 4% 3% 2% Samme stilling 74 % 79 % 86 % 73 % 78 % 85 % Sluttet 11 % 10 % 7% 11 % 10 % 7% Totalt 100 % 100 % 100 % 100 % 100 % 100 % Etat for behandlingssentre og sykehjem rapporterer at det er krevende \u00e5 rekruttere til ledige stillinger. Per august var det til sammen 97 ubesatte stillinger i sykehjemmene. I f\u00f8rste tertial 2024 rapporterte etaten om totalt 114 ubesatte \u00e5rsverk, fordelt p\u00e5 30 ledige sykepleier\u00e5rsverk, 57 helsefagarbeider\u00e5rsverk og 25 assistent\u00e5rsverk. Det er ikke f\u00f8rt statistikk p\u00e5 hvor mange s\u00f8kere det er til de ulike stillingene. 1.6 Sykefrav\u00e6r Sykefrav\u00e6ret i Norge er h\u00f8yt, og h\u00f8yere enn i andre europeiske land, uten at det kan forklares av alders- og kj\u00f8nnssammensetningen av arbeidsstyrken, ulikt regelverk eller forhold i arbeidslivet som har dokumentert effekt p\u00e5 sykefrav\u00e6ret (Perspektivmeldingen 2024). P\u00e5 landsbasis var sykefrav\u00e6ret i kommunal forvaltning 9,1 % i andre kvartal 2024. I Bergen var tallet 11,3 %, mens det i Etat for behandlingssentre og sykehjem var 13,7 %, opp fra 12,6 % i andre kvartal 2023 og 10,7 % i 2022. Det h\u00f8ye sykefrav\u00e6ret er krevende for b\u00e5de kommunen, ansatte, ledere, beboere/pasienter og p\u00e5r\u00f8rende. Figur 8. Sykefrav\u00e6r 2020\u20132024 etter ulike kategorier. Kilde: BkStyring. 2024 omfatter data til og med august. 14 Vi ser av figuren over at det er langtidsfrav\u00e6ret som har v\u00e6rt \u00f8kende de siste \u00e5rene, mens korttidsfrav\u00e6ret har v\u00e6rt svakt nedadg\u00e5ende. Videre ser vi det legemeldte frav\u00e6ret har \u00f8kt i st\u00f8rre grad enn det egenmeldte frav\u00e6ret. 1.7 Resultater fra medarbeiderunders\u00f8kelser For \u00e5 levere gode tjenester, er Bergen kommune avhengige av kompetente og motiverte medarbeidere. I Bergen kommune jobbes det kontinuerlig med leder- og medarbeiderutvikling. Et verkt\u00f8y i arbeidet er medarbeiderunders\u00f8kelsen 10-faktor. 10-faktor bygger p\u00e5 omfattende forskning om effektiv ledelse, virkemidler for \u00e5 motivere medarbeidere og generelt hva som er viktige innsatsfaktorer for \u00e5 oppn\u00e5 gode resultater. Medarbeiderunders\u00f8kelsen gjennomf\u00f8res annet hvert \u00e5r, og tanken er at enheter mellom unders\u00f8kelsene, jobber med \u00e5 opprettholde det som g\u00e5r bra, og jobber videre med faktorer hvor det er forbedringspotensialer. 10-faktor skal rulleres h\u00f8sten 2024. I tabellen under vises et utdrag av overordnede resultater fra 2022. Tabell 4: Overordnende resultater fra 10-faktor-unders\u00f8kelsen 2022. Kilde: BkStyring. Etat for Bergen Faktorer sykehjem BEHO kommune 1 Oppgavemotivasjon 4,2 4,1 4,2 2 Mestringstro 4,3 4,3 4,3 3 Selvstendighet 4,2 4,1 4,2 4 Bruk av kompetanse 4,2 4,2 4,2 5 Mestringsorientert ledelse 4,0 3,9 4,0 6 Rolleklarhet 4,4 4,3 4,2 7 Relevant kompetanseutvikling 3,8 3,7 3,7 8 Fleksibilitetsvilje 4,5 4,5 4,5 9 Mestringsklima 4,1 4,1 4,1 10 Nytteorientert motivasjon 4,7 4,7 4,7 Tabellen viser at Etat for behandlingssentre og sykehjem (med underenheter) sk\u00e5rer like godt eller bedre enn Byr\u00e5dsavdeling for eldre, helse og omsorg og Bergen kommune samlet for alle faktorene. 1.8 Forvaltningsrevisjon av kvalitet i tjenesteytingen ved to kommunale sykehjem Deloitte har gjennomf\u00f8rt en forvaltningsrevisjon av kvalitet i tjenesteytingen ved to kommunale sykehjem i Bergen kommune, herunder en avdeling ved hvert av sykehjemmene. Prosjektet ble bestilt av kontrollutvalget i Bergen kommune 2018, men ble satt p\u00e5 vent som f\u00f8lge av covid-19. Etter vedtak i kontrollutvalget i m\u00f8te 07.12.2022, sak 105/22, ble revisjonen gjenopptatt v\u00e5ren 2023. Revisjonen avdekket at sykehjemmene ikke hadde en m\u00e5ltidshyppighet som er i samsvar med etatens rutiner for \u00e5 sikre at det ikke er mer enn 11 timer mellom siste m\u00e5ltid og f\u00f8rste m\u00e5ltid neste dag. I tillegg ble bemanningssituasjonen ved de to avdelingene som ble \u201cunders\u00f8kt tidvis oppleves som krevende b\u00e5de som f\u00f8lge av sykefrav\u00e6r og at grunnbemanningen ikke oppleves tilstrekkelig. Deloitte sin vurdering er at ressurssituasjonen har konsekvenser for beboerne. Unders\u00f8kelsen viser ogs\u00e5 manglende etterlevelse av sentrale prosedyrer ved begge sykehjem, til dels kunne knyttes til at ansatte ikke rakk over alle oppgaver\u201d (s. 58 i rapporten). 15 1.9 Oppsummering Del 1 Sentrale funn i kartleggingen av bemanningssituasjonen ved behandlingssentre og sykehjem er: \u2022 \u00d8kende andel beboere ved langtidssykehjem med omfattende bistandsbehov, fra 90,9 % i 2021 til 92 % i 2023. Sykehjemsbeboernes pleietyngde \u00f8ker, og flere har alvorlige medisinske tilstander. Tidligere utskriving fra spesialisthelsetjenesten \u00f8ker presset p\u00e5 sykehjemmene \u2022 Bergen kommune drifter sykehjemmene billigere enn andre storbykommuner. I snitt koster en sykehjemsplass 1,52 millioner i Bergen, mens snittet i ASSS er 1,64 millioner \u2022 Bergen kommune har lavere gjennomsnittlig bemanningsfaktor p\u00e5 sine behandlingssentre enn Oslo og Trondheim \u2022 Bemanningssammensetning i sykehjemmene er endret. Andelen sykepleiere er lavere, og andelen helsefagarbeidere og assistenter er h\u00f8yere. \u2022 Gjennomsnittlig stillingsprosent har \u00f8kt fra 2017 til 2024. Satsingen p\u00e5 heltid har gitt en bedre utnyttelse av helsepersonellressursene. Vi trenger f\u00e6rre ansatte for \u00e5 l\u00f8se de samme oppgavene \u2022 Etat for behandlingssentre og sykehjem har h\u00f8yere turnover enn resten av kommunen, med 11 % som sluttet i 2023. Det er store utfordringer med \u00e5 rekruttere. Per august 2024 var det 97 ubesatte stillinger \u2022 Sykefrav\u00e6ret er h\u00f8yt, med 13,7 % i andre kvartal 2024. Langtidsfrav\u00e6r har \u00f8kt, mens korttidsfrav\u00e6r har g\u00e5tt litt ned \u2022 Resultatene fra medarbeiderunders\u00f8kelsen i 2022 viser at Etat for behandlingssentre og sykehjem sk\u00e5rer like bra og bedre enn Byr\u00e5dsavdeling for eldre, helse og omsorg og Bergen kommune samlet for alle faktorene Del 2 - Byr\u00e5dets vurderinger av bemanningssituasjonen, og forslag til nye tiltak og innsatsomr\u00e5der I denne delen presenterer byr\u00e5det hvilke tiltak som er iverksatt, og hvilke innsatsomr\u00e5der og nye tiltak byr\u00e5det vil prioritere for \u00e5 bedre bemanningssituasjonen i behandlingssentre og sykehjem. Eventuelle st\u00f8rre strategiske og organisatoriske endringer vil vurderes i arbeid med ny Plan for Eldre i Bergen. 1. Bemanning Gjennom kartleggingen av bemanningssituasjonen er det dokumentert at sykehjemsbeboerne blir stadige sykere og mer hjelpetrengende. Konsekvensen er at ansatte i tjenestene m\u00e5 utf\u00f8re langt mer avanserte medisinske oppgaver enn tidligere. Dette har, p\u00e5 toppen av mange ubesatte stillinger og h\u00f8yt sykefrav\u00e6r, resultert i en situasjon hvor ansatte har det s\u00e5 hektisk p\u00e5 jobb at de opplever at det er vanskelig \u00e5 rekke over alle oppgavene. Disse forholdene tyder p\u00e5 at Bergen kommune i mindre grad har styrket bemanningen i takt med at beboerne har blitt mer behandlings-, pleietrengende og syke. Byr\u00e5det valgte derfor \u00e5 styrke grunnbemanningen i sykehjemmene med 40 mill. kroner i 2024. Fordi det er vanskelig \u00e5 rekruttere helsepersonell vedtok byr\u00e5det at midlene skulle brukes til \u00e5 ansette servicemedarbeidere som utf\u00f8rer praktiske/ikke-helsefaglige oppgaver, slik at helsepersonell f\u00e5r brukt sin kompetanse p\u00e5 pasientbehandling og andre helsefaglige oppgaver. Det har v\u00e6rt mange gode s\u00f8kere til stillingene, og erfaringene med tiltaket s\u00e5 langt er gode. Etat for 16 behandlingssentre og sykehjem skal gjennomf\u00f8re en evaluering som vil v\u00e6re klar tidlig 2025. I byr\u00e5dets forslag til handlings- og \u00f8konomiplan 2025-2028, innstilling 1, legges det opp til en forsterket satsning p\u00e5 ordningen med 13 millioner kroner de neste to \u00e5rene. Satsningen er definert som et pr\u00f8veprosjekt ved to av byens sykehjem, og skal se p\u00e5 om \u00f8kt bemanning p\u00e5 dag, kveld og helg kan ha en positiv effekt p\u00e5 sykefrav\u00e6r og vikarbruk. Byr\u00e5det vil f\u00f8lge n\u00f8ye med p\u00e5 effektene av satsingen p\u00e5 servicemedarbeidere, og vurdere hvordan ordningen kan videreutvikles. Byr\u00e5det vil ogs\u00e5 vurdere om ordningen kan overf\u00f8res til andre deler av helse- og omsorgstjenestene, og arbeide for en ytterligere styrkning av grunnbemanningen i behandlingssentre og sykehjem. Prioriterte tiltak: \u2022 Styrket grunnbemanningen, og vurdere hvordan ordningen med servicemedarbeidere kan videreutvikles. \u2022 \u00d8ke kunnskapen rundt sammenhengen mellom \u00f8kt bemanning, sykefrav\u00e6r og utgifter til vikarbruk - dersom mulig/hensiktsmessig som f\u00f8lgeforskning med utgangspunkt i bemanningsprosjektet i de to sykehjemmene. 2. Ledelse og n\u00e6rv\u00e6rsarbeid Som en respons til det h\u00f8ye sykefrav\u00e6ret i kommunen har byr\u00e5det igangsatt et n\u00e6rv\u00e6rsprosjekt med m\u00e5l om \u00e5 redusere sykefrav\u00e6ret og \u00f8ke n\u00e6rv\u00e6ret blant ansatte, spesielt i helse- og omsorgssektoren. Tiltakene inkluderer oppl\u00e6ring av ledere i god personaloppf\u00f8lging, st\u00f8tte til ansatte med tilpassede arbeidsoppgaver og tydelig kommunikasjon om forventninger og arbeidsforhold. M\u00e5let er \u00e5 \u00f8ke trivselen og redusere belastningene som kan f\u00f8re til sykefrav\u00e6r. Etat for behandlingssentre og sykehjem er pilot i prosjektet. Avdelingslederne p\u00e5 sykehjem har en avgj\u00f8rende rolle i \u00e5 redusere b\u00e5de sykefrav\u00e6r og turnover. Ledelse og h\u00e5ndtering av daglige oppgaver, personalledelse, og st\u00f8tte til ansatte kan ha stor innvirkning p\u00e5 arbeidsmilj\u00f8et og trivselen blant de ansatte. Dette forutsetter at lederne har tid til oppgavene. Samtidig vil en presset driftssituasjon som f\u00f8lge av et betydelig sykefrav\u00e6r og turnover v\u00e6re med p\u00e5 \u00e5 vanskeliggj\u00f8re rollen. Etat for behandlingssentre og sykehjem melder om at presset p\u00e5 avdelingslederne har blitt s\u00e5 stort at de i for liten grad klarer \u00e5 prioritere ledelse og oppf\u00f8lgingen av de ansatte. For mye tid g\u00e5r vekk til \u00e5 skaffe vikarer og rekruttere personell til ledige stillinger. Byr\u00e5det mener at organiseringen av sykehjemmene m\u00e5 vurderes n\u00e6rmere. Det kan v\u00e6re aktuelt \u00e5 vurdere hva som er et hensiktsmessig lederspenn og organisering av lederst\u00f8tte og hvilke oppgaver man kan legge til st\u00f8ttefunksjoner. Oppgaver som det kan v\u00e6re aktuelt \u00e5 delegere kan for eksempel v\u00e6re utarbeidelse av turnusplaner og booking av vakter. Prioriterte tiltak: \u2022 Gjennomf\u00f8re n\u00e6rv\u00e6rsprosjektet med pilot i Etat for behandlingssentre og sykehjem \u2022 Kompetanseheving for ledere i god personalforvaltning og krevende personalsaker \u2022 Vurdere organiseringen av ledelse for \u00e5 sikre mer st\u00f8tte og frigj\u00f8re tid til personaloppf\u00f8lging 17 3. Rekruttere og beholde ansatte Byr\u00e5dsavdeling for eldre, helse og omsorg har en offensiv rekrutteringsstrategi som blant annet inneb\u00e6rer aktiv deltakelse p\u00e5 rekrutteringsarrangement, informasjonsm\u00f8ter og jobbmesser. I tillegg har byr\u00e5dsavdelingen jobbambassad\u00f8rer og rekrutteringspatruljer som skal motivere unge til \u00e5 velge helsefag. Det er ogs\u00e5 iverksatt flere rekrutteringstiltak som mentorordning for nyansatte, rekrutteringsstillinger for sykepleiere og rekrutteringsdager for l\u00e6rlinger hvor de f\u00e5r tilbud om faste hele stillinger hvis de best\u00e5r fagpr\u00f8ven. Byr\u00e5det vil s\u00f8rge for en videre systematisk satsning p\u00e5 rekrutterings -og kompetansetiltak. Markedsf\u00f8ring av kommunen som en attraktiv arbeidsgiver med spennende fagomr\u00e5der er avgj\u00f8rende i kampen om fremtidige arbeidstakere. Bergen kommune tilbyr ca. 800 sykepleier- og vernepleierstudenter praksisplass. Byr\u00e5det vil se p\u00e5 muligheten for en enda tettere oppf\u00f8lging og tilknytning for disse studentene. Tiltak kan f.eks. v\u00e6re tilbud om fast ansettelse under utdanningsl\u00f8pet. Kompetanseheving av egne ansatte er ogs\u00e5 et satsningsomr\u00e5de. M\u00e5lsettingen er \u00e5 sikre nok personell med riktig kompetanse, og gode rutiner for kompetanseutvikling. Et eksempel er \u00abFagbrev p\u00e5 jobb\u00bb, som er et tilbud til ufagl\u00e6rte i tjenesten om \u00e5 ta fagbrev samtidig som de er i l\u00f8nnet arbeid. Det er fylkeskommunen som forvalter ordningen. Bergen kommune opplever at ordningen har for f\u00e5 plasser, strenge formelle krav til kandidatene og for lang ventetid til fagpr\u00f8ve for kandidatene. Byr\u00e5det vil jobbe for \u00e5 bedre ordningen ved \u00e5 ta initiativ overfor Vestland fylkeskommune, og om n\u00f8dvendig nasjonale myndigheter. Bergen kommune har over tid satset p\u00e5 \u00f8kt heltid i tjenestene, og dette arbeidet har gitt gode resultater i Etat for behandlingssentre og sykehjem. For brukerne medf\u00f8rer det at de forholder seg til f\u00e6rre ansatte. For medarbeiderne er det viktig av hensyn til l\u00f8nns- og pensjonsrettigheter, og for arbeidsgiver er heltidspolitikk viktig for \u00e5 utnytte personalressursene bedre (jf. pkt. 1.3.1). Etaten har ogs\u00e5 \u00e5rsturnus og langvakter ved de fleste behandlingssentre og sykehjem. Det gir ansatte st\u00f8rre fleksibilitet og forutsigbarhet. Medarbeidere f\u00e5r mulighet til \u00e5 p\u00e5virke turnus n\u00e5r den lages, og de f\u00e5r p\u00e5 et tidlig tidspunkt oversikt over egen ferie- og fritid. For arbeidsgiver gir langtidsvakter f\u00e6rre vaktskifter og dermed mer effektiv drift. Ledere rapporterer at de totalt sett bruker mindre tid p\u00e5 \u00e5 utarbeide vaktplaner n\u00e5r de har \u00e5rsturnus. Planleggingsverkt\u00f8y basert p\u00e5 kunstig intelligens og digital vaktbok vil kunne gi en ytterligere besparende effekt. Byr\u00e5det \u00f8nsker et fortsatt sterkt fokus heltid, god arbeidstidsplanlegging og en hensiktsmessig bruk av langvakter. Videre representerer dagens pensjonister en betydelig ubenyttet ressurs, og som i stor grad best\u00e5r av h\u00f8ykompetente personer med omfattende utdannelse og lang arbeidserfaring. Med dagens pensjonsordning og s\u00e6raldersgrenser for flere grupper helsepersonell, kombinert med en generelt god helse i den norske befolkningen er det flere pensjonister som har et \u00f8nske om \u00e5 fortsatt kunne bidra i arbeidslivet. I en situasjon med knappet p\u00e5 arbeidskraft er det et \u00f8nske \u00e5 etablere ordninger som gj\u00f8r det mulig \u00e5 kombinere alderdom med mulighet for yrkesaktiv deltakelse. En slik tiln\u00e6rming er en \u201cvinn-vinn-situasjon\" p\u00e5 den m\u00e5ten at den enkelte fortsatt gis muligheten til \u00e5 bidra og v\u00e6re en aktiv deltaker i samfunnet, samtidig som samfunnet f\u00e5r muligheten til \u00e5 benytte kompetansen. Bergen kommune vil jobbe aktivt for \u00e5 tilrettelegge for dette. Byr\u00e5det er ogs\u00e5 s\u00e6rlig oppmerksom p\u00e5 ressursen som personer med redusert arbeidsevne representerer, og vil arbeide aktivt for at kommunen legger til rette for at deres kompetanse nyttiggj\u00f8res 18 Prioriterte tiltak: \u2022 Implementering av digitale verkt\u00f8y basert p\u00e5 bruk av kunstig intelligens i arbeidstidsplanlegging. \u2022 Satse p\u00e5 kompetanseutvikling, og bedre oppf\u00f8lging av sykepleier- og vernepleierstudenter med tilbud om fast ansettelse under utdanningsl\u00f8p \u2022 Pensjonister: Kartlegge potensielt omfang og mulighet for tilrettelegging slik at pensjonert helsepersonell fortsatt kan v\u00e6re yrkesaktive. For stillinger med rekrutteringsutfordringer har partene i arbeidslivet inng\u00e5tt utvidet avtale (SGS 2020) som gir adgang til h\u00f8yere avl\u00f8nning enn ordin\u00e6r pensjonistavl\u00f8nning. Det er viktig at tilgjengelige l\u00f8nns- og kompensasjonsordninger i avtaleverket utnyttes fullt ut slik at man f\u00e5r hentet ut en mulig gevinst. \u2022 Bergen kommune vil arbeide for at det nye regelverket blir kjent blant v\u00e5re tidligere arbeidstakere som n\u00e5 er pensjonister ved \u00e5 aktivt henvende seg til denne gruppen. \u2022 Personer med redusert arbeidsevne: Iverksette ytterligere tiltak for \u00f8kt inkludering og utnyttelse arbeidskraftpotensialet som gruppen representerer. 4. Smart ressursbruk Mangelen p\u00e5 helsepersonell gj\u00f8r at Bergen kommune m\u00e5 sikre at ressursene utnyttes best mulig. Dette betyr at helse- og omsorgstjenestene m\u00e5 finne nye l\u00f8sninger, i stedet for \u00e5 basere seg p\u00e5 at et \u00f8kt antall helsepersonell vil l\u00f8se fremtidens utfordringer. I NOU 2023:4 settes det s\u00f8kelys p\u00e5 alternative verkt\u00f8y og virkemidler som skal motvirke og kompensere for mangelen p\u00e5 helse- og omsorgspersonell. I Regjeringens perspektivmelding fremlagt i august i \u00e5r understrekes det ytterligere at helsepersonell er en knapp ressurs. I Perspektivmeldingen 2024, Meld. St. 31 (2023\u20132024) peker Regjeringen p\u00e5 tre hovedutfordringer, hvorav \u00e9n gjelder kampen om arbeidskraften. Perspektivmeldingen er tydelig i sin framstilling: \u00abMed dagens ressursinnsats per innbygger vil behovet for arbeidskraft i helse- og omsorgssektoren langt overstige veksten i arbeidsstyrken\u00bb (Perspektivmeldingen 2024, s. 90). Dette gir tydelige signal om at Staten har klare forventninger om at kommunene skal l\u00f8se dagens- og fremtidens utfordringer p\u00e5 en smartere og mindre personell-ressurskrevende m\u00e5te. Prioriterte tiltak: \u2022 Effektiv utnyttelse av knappe helsepersonellressurser o Servicemedarbeidere: Evaluere ordningen for \u00e5 avdekke gevinster og mulighet for videreutvikling, herunder kartlegge hvilke oppgaver i sykehjemmene det kan v\u00e6re hensiktsmessig at servicemedarbeidere utf\u00f8rer. Det er ogs\u00e5 aktuelt \u00e5 gi servicemedarbeidere tilbud om helsefaglig utdanning. o Oppgaveglidning: Videre utforsking av potensialet som ligger i oppgaveglidning mellom faggrupper og annet personell, blant annet gjennom deltakelse i KS T\u00f8rn. o Sykepleierteam: Igangsette utpr\u00f8ving av en modell med sykepleierteam som fordeler og koordinerer oppgaver i sykehjem ved Fantoft Omsorgssenter. Hensikten er \u00e5 sikre mer effektiv bruk av sykepleierkompetansen og bedre arbeidsorganisering. o Kompetanseheving og \u00f8kt stillingsst\u00f8rrelse: Iverksette m\u00e5lrettede kompetansehevende tiltak for assistenter/ufagl\u00e6rt personell med m\u00e5l om \u00e5 bli helsefagarbeidere i st\u00f8rre/faste stillinger. (I dag har kommunen i overkant av 4000 assistenter, hvorav nesten 2000 er ansatte i ulike stillingsst\u00f8rrelser). 19 \u2022 Bedre utnyttelse av personell p\u00e5 tvers av avdelinger og enheter o Sambruk av ressurser: Potensialet for bruk av helsepersonell p\u00e5 tvers av avdelinger enheter og tjenester m\u00e5 utvikles. M\u00e5lsettingen skal v\u00e6re bedre ressursutnyttelse. Det vises til ordningen med sykepleierteam hvor Etat for behandlingsentre og sykehjem pr\u00f8ver ut sambruk av sykepleiere p\u00e5 natt mellom to enheter. Andre tiltak som vurderes er etablering av et sykepleierteam p\u00e5 natt som ambulerer mellom enheter i Etat for behandlingsentre og sykehjem og Etat for hjemmebaserte tjenester. Et eksempel er pilotprosjekt ved Skjoldtunet behandlingssenter og Odinsvei bosenter som har samme enhetsleder. Evaluering etter ett \u00e5rs utpr\u00f8ving viser positive synergigevinster som f\u00f8lge av en st\u00f8rre og mer robust enhet. Man ser f.eks. at sykepleierteamet ved Skjoldtunet kan styrke Odinsvei bosenter p\u00e5 natt. Videre kan administrative stillinger benyttes p\u00e5 tvers av enhetene. Typisk vil dette v\u00e6re sykepleierfaglig konsulent og en st\u00f8rre og mer robust ledergruppe med mulighet for \u00e5 bist\u00e5 hverandre innen personalledelse og drift. \u2022 Digitale l\u00f8sninger og velferdsteknologi o Personellbesparende teknologi: Strategisk og m\u00e5lrettet innf\u00f8ring av velferdsteknologi. Eksempelvis digitalt tilsyn og fjernkontroll av A/B-preparater via videolink, for \u00e5 spare helsepersonellressurser. Utpr\u00f8ving/pilotering av RoomMate-systemet p\u00e5 forsterket avdeling i Fyllingsdalen. RoomMate er en s\u00e5kalt passiv varslingssensor som varsler om fall eller andre mulige farlige hendelser uten at brukeren m\u00e5 b\u00e6re utstyr p\u00e5 kroppen eller utl\u00f8se alarmen selv. o Bedre elektroniske verkt\u00f8y: Innf\u00f8re bedre og mer brukervennlige journall\u00f8sninger (EPJ) som kan m\u00f8te fremtidens behov. \u2022 Bedre arbeidsplanlegging og ressursstyring o Bruk av KI i planlegging: Vurdering av potensialet i dagens ressursstyringssystemer og muligheter for \u00e5 innf\u00f8re kunstig intelligens i planleggingen. Det vil redusere gi kraftig reduksjon i tid medg\u00e5tt til turnusplanlegging, og sikre at turnusene som legges gir mest mulig optimal drift. 5. Ta alle gode krefter i bruk Frivillige og p\u00e5r\u00f8rende er viktige bidragsytere i helse- og omsorgstjenestene. Deres innsats gj\u00f8r det mulig \u00e5 tilby aktiviteter og st\u00f8tte som ansatte ofte ikke har kapasitet til. Bergen kommune st\u00f8tter frivillighetstiltak, blant annet via R\u00f8de Kors, som retter seg mot eldre p\u00e5 sykehjem. Den demografiske utviklingen, med flere eldre og f\u00e6rre yrkesaktive, gj\u00f8r det viktig \u00e5 inkludere frivillige og ideelle organisasjoner i omsorgstjenestene. Disse akt\u00f8rene kan bidra med menneskelig kontakt, sosiale og kulturelle aktiviteter, noe som styrker den helhetlige kvaliteten i tjenestene. Byr\u00e5det er opptatt av at \u00e5 mobilisere mange frivillige inn i tjenesten, og vil vurdere flere tiltak som kan bidra \u00e5 styrke det frivillige arbeidet inn i sykehjemmene. 20 "
}