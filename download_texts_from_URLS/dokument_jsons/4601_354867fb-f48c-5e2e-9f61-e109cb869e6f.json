{
  "dokument_id": "354867fb-f48c-5e2e-9f61-e109cb869e6f",
  "doc_type": "case_presentation",
  "kommune": 4601,
  "tittel": "Representantforslag fra Even S\u00f8rland (A) om tilrettelegging for \u00f8kt bruk av forkj\u00f8psrett til leieg\u00e5rder",
  "url": "https://bergen.kommune.no/politikere-utvalg/api/fil/bk360/11667320/Framstilling-Representantforslag-fra-Even-Sorland-A-om-tilrettelegging-for-okt-bruk-av-forkjopsrett-til-leiegarder",
  "tekst": " Forretningsutvalget Saksframstilling V\u00e5r referanse: 2024/182410-2 Saksbehandler: \u00d8ivind Hauge St\u00f8le Representantforslag fra Even S\u00f8rland (A) om tilrettelegging for \u00f8kt bruk av forkj\u00f8psrett til leieg\u00e5rder Hva saken gjelder: Bystyrerepresentanten Even S\u00f8rland (A) har overlevert et representantforslag iht. punkt 3.2 i Reglement for Bergen bystyre og utvalgene 2023-2027. Forslaget ble overlevert ordf\u00f8reren i bystyrets m\u00f8te 27.11.2024. Forslaget lyder slik: Lov om kommunal forkj\u00f8psrett til leieg\u00e5rder gir kommunen forkj\u00f8psrett n\u00e5r eiendomsrett til leieg\u00e5rd i kommunen blir overf\u00f8rt til private (ikke ved arv/skifte eller innen familien). Kommunen kan nytte forkj\u00f8psretten p\u00e5 vegne av leierne, n\u00e5r disse \u00f8nsker \u00e5 overta leieg\u00e5rden som borettslag eller eierseksjonssameie, p\u00e5 egne vegne, p\u00e5 vegne av studentsamskipnad eller p\u00e5 vegne av annen offentlig akt\u00f8r. Forkj\u00f8psretten gjelder ogs\u00e5 ved overdrag av aksjer, sameieandeler eller parter i et leieg\u00e5rdsselskap. Men den gjelder bare for leieg\u00e5rder, alts\u00e5 en utleieeiendom som inneholder minst fem boliger og som ikke er delt opp/tinglyst i eierseksjoner. Et raskt s\u00f8k i kommunens arkiv viser at byr\u00e5det bare hittil i 2024 har behandlet 16 saker om kommunal forkj\u00f8psrett til leieg\u00e5rder. Disse 16 sakene omfattet totalt 27 eiendommer. Etter definisjonen i loven inneholder en leieg\u00e5rd minst fem boliger, s\u00e5 totalt er alts\u00e5 minst 135 boliger omfattet av disse sakene. Forkj\u00f8psretten ble ikke benyttet i noen av dem. Representanten mener at dette er tapte muligheter for veldig mange bergensere. Forkj\u00f8psretten til leieg\u00e5rder er et godt og etablert virkemiddel som kan og b\u00f8r brukes i langt st\u00f8rre grad enn i dag. Dette representantforslaget handler om \u00e5 stimulere til at flere leiere velger \u00e5 overta leieg\u00e5rden som borettslag eller eierseksjonssameie. M\u00e5let m\u00e5 v\u00e6re at flere som leier boliger som blir solgt, blir i stand til \u00e5 eie boligen selv. Kommunen sin rolle m\u00e5 v\u00e6re \u00e5 sikre trygghet i prosessen og bidra til \u00e5 redusere \u00f8konomisk risiko for de som vil bruke forkj\u00f8psretten sammen med naboene sine. Oslo kommune har en egen Informasjonsbrosjyre om kommunal forkj\u00f8psrett til leieg\u00e5rder i Oslo (PDF 0,6MB), der det blant annet st\u00e5r at: EBY anbefaler at leietakerne f\u00e5r en fagkyndig til \u00e5 unders\u00f8ke eiendommens tilstand f\u00f8r de vurderer \u00e5 kj\u00f8pe eiendommen. Det kan ogs\u00e5 v\u00e6re nyttig med juridisk bistand for \u00e5 vurdere hvilken organisasjonsform leietakerne b\u00f8r velge av borettslag eller sameie, eller for \u00e5 f\u00e5 hjelp til \u00e5 skaffe sikkerhetsstillelse for kj\u00f8pesummen. 1 Dersom leietakerne har hatt utlegg til teknisk eller juridisk bistand, kan kommunen refundere inntil kr 50 000,- av dokumenterte utgifter. Dette gjelder bare dersom det likevel ikke blir noe av forkj\u00f8pet. Dersom leietakerne benytter forkj\u00f8psretten til leieg\u00e5rden m\u00e5 leietakerne selv dekke kostnadene (...). Bergen kommune kan ikke v\u00e6re d\u00e5rligere enn Oslo \u2013 s\u00e6rlig ikke i en tid der det skjer store endringer p\u00e5 leiemarkedet, og der det mer enn p\u00e5 lenge trengs en aktiv boligpolitikk. Forslag: Bystyret ber byr\u00e5det innf\u00f8re en st\u00f8tteordning som gir informasjon og aktiv st\u00f8tte til leietakere som har forkj\u00f8psrett til leieg\u00e5rder. Ordningen skal sikre at leietakere trygt kan innhente bygningstekniske og andre vurderinger de trenger f\u00f8r de tar beslutningen, og at utgifter til dette kan refunderes dersom forkj\u00f8psretten ikke gj\u00f8res gjeldende. I kommuneloven er representantenes forslagsrett regulert i \u00a710-9: \u00a7 10-9. Forslagsrett \u00abMedlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles.\u00bb I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 27.05.2025. Det foresl\u00e5s at utvalg for helse og sosial avgir innstilling i saken. Forslag til vedtak: 1. Representantforslag fra Even S\u00f8rland (A) om tilrettelegging for \u00f8kt bruk av forkj\u00f8psrett til leieg\u00e5rder, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 27.05.2025. 3. Utvalg for helse og sosial avgir innstilling i saken. Dato: 6. desember 2024 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le \u2013 fagleder Dokumentet er godkjent elektronisk. 2 "
}