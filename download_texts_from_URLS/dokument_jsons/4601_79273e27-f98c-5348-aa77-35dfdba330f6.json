{
  "dokument_id": "79273e27-f98c-5348-aa77-35dfdba330f6",
  "doc_type": "case_attachment",
  "kommune": 4601,
  "tittel": "Kveldsvakten",
  "url": "https://bergen.kommune.no/politikere-utvalg/api/fil/bk360/11451791/Kveldsvakten",
  "tekst": "Kveldsvakten v/May Britt Abinda Liakroken 30 5132 NYBORG Utvalg for finans, kultur og n\u00e6ring Bergen den 29. oktober 2024 S\u00d8KNAD OM \u00c5 F\u00c5 PRESENTERE INNSPILL TIL BUDSJETTET FOR UFKN Kveldsvakten s\u00f8ker herved om \u00e5 f\u00e5 komme og presentere innspill til budsjettet for UFKN. Kveldsvakten er en organisasjon, orgnr: 917616248 som drives p\u00e5 frivillig basis. Organisasjonen startet i 2015. Vi deler ut mat og kl\u00e6r/utstyr til d\u00e5rlig stilte \u2013 i hovedsak rusmilj\u00f8et i Bergen. De vi deler ut til, dreier seg om noen hundre mennesker, men de er rundt 50-60 stk per uke. Vi er p\u00e5 gaten og deler ut hver tirsdag kveld. P\u00e5 forh\u00e5nd bruker vi mye tid p\u00e5 \u00e5 samle inn kl\u00e6r, mat osv. Siden ikke alt kan samles inn, m\u00e5 vi ogs\u00e5 kj\u00f8pe en del. Store sko str 48 feks f\u00e5r vi ikke tak i uten \u00e5 kj\u00f8pe dem p\u00e5 Sparkj\u00f8p. Undert\u00f8y og andre hygieniske ting m\u00e5 ogs\u00e5 kj\u00f8pes. Forskjellen p\u00e5 oss og andre organisasjoner, er at vi er opps\u00f8kende. Vi g\u00e5r direkte ut til dem som trenger hjelpen. Det er veldig viktig fordi dette er mennesker som ikke klarer \u00e5 forholde seg til avtaler og tider. De vet ofte ikke hvilken dag det er, s\u00e5 de vil ikke klare \u00e5 selv opps\u00f8ke steder der mat er tilgjengelig og de m\u00e5 prioritere rus for \u00e5 ikke v\u00e6re syk, s\u00e5 derfor kj\u00f8per de ikke mat. Vi setter opp bord og serverer mat og kaffe. S\u00e5 deler vi ut matposer som vi har pakket p\u00e5 forh\u00e5nd. Der passer vi p\u00e5 at de i hvert fall f\u00e5r br\u00f8d, p\u00e5legg, frukt, gr\u00f8nnsaker og helst ogs\u00e5 noe kj\u00f8ttmat. Det er viktig at det er ordentlige poser og ikke bare snop, eller noe br\u00f8d og paprika. Det skal v\u00e6re et par m\u00e5ltider der. Det kommer an p\u00e5 hva vi har f\u00e5tt p\u00e5 Matsentralen og hva vi har r\u00e5d til \u00e5 kj\u00f8pe. Vi henter mat p\u00e5 Matsentralen, men der f\u00e5r vi veldig sjeldent kj\u00f8tt, s\u00e5 dette m\u00e5 vi kj\u00f8pe selv. Drikke er ogs\u00e5 sjeldent vi f\u00e5r der, s\u00e5 det m\u00e5 kj\u00f8pes. Det at vi opps\u00f8ker dem er ogs\u00e5 viktig med tanke p\u00e5 det sosiale. De er s\u00e5 glad for at vi kommer, og de f\u00e5r snakke med folk utenfor milj\u00f8et og f\u00e5r fokuset vekk fra rus og penger og konflikter en liten stund. Siden vi er i milj\u00f8et, har vi ogs\u00e5 reddet mange liv ved at vi har med Nalokson og gir motgift n\u00e5r noen har tatt overdose. Vi har ogs\u00e5 funnet folk liggende hardt skadet etter at de sloss, og har gitt f\u00f8rstehjelp til ambulansen kommer. Flere av dem vi m\u00f8ter har blitt motivert til \u00e5 bli rusfri etter at de har m\u00f8tt oss. De sier det er fordi de f\u00f8ler at vi har sett de. De f\u00e5r et innblikk i hvordan livet KAN v\u00e6re fordi de f\u00e5r god mat, en prat og noen som ser dem. Noen ganger skaffer vi dem senget\u00f8y og da vasker vi det s\u00e5nn at det lukter friskt og godt s\u00e5nn at de skal f\u00e5 en god f\u00f8lelse n\u00e5r de legger seg, og se hvordan ting KAN v\u00e6re. Og s\u00e5 hender det at de tar de steget ut av den forferdelige hverdagen de har. N\u00e5 n\u00e5r kommunen har tenkt \u00e5 ta tak i rusmilj\u00f8et og gj\u00f8re endringer, s\u00e5 tenker vi at vi har lyst til \u00e5 hjelpe til med den endringen, s\u00e5 vi er klar til \u00e5 endre v\u00e5re oppgaver til det som trengs n\u00e5r den tiden kommer. Kanskje det ikke da er n\u00f8dvendig med matutdeling, men kanskje vi heller burde ta dem med p\u00e5 aktiviteter? Eller noe annet. Vi er klar for endringer n\u00e5r de skjer. Vi har i hvert fall lyst til \u00e5 fortsette \u00e5 hjelpe v\u00e5re venner p\u00e5 gaten. Her er en oversikt over v\u00e5re utgifter p\u00e5 n\u00e5v\u00e6rende tidspunkt: Her er en oversikt over v\u00e5re utgifter pr \u00e5r utregnet av det vi har betalt til n\u00e5 de \u00e5rene vi har holdt p\u00e5: Mat \u2013 ca 1.500,- pr uke = Kr 6.000,- pr mnd = 72.000,- pr \u00e5r Bilen \u2013 Forsikring 1.000 kr pr mnd = 12.000 kr pr \u00e5r Bompenger 400 kr mnd = 4800,- pr \u00e5r Diesel: 6.000 kr = 22.800 kr pr \u00e5r Reperasjoner av bilen \u2013 i \u00e5r har vi betalt ca kr 30.000,- (Eu kontroll og skifte av bremser osv + service med skifte av registerreim) Fikk en ekstra regning i n\u00e5 i oktober p\u00e5 nesten kr 40.000,- pga en skade i klutchen. = kr. 75.000,- p\u00e5 bilen og utstyr. N\u00e5r vi m\u00e5 kj\u00f8pe hansker/undert\u00f8y/sko andre ting som er vanskelig \u00e5 samle inn: 5.000 kr Diverse utstyr (skifte ut kaffekanner/bord/utstyr/telt): 10.000,- Leie av lager \u2013 kr 4.100 pr mnd = kr 49.200,- pr \u00e5r Til sammen s\u00f8ker vi om kr. 235.000-. Vi har hjemmeside: www.kveldsvakten.no og vi heter Kveldsvakten p\u00e5 Facebook Med vennlig hilsen May Abinda for Kveldsvakten "
}