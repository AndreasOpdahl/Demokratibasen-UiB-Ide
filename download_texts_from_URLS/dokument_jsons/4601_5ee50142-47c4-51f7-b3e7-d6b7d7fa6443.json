{
  "dokument_id": "5ee50142-47c4-51f7-b3e7-d6b7d7fa6443",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - forslag til endringer i forskrift om spesialistutdanning og spesialistgodkjenning for leger og tannleger (spesialistforskriften) mm.",
  "url": "https://bergen.kommune.no/politikere-utvalg/api/fil/bk360/11123713/Horingsuttalelse-forslag-til-endringer-i-forskrift-om-spesialistutdanning-og-spesialistgodkjenning-for-leger-og-tannleger-spesialistforskriften-mm-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/110362-2 H\u00f8ringsuttalelse - forslag til endringer i forskrift om spesialistutdanning og spesialistgodkjenning for leger og tannleger (spesialistforskriften) mm. Hva saken gjelder: Helse- og omsorgsdepartementet har sendt p\u00e5 h\u00f8ring forslag til endringer i: forskrift om spesialistutdanning og spesialistgodkjenning for leger og tannleger (spesialistforskriften) forskrift om kompetansekrav for leger i den kommunale helse- og omsorgstjenesten (forskrift om kompetansekrav for leger), forskrift om krav til og organisering av kommunal legevaktordning, ambulansetjeneste, medisinsk n\u00f8dmeldetjeneste mv. (akuttmedisinforskriften), og forskrift om rett til trygderefusjon for leger, spesialister i klinisk psykologi og fysioterapeuter (forskrift om trygderefusjon for leger m.v.) Utfordringer i allmennlegetjenesten, og fastlegeordningen spesielt, har hatt stor oppmerksomhet over flere \u00e5r. Regjeringen satte derfor ned et hurtigarbeidende ekspertutvalg i august 2022 som fikk i oppdrag \u00e5 utrede konkrete forslag til tiltak for \u00e5 gj\u00f8re allmennlegetjenesten mer b\u00e6rekraftig. Utvalget skulle blant annet se p\u00e5 organisering og finansiering, legevakt, innretningen av spesialistutdanningen i allmennmedisin og kompetansekrav for leger i den kommunale helse- og omsorgstjenesten. Ekspertutvalget for gjennomgang av allmennlegetjenesten leverte sin rapport 18. april 2023. Rapporten har v\u00e6rt p\u00e5 h\u00f8ring, og Bergen kommune leverte h\u00f8ringssvar (vedlagt). I dette h\u00f8ringsnotatet f\u00f8lger departementet opp flere av utvalgets anbefalinger knyttet til innretningen av spesialistutdanningen i allmennmedisin. Departementet foresl\u00e5r at kommuner og helseforetak eller sykehus skal kunne inng\u00e5 avtale om opprettelse av stillinger i spesialistutdanningens f\u00f8rste del (LIS1) utover det som er nasjonalt fastsatt. For disse stillingene foresl\u00e5s at det kan avtales unntak fra rekkef\u00f8lgekravet i LIS1. Videre foresl\u00e5r departementet et unntak fra kravet om at veileder for lege under spesialistutdanning i allmennmedisin, samfunnsmedisin og arbeidsmedisin m\u00e5 v\u00e6re spesialist i den aktuelle spesialiteten. Departementet foresl\u00e5r at kravet om arbeidstid tilsvarende minst 50 prosent av heltid i \u00e5pen uselektert allmennpraksis i spesialistutdanningen for allmennmedisin, oppheves. Det foresl\u00e5s ogs\u00e5 \u00f8kt fleksibilitet for gjennomf\u00f8ringen av veiledning under spesialistutdanningen i allmennmedisin. 1 Departementet foresl\u00e5r endret angivelse av volumet for veiledningen for leger under spesialisering i allmennmedisin fra i gjennomsnitt minst fire timer per m\u00e5ned i 10,5 av \u00e5rets m\u00e5neder til i gjennomsnitt minst 42 timer per \u00e5r. Departementet foresl\u00e5r i tillegg at spesialistforskriften endres slik at departementet, og ikke Helsedirektoratet, fastsetter endringer i legespesialitetene. Videre forsl\u00e5r departementet \u00e5 forlenge unntakene fra kompetansekravene for leger i den kommunale helse- og omsorgstjenesten og til lege som har legevakt med virkning frem til og med 30. juni 2025. H\u00f8ringsfrist: 14.oktober 2024 Byr\u00e5dens vurdering og forslag til h\u00f8ringsuttalelse: Forslag til endringer i spesialistforskriften Bergen kommune mener at anbefalinger som dreier seg om \u00e5 svekke kompetansekrav for fastleger og andre leger i kommunehelsetjenesten er problematisk. Kommunehelsetjenesten trenger leger som har h\u00f8y kompetanse p\u00e5 legearbeid i kommunen. Det er viktig at de legene som utf\u00f8rer ca. 90% av pasientkonsultasjoner i Norge har en bred og kvalitetssikret kompetanse. Det er stor enighet rundt at nyutdannede leger b\u00f8r starte sin yrkeskarriere med \u00e5 gjennomf\u00f8re LIS1. Tiltak for \u00e5 f\u00e5 dette til st\u00f8ttes av Bergen kommune. L\u00f8sningen p\u00e5 dette b\u00f8r f\u00f8rst og fremst v\u00e6re at antall sentralt fastsatte LIS1-stillinger svarer til behovet. Dersom det skal legges opp til at kommunen skal opprette ekstra LIS1-stillinger innenfor egne budsjettrammer, vil dette medf\u00f8re betydelig \u00f8kte kostnader for kommunen. Og dersom LIS1 i kommunen skal kunne gjennomf\u00f8res f\u00f8r LIS1 i sykehus, m\u00e5 det rigges for mer omfattende supervisjon og veiledning i kommunen for disse legene, noe som vil medf\u00f8re ytterligere kostnader. Det er flere p\u00e5 jobb og enklere \u00e5 be om hjelp og supervisjon og mer teamarbeid i et sykehusmilj\u00f8 enn det er i en travel fastlegepraksis hvor man m\u00e5 forventes \u00e5 jobbe mer selvstendig. Da er det en stor fordel \u00e5 ha gjennomf\u00f8rt LIS1 tjeneste p\u00e5 sykehus i forkant. Samtidig vet vi at mange nyutdannede leger i dag har sine f\u00f8rste legejobber f\u00f8r LIS1, og det b\u00f8r derfor vurderes om enkelte deler av LIS1-tjenesten kan godkjennes ved relevant erfaring for \u00e5 unng\u00e5 un\u00f8dvendige flaskehalser. Flere private helsetilbydere har ytret \u00f8nske om \u00e5 bidra inn i utdanningen av leger i LIS-l\u00f8pet. For \u00e5 l\u00f8se opp i flaskehalsen LIS1 b\u00f8r departementet se p\u00e5 mulighetene for \u00e5 bruke private helsetilbydere i hele eller deler av LIS-l\u00f8pet. Forslagene som inneb\u00e6rer svekkelse av spesialistutdanningen i allmennmedisin, er s\u00e6rlig krevende. Bergen kommune mener at de formelle kravene til veileder innen allmennmedisin, samfunnsmedisin og arbeidsmedisin ikke skal svekkes. Spesialistgodkjenning gir sikkerhet for at veileder har et minstem\u00e5l av breddekompetanse og forst\u00e5else for faget som helhet, noe som er helt n\u00f8dvendig for \u00e5 kunne veilede en ny kandidat. Dersom man kan v\u00e6re veileder uten \u00e5 v\u00e6re spesialist, risikerer man \u00e5 f\u00e5 veiledere som mangler breddekompetanse og har hatt mesteparten eller hele tjenesten sin innen en begrenset del av faget. B\u00e5de allmennmedisin, samfunnsmedisin og arbeidsmedisin er fag med stor bredde, slik at \u00e5 kreve spesialistgodkjenning av veileder er n\u00f8dvendig for \u00e5 sikre god og helhetlig veiledning, og p\u00e5 den m\u00e5ten sikre at nye spesialister kan fylle sin rolle. Dersom veileder unntaksvis skal kunne v\u00e6re en lege med betydelig erfaring, men uten spesialistgodkjenning, b\u00f8r dette ikke v\u00e6re opp til kommunen alene. Hva som skal regnes som betydelig erfaring, er uklart og vil tolkes forskjellig fra kommune til kommune. Dagens 2 bestemmelse som gir mulighet for \u00e5 s\u00f8ke Helsedirektoratet om tidsavgrenset fritak fra kravet om at veileder er godkjent spesialist, b\u00f8r videref\u00f8res. Kravet om minst 50 % stillingsprosent ved gjennomf\u00f8ring av to \u00e5rs uselektert allmennpraksis, er den beste m\u00e5ten \u00e5 oppn\u00e5 tilstrekkelig kompetanse til \u00e5 ivareta og h\u00e5ndtere et bredt (uselektert) utvalg av problemstillinger. Kravet om minst 50 prosent arbeidstid skal sikre kontinuitet i pasientoppf\u00f8lgingen. I praksis handler dette blant annet om \u00e5 ha ansvar for lengre pasientforl\u00f8p, tilgjengelighet, oppf\u00f8lging og kontroller, h\u00e5ndtering av pr\u00f8vesvar og koordinering. Uselektert allmennpraksis er kjernekompetansen for en spesialist i allmennmedisin. Hvis denne tjenesten skal kunne utf\u00f8res i en lav stillingsprosent, vil l\u00e6ringsutbyttet antageligvis bli svekket, selv om tjenestetiden skal forlenges tilsvarende. Fastlegepraksis i lavere stillingsprosent enn 50 % vil dessuten gi svekket kontinuitet og tilgjengelighet for listepasientene. Det b\u00f8r imidlertid v\u00e6re rom for i s\u00e6rskilte tilfeller \u00e5 avvike fra dette etter individuell vurdering fra direktoratet. Bestemmelsen om at Helsedirektoratet etter s\u00f8knad kan gi fritak fra kravet om en arbeidstid tilsvarende minst 50 prosent av heltid dersom s\u00e6rlige hensyn tilsier det b\u00f8r derfor videref\u00f8res. Bergen kommune har ingen innvending mot forslaget om \u00e5 omformulere kravet til volum for veiledning for leger under spesialisering i allmennmedisin. Veiledningen av den enkelte allmennlegen i spesialisering kan da bedre tilpasses at den enkeltes behov varierer gjennom utdanningsl\u00f8pet, samtidig som legen totalt sett vil ha krav p\u00e5 samme antall veiledningstimer som etter gjeldende regelverk. Bergen kommune har ingen kommentar til forslaget om \u00e5 overf\u00f8re ansvaret for beslutninger om etablering av nye spesialistgodkjenninger fra Helsedirektoratet til Helse- og omsorgsdepartementet. Forslaget til endring i akuttmedisinforskriften Departementet foresl\u00e5r \u00e5 forlenge varigheten til bestemmelsene om unntak fra kompetansekrav i forskrift om kompetansekrav for leger og i akuttmedisinforskriften. Bergen kommune ser med lettelse p\u00e5 at departementet ikke f\u00f8lger opp ekspertutvalgets anbefaling om at kompetansekravet i akuttmedisinforskriften varig reduseres til gjennomf\u00f8rt LIS1. En anbefaling om redusert kompetansekrav for selvstendig vaktarbeid er sv\u00e6rt problematisk. Legevakt er faglig krevende, det er mange pasienter som er i tidlig fase av en sykdomsutvikling med et uklart symptombilde, hvor det \u00e5 skille mellom alvorlig sykdom og mindre alvorlig sykdom er vanskelig. Faren for feil er stor, og legevakt er ett av de medisinske fagomr\u00e5der hvor det er flest klagesaker. Det \u00e5 legge s\u00e5 stort ansvar p\u00e5 nye leger uten tilstrekkelig kompetanse uten krav om at de f\u00e5r ha en bakvakt \u00e5 st\u00f8tte seg til og r\u00e5df\u00f8re seg med, vil ogs\u00e5 g\u00e5 p\u00e5 bekostning av legens trygghet i arbeidssituasjonen. Legevakt krever leger med h\u00f8y kompetanse, og en reduksjon i kompetansekravene er derfor etter Bergen kommunes syn ikke riktig. Bergen kommune forst\u00e5r behovet for en forlengelse av gjeldende unntak med et halvt \u00e5r til, men vil sterkt advare mot en varig svekkelse av kompetansekravet. Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020, \u00a7 6: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Ordf\u00f8rer behandlet saken p\u00e5 sommerfullmakt 05.07.2024 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - forslag til endringer i forskrift om spesialistutdanning og spesialistgodkjenning for leger og tannleger (spesialistforskriften) mm.\u00bb p\u00e5 vegne av Bergen kommune. 3 Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abforslag til endringer i forskrift om spesialistutdanning og spesialistgodkjenning for leger og tannleger (spesialistforskriften) mm.\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 1. oktober 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev H\u00f8ringsnotat H\u00f8ringsuttalelse - Gjennomgang av allmennlegetjenesten Tillegg til h\u00f8ringsuttalelse fra Bergen kommune - Rapport fra ekspertutvalg for gjennomgang av allmennlegetjenesten.msg 4 "
}