{
  "dokument_id": "e00a510f-1d21-5171-90c7-456d1526a56c",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 13 fra Diane Alexandra Berbain (SV) om brosjyre som er delt ut av hjemmesykepleien - utvalg for helse og sosial",
  "url": "https://bergen.kommune.no/politikere-utvalg/api/fil/bk360/12069484/Svar-pa-skriftlig-sporsmal-nr-13-fra-Diane-Alexandra-Berbain-SV-om-brosjyre-som-er-delt-ut-av-hjemmesykepleien-utvalg-for-helse-og-sosial",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/95515-4 Saksbehandler: Ann Kristin Berge Fra Dato: 12. februar 2025 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 13 fra Diane Alexandra Berbain (SV) om brosjyre som er delt ut av hjemmesykepleien - utvalg for helse og sosial Sp\u00f8rsm\u00e5l til byr\u00e5den: N\u00e5r og av hvem ble vedlagte brosjyre bearbeidet, og var den da utformet i samr\u00e5d med brukerne? Har den blitt sendt p\u00e5 h\u00f8ring og til medvirkning? Svar fra byr\u00e5den: Etat for hjemmebaserte tjenester har delt ut informasjonsbrosjyrer til nye brukere i en \u00e5rrekke. N\u00e5v\u00e6rende versjon ble revidert i juni 2023, og erstattet da en versjon fra 2018. I 2023 ble det gjort mindre spr\u00e5klige justering og endringer i design. Etat for hjemmebaserte tjenester har hatt ansvar for revisjonsarbeidet, og de opplyser at det ikke var brukermedvirkning i revisjonsarbeidet fordi endringene som ble gjort ble vurdert som \u00abmindre justeringer\u00bb. Brosjyren gir en generell beskrivelse av innholdet i tjenestene som tilbys innbyggerne og annen praktisk informasjon. Det er viktig \u00e5 v\u00e6re oppmerksom p\u00e5 at alle som mottar tjenester f\u00e5r et enkeltvedtak som bygger p\u00e5 en individuell vurdering av s\u00f8kers behov. Enkeltvedtaket beskriver hva den enkelte f\u00e5r. Vi ser at det er behov for \u00e5 gj\u00f8re st\u00f8rre endringer i brosjyren, da hjemmesykepleie ikke lenger er en egen tjeneste. Den er erstattet av \u00abhelsetjenester i hjemmet\u00bb, som prim\u00e6rt gis av sykepleiere, fysioterapeuter og ergoterapeuter i helsetjenesteteam, og \u00abpraktisk bistand i hjemmet\u00bb, som i hovedsak utf\u00f8res av helsefagarbeidere som er ansatt i omsorgsteam. I tillegg skal de hjemmebaserte tjenestene fremover jobbe mer tverrfaglig og med fokus p\u00e5 tidlig innsats og rehabilitering. Dette skyldes at fysioterapeuter og ergoterapeuter fra 1. mars organiseres sammen med sykepleiere i helsetjenesteteamene. Eldrer\u00e5det og KRPF vil bli invitert inn i arbeidet med ny brosjyre. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}