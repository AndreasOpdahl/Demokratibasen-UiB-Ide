{
  "dokument_id": "52dd5a8b-345a-5367-a154-4ff700810e70",
  "doc_type": "case_attachment",
  "kommune": 4601,
  "tittel": "Statlege planretningslinjer for arealbruk og mobilitet(376225).pdf",
  "url": "https://bergen.kommune.no/politikere-utvalg/api/fil/bk360/10084883/Statlege-planretningslinjer-for-arealbruk-og-mobilitet-376225-pdf",
  "tekst": "Statlige planretningslinjer for arealbruk og mobilitet Fastsatt ved kgl. res. av xx.xx.2023, jf. plan- og bygningsloven av 27. juni 2008, \u00a7 6-2. f\u00f8rste ledd. 1. Form\u00e5l Form\u00e5let med retningslinjene er \u00e5 sikre en samordnet og b\u00e6rekraftig bolig-, areal- og transportplanlegging. Regional og kommunal planlegging er viktige virkemidler for \u00e5 f\u00f8lge opp b\u00e6rekraftsm\u00e5lene og Norges nasjonale og internasjonale forpliktelser p\u00e5 klima- og milj\u00f8omr\u00e5det. Planleggingen skal bidra til \u00e5 utvikle b\u00e6rekraftige byer og lokalsamfunn, legge til rette for verdiskaping og n\u00e6ringsutvikling, og fremme helse, milj\u00f8 og livskvalitet. Planleggingen skal samtidig bidra til reduserte klimagassutslipp, ivareta kulturmilj\u00f8 og \u00e5 hindre at dyrket mark, natur-, villrein- og friluftsomr\u00e5der og karbonrike arealer bygges ned. Planleggingen skal ogs\u00e5 sikre at det innenfor det samiske reinbeiteomr\u00e5det tas hensyn til reindriftens bruk av arealene. Retningslinjene skal fremme et lavutslippssamfunn gjennom utvikling av b\u00e6rekraftige, kompakte og attraktive byer og tettsteder. Arealbruken skal tilrettelegge for gode mobilitetsl\u00f8sninger, redusert transportbehov og redusere tapet av naturmangfold, dyrka mark og friluftsomr\u00e5der. Planleggingen skal legge til rette for tilstrekkelig boligbygging og n\u00e6ringsutvikling, med vekt p\u00e5 gode regionale l\u00f8sninger. Kommunene skal ha handlingsrom til \u00e5 kunne bestemme hvor nye boliger skal bygges ut fra lokale forutsetninger. Omr\u00e5dene og handlingsrommet er beskrevet i kapittel 5. I regioner med st\u00f8rre byer der det er h\u00f8yt utbyggingspress skal retningslinjene s\u00e6rlig bidra til effektiv arealbruk gjennom samordning av utbyggingsm\u00f8nster og transportsystem. I distriktsomr\u00e5der med lavt utbyggingspress, lavt folketall og/eller negativ befolkningsutvikling skal retningslinjene s\u00e6rlig bidra til utvikling av levedyktige lokalsamfunn. 2. Virkeomr\u00e5de Retningslinjene i kapittel 1-3 og 6-8 gjelder for hele landet. Retningslinjene i kapittel 4 gjelder kun for regioner med st\u00f8rre byer, og retningslinjene i kapittel 5 gjelder kun for distriktsomr\u00e5der. Hvilke retningslinjer som gjelder for de ulike omr\u00e5dene, er vist i kartvedlegget. Retningslinjene i kapittel 4 legges til grunn for planlegging i alle kommuner som er part i en byvekstavtale eller f\u00e5r andre statlige tilskudd for \u00e5 n\u00e5 nullvekstm\u00e5let, uavhengig av hvilken sone de tilh\u00f8rer i kartvedlegget. Retningslinjene gjelder ved statlig, regional og kommunal planlegging etter plan- og bygningsloven. Retningslinjene legges til grunn i enkeltvedtak som kommunale, regionale og statlige organer treffer etter plan- og bygningsloven og annen lovgivning. Statlige organer, fylkeskommuner og kommuner b\u00f8r bruke retningslinjene i sin \u00f8vrige virksomhet innenfor de rammene vedkommende sektorlov gir. Retningslinjene gjelder for all arealdisponering i hele kommunen og skal bidra til \u00e5 balansere vern og utvikling av areal. Dette inkluderer planlegging av utbyggingsomr\u00e5der til bebyggelse og anlegg som boliger, fritidsboliger, sentrumsbebyggelse, kj\u00f8pesenter, forretninger, bebyggelse for offentlig eller privat tjenesteyting, fritids- og turistform\u00e5l, n\u00e6ring, idrettsanlegg, andre typer anlegg og samferdselsanlegg. 3. Generelle retningslinjer (gjelder for hele landet) 3.1 Samordnet areal- og transportplanlegging: Utbyggingsm\u00f8nster og transportsystem m\u00e5 samordnes for \u00e5 oppn\u00e5 l\u00f8sninger som er arealeffektive, begrenser transportbehovet og legger til rette for sykkel, gange og kollektivtransport. Hovedtyngden av boliger og fritidsboliger, handel, tjenester og arbeidsplass- og bes\u00f8ksintensive virksomheter b\u00f8r lokaliseres i tr\u00e5d med dette. Nye utbyggingsomr\u00e5der b\u00f8r lokaliseres med tanke p\u00e5 \u00e5 minimere transportbehovet, legge til rette for kollektivtransport, sykkel og gange og for \u00e5 utnytte og ta vare p\u00e5 eksisterende bygninger og infrastruktur der dette finnes. 3.2 Sentrumsutvikling: I byer og tettsteder skal boliger, n\u00e6ringsvirksomhet, arbeidsplasser, handel- og tjenestetilbud lokaliseres slik at de bidrar til \u00e5 styrke stedenes kvalitet, skaper m\u00f8teplasser og bygger opp under sentrumsfunksjonene og legger til rette for redusert transportbehov. Fortetting og transformasjon av bolig- og n\u00e6ringsomr\u00e5der skal vurderes og b\u00f8r utnyttes f\u00f8r nye utbyggingsomr\u00e5der settes av og tas i bruk. 3.3 Handel og tjenester: Prinsippet om rett virksomhet p\u00e5 rett sted med hensyn til bes\u00f8kstall, antall arbeidsplasser og transportgenerering skal legges til grunn for planleggingen. Det skal legges til rette for at handelsvirksomhet, store arbeidsplasser og publikumsrettede private og offentlige tjenestetilbud lokaliseres med god tilgjengelighet for kollektivtransport, sykkel og gange. Det b\u00f8r legges til rette for at handelsvirksomhet og andre bes\u00f8ks- og arbeidsplassintensive virksomheter lokaliseres ut fra en regional helhetsvurdering tilpasset eksisterende og planlagt senterstruktur. Det b\u00f8r settes av tilstrekkelige arealer til etablering av hurtiglading for b\u00e5de lette og tunge kj\u00f8ret\u00f8y. 3.4 Bolig og boligsammensetning: Det skal legges til rette for tilstrekkelig og variert boligbebyggelse. Planleggingen skal bidra til gode bomilj\u00f8er for alle. Fortettingspotensialet i boligomr\u00e5der og andre utbygde arealer skal kartlegges og b\u00f8r utnyttes f\u00f8r det blir lagt til rette for utvidelse av eksisterende boligomr\u00e5der og utbygging i nye omr\u00e5der. 3.5 Fritidsboliger: Fortettingspotensialet i fritidsboligomr\u00e5der skal kartlegges og b\u00f8r utnyttes f\u00f8r det blir lagt til rette for utvidelse av eksisterende fritidsboligomr\u00e5der og utbygging i nye omr\u00e5der. I fjell og utmark b\u00f8r fritidsboligomr\u00e5der avgrenses mot sammenhengende natur-, villrein- og friluftsomr\u00e5der, kulturmilj\u00f8er, og viktige omr\u00e5der for landbruk, reindrift og andre n\u00e6ringer. Virkningen av utbygging p\u00e5 landskap skal vurderes og minimeres. Nye fritidsboligomr\u00e5der eller utvidelse av eksisterende omr\u00e5der b\u00f8r i fjellomr\u00e5dene ikke anlegges i og over skoggrensen, eller p\u00e5 myr. Kommunene skal sikre st\u00f8rre sammenhengende omr\u00e5der uten fritidsbebyggelse i fjellomr\u00e5der med stort press p\u00e5 arealene. Utvikling av nye fritidsboligomr\u00e5der m\u00e5 ses i sammenheng med eksisterende og framtidig behov for infrastruktur og tjenestetilbud. Det b\u00f8r kunne tillates mindre, enkeltst\u00e5ende bygg tilpasset omgivelsene, basert p\u00e5 eksisterende bruk av eiendommen, i tilknytning til eksisterende bygg, og som ikke utl\u00f8ser behov for ny infrastruktur. 3.6 N\u00e6ring og industri: Det skal tas hensyn til n\u00e6rings- og industrivirksomheters arealbehov og samfunnets samlede behov for verdiskaping. Effektiv og sikker trafikkavvikling og god framkommelighet for godstransport skal ivaretas i planleggingen. Virksomheter for godstransport b\u00f8r lokaliseres slik at eksisterende infrastruktur kan nyttiggj\u00f8res. Behovet for 2 terminalfunksjoner og godsh\u00e5ndtering mellom jernbane, havn og vei m\u00e5 inng\u00e5 i den helhetlige planleggingen. 3.7 Reindrift: Muligheten for \u00e5 bygge innenfor og i tilknytning til eksisterende bebyggelse b\u00f8r utnyttes f\u00f8r det vurderes \u00e5 ta i bruk reindriftens s\u00e6rverdiomr\u00e5der til utbyggingsform\u00e5l. Innenfor det samiske reinbeiteomr\u00e5det skal det tas hensyn til reindriftens bruk av arealene. Ved planlegging av utbygging innenfor det samiske reinbeiteomr\u00e5det skal konsekvenser for reindriften kartlegges og vurderes. Samisk reindrift skal ivaretas samtidig med hensynet til \u00f8vrig utvikling av samfunnet. 3.8 Villrein: Fylkeskommuner og kommuner skal i sin arealplanlegging ta n\u00f8dvendige hensyn slik at villreinomr\u00e5der ikke i s\u00e6rlig grad forringes eller g\u00e5r tapt gjennom arealendringer og nedbygging. 3.9 Jordvern: Omdisponering av dyrka jord skal reduseres, og arealplanleggingen skal bidra til \u00e5 n\u00e5 m\u00e5let om redusert omdisponering av matjord i tr\u00e5d med nasjonal jordvernstrategi. Jordvern b\u00f8r v\u00e6re et overordnet hensyn i arealplanleggingen. Potensialet for fortetting og transformasjon skal kartlegges og b\u00f8r utnyttes f\u00f8r det vurderes \u00e5 ta i bruk dyrket eller dyrkbar jord til utbyggingsform\u00e5l. Hensynet til jordbrukets kulturlandskap, urbant landbruk og matberedskap skal ogs\u00e5 vektlegges. Det b\u00f8r vurderes \u00e5 oppheve gamle planer som inneb\u00e6rer omdisponering av dyrka jord, og tilbakef\u00f8re arealene til LNFR-form\u00e5l. 3.10Klima, naturmangfold og friluftsliv: Det skal tas hensyn til viktige arealer for friluftsliv og natur- mangfold, samt karbonrike arealer, slik at disse arealenes kvalitet og evne til \u00f8kosystemtjenester, karbonlagring og klimatilpasning opprettholdes. Muligheten for \u00e5 bygge innenfor eller i tilknytning til eksisterende byggeomr\u00e5de skal kartlegges og b\u00f8r utnyttes f\u00f8r det vurderes \u00e5 ta i bruk omr\u00e5der avsatt til landbruks-, natur- og friluftsform\u00e5l samt reindrift (LNFR-omr\u00e5der) og gr\u00f8ntomr\u00e5der til utbyggingsform\u00e5l. 3.11Samfunnssikkerhet, beredskap og naturfare: Planleggingen skal ivareta befolkningens sikkerhet og trygghet mot naturfare og u\u00f8nskede hendelser. Drikkevannskilder skal sikres i planleggingen. For \u00e5 im\u00f8tekomme klimaendringer og ekstremv\u00e6r b\u00f8r st\u00f8rre utbygginger i omr\u00e5der med d\u00e5rlige grunnforhold og/eller flom- og skredfare unng\u00e5s. 3.12Trafikksikkerhet: Planlegging skal ivareta trafikksikkerhet for g\u00e5ende og syklende, og s\u00e6rskilt sikre trygg skolevei. 3.13Kulturmilj\u00f8: Planleggingen skal vurdere hvordan kulturmilj\u00f8 kan ivaretas og brukes som ressurs i by- og stedsutvikling. Det skal vurderes hvordan arealbruksendringer vil p\u00e5virke kulturmilj\u00f8 og landskap. Det b\u00f8r vurderes hvordan bevaring og ombruk av verneverdige bygninger kan gi klima- og milj\u00f8gevinster. 3.14Stedstilpasning og arkitektonisk kvalitet: Byer og steders s\u00e6rpreg, kulturhistoriske elementer og viktige landskapstrekk skal ivaretas. I planleggingen skal det ved fortetting, transformasjon og utvikling av nye omr\u00e5der legges vekt p\u00e5 stedstilpasning og arkitektonisk kvalitet. Muligheter for gjenbruk av bygninger og fellesskapsl\u00f8sninger skal vurderes. 3 3.15Universell utforming: Planleggingen skal legge til rette for likeverdige muligheter for deltakelse i samfunnet for alle. 4. Retningslinjer for regioner med st\u00f8rre byer (kommuner markert med r\u00f8dt i kartet) 4.1 Nullvekstm\u00e5let: I byomr\u00e5dene skal klimagassutslipp, k\u00f8, luftforurensning og st\u00f8y reduseres gjennom effektiv arealbruk og ved at veksten i persontransporten tas med kollektivtransport, sykling og gange. Dette skal legges til grunn for planlegging i byomr\u00e5der som har inng\u00e5tt avtale med staten og/eller f\u00e5r statlige tilskudd for \u00e5 n\u00e5 m\u00e5let. I byomr\u00e5dene skal hovedtyngden av vekst i boliger og arbeidsplasser planlegges slik at transport- behovet kan begrenses og det legges godt til rette for kollektivtrafikk, sykling og gange. I byomr\u00e5der med byvekstavtale skal hovedtyngden av veksten komme i eller i n\u00e6rheten av st\u00f8rre knutepunkter innenfor avtaleomr\u00e5det.1 4.2 Milj\u00f8vennlig mobilitet: Planleggingen skal bidra til \u00e5 styrke kollektivtransport, sykkel og gange som transportformer. For byomr\u00e5dene b\u00f8r det utarbeides planer for et sammenhengende gang- og sykkelvegnett med h\u00f8y kvalitet. 4.3 Kollektivknutepunkt: Knutepunkter for kollektivtrafikken b\u00f8r ha gode overgangsmuligheter mellom ulike transportmidler og v\u00e6re robuste og fleksible slik at de ogs\u00e5 kan inkludere nye mobilitetsl\u00f8sninger. Alle knutepunkter b\u00f8r ha trygg, tilgjengelig og tilstrekkelig sykkelparkering. Langs hovedlinjene for kollektivtrafikken inn mot byene b\u00f8r det legges innfartsparkering, og dette m\u00e5 ses i sammenheng med behovet for fortetting og effektiv arealutnyttelse rundt kollektivknutepunktene. 4.4 Transport: Infrastruktur og framkommelighet for kollektivtrafikken skal prioriteres i planleggingen. I transportkorridorer hvor det er grunnlag for det, skal areal og kapasitet til bane og annen kollektivtrafikk prioriteres. 4.5 Fortetting og transformasjon: I by- og tettstedsomr\u00e5der og rundt kollektivknutepunkter skal det legges s\u00e6rlig vekt p\u00e5 h\u00f8y arealutnyttelse, fortetting og transformasjon med kvalitet. Samtidig b\u00f8r kulturmilj\u00f8, stedskvaliteter, gode uteomr\u00e5der, bokvalitet og tilgang til gr\u00f8ntstrukturer og naturomr\u00e5der vektlegges. 5. Retningslinjer for regioner med mindre tettsteder og spredtbygde str\u00f8k (kommuner markert med gult i kartet) 5.1 Stedsutvikling og boligbygging: I mindre tettsteder og spredtbygde omr\u00e5der skal det legges til rette for \u00e5 utvikle gode og attraktive lokalsamfunn med tilgang til boliger og tjenester. Planleggingen b\u00f8r bidra til effektiv arealbruk, \u00e5 styrke og utvikle sentrumsomr\u00e5der og fellesarenaer. Det m\u00e5 vurderes hvordan bebyggelsesstruktur, enkeltbygninger, gater, kulturmilj\u00f8, gr\u00f8ntomr\u00e5der og m\u00f8teplasser kan ha betydning for stedets identitet og bidra til attraktivitet og et levedyktig lokalsamfunn. Muligheten for \u00e5 l\u00f8se flere funksjoner og form\u00e5l p\u00e5 samme areal eller i samme bygg b\u00f8r vurderes. 1 Pkt 4.1 Gjelder de kommunene som ogs\u00e5 har byvekstavtale, bel\u00f8nningsavtale eller er omfattet av tilskuddsordning for klima- og milj\u00f8vennlig byutvikling og god fremkommelighet. 4 Det skal legges til rette for at handelsvirksomhet og andre publikumsrettede private og offentlige tjenestetilbud lokaliseres slik at de styrker sentrumsomr\u00e5der og sikrer innbyggerne god tilgjengelighet til lokalt handels- og tjenestetilbud. I kommuneplanens arealdel kan det innenfor rammene av kapittel 3 legges til rette for spredt boligbygging i omr\u00e5der avsatt til landbruks-, natur- og friluftsform\u00e5l. 6. Retningslinjer for beslutningsunderlaget 6.1 Planlegging av utbyggingsm\u00f8nster og transportsystem skal bygge p\u00e5 et oppdatert kunnskapsgrunnlag for relevante fagtema og omfatte alternativvurderinger som beskriver konsekvenser for milj\u00f8 og samfunn. 6.2 Ved behov for \u00f8kt transportkapasitet skal mulighetene for \u00e5 l\u00f8se transportbehovet med et effektivt kollektivtilbud og god tilrettelegging for sykkel og gange utredes. 6.3 Det b\u00f8r utarbeides arealregnskap som del av kunnskapsgrunnlaget i kommuneplanarbeidet. Dette gir kommunene redskap for \u00e5 sette seg m\u00e5l for \u00e5 redusere nedbyggingen av s\u00e5rbar natur. 6.4 Ved revidering av kommuneplanens arealdel b\u00f8r kommunen vurdere om tidligere vedtatt arealbruk svarer til dagens og framtidens forventede behov og gjeldende nasjonale og regionale f\u00f8ringer for arealbruk. Det skal vurderes \u00e5 ta ut eller redusere omfanget av utbyggingsarealer som ikke lenger b\u00f8r bygges ut. 6.5 M\u00e5l, tiltak og virkemidler fastsatt av kommunen i henhold til statlige planretningslinjer for klima og energi skal legges til grunn for planleggingen. 6.6 Det b\u00f8r utarbeides boligbehovsanalyser p\u00e5 regionalt niv\u00e5, basert p\u00e5 kunnskap om befolkningsutvikling og boligmarked, for \u00e5 bidra til tilstrekkelig og variert boligbygging i et regionalt perspektiv. En slik analyse b\u00f8r ogs\u00e5 kartlegge muligheten for gjenbruk av eksisterende bygningsmasse. Kommunene skal legge regionale analyser av boligbehov til grunn for sin planlegging, sammen med lokale analyser av boligmarkedet. 6.7 Helhetlig ROS skal legges til grunn for kommuneplanarbeidet. ROS-analyse p\u00e5 fylkesniv\u00e5 b\u00f8r legges til grunn for samfunnssikkerhet i det regionale planarbeidet. 7. Retningslinjer for planutarbeidelse p\u00e5 regionalt/interkommunalt niv\u00e5, samarbeid og ansvar for gjennomf\u00f8ring 7.1 Overordnet utbyggingsm\u00f8nster for boliger, fritidsboliger og n\u00e6ring, lokalisering av regionale handel- og tjenestetilbud og hovedtrekkene i transportsystemet med knutepunkter for kollektivtrafikken b\u00f8r avklares i regional eller interkommunal plan. Planene b\u00f8r trekke langsiktige grenser mellom by- og tettstedsomr\u00e5der og store sammenhengende landbruks-, natur- og friluftsomr\u00e5der samt omr\u00e5der til reindrift. 5 7.2 Kommuner, fylkeskommuner og statlige myndigheter m\u00e5 samarbeide om planleggingen for \u00e5 sikre samordning av utbyggingsm\u00f8nster og transportsystem. Regionalt planforum b\u00f8r brukes aktivt. 7.3 Fylkeskommunen skal legge retningslinjene til grunn ved utarbeidelse av regionale areal- og transportplaner, ved sin medvirkning i den kommunale planleggingen og som kollektivtransportmyndighet og vegeier. 7.4 Kommuner, fylkeskommuner og statlige myndigheter skal samordne sine arbeider med konseptvalgutredninger, byvekstavtaler, bypakker med og regional og kommunal planlegging etter plan- og bygningsloven. 7.5 Kommunene skal legge retningslinjene og vedtatte regionale planer til grunn for arbeidet med egne planer og ved behandling av private planforslag. 7.6 Ved planlegging i samiske reindriftsomr\u00e5der skal kommuner og fylkeskommuner gjennomf\u00f8re konsultasjoner med Sametinget og andre representanter for ber\u00f8rte samiske interesser. 7.7 Kommuner, fylkeskommuner og staten skal legge retningslinjene til grunn for lokalisering av sine virksomheter og foretak, b\u00e5de ved planlegging og beslutninger om lokalisering. 7.8 Statsforvalteren og andre statlige sektormyndigheter skal legge retningslinjene til grunn for sin medvirkning i planprosessene. Innspill skal fremmes tidlig i planleggingen og samordnes s\u00e5 langt det er mulig. 7.9 Planer i strid med retningslinjene kan gi grunnlag for innsigelse eller innvending. Innsigelse eller innvending skal avgrenses til konflikter med nasjonale eller vesentlige regionale interesser. 8. Ikrafttreden Disse statlige planretningslinjene trer i kraft straks. Retningslinjene erstatter de statlige planretningslinjene for samordnet bolig-, areal- og transportplanlegging, fastsatt ved kgl.res. 26.09.2014. 6 Vedlegg Kart som viser kommuner i de ulike sonene 7 Kommuner i regioner med st\u00f8rre byer. Retningslinjenes kap 1-4 og 6-9 gjelder. Markert med r\u00f8dt i kartet. Veiledning: Kommuner markert med r\u00f8dt er BA-regioner med st\u00f8rre byer, kommuner med innpendling til st\u00f8rre by p\u00e5 over 15% og/eller byvekstavtale, bel\u00f8nningsavtale eller er omfattet av tilskuddsordning for milj\u00f8vennlig byutvikling og god fremkommelighet. Kommunene vurderes \u00e5 v\u00e6re en del av et storbyomr\u00e5de. I disse kommunene skal hovedtyngden av veksten komme i eller i n\u00e6rheten av st\u00f8rre knutepunkter. Enkelte av disse kommunene har ogs\u00e5 spredtbygde omr\u00e5der. I disse spredtbygde omr\u00e5dene vil kommunene kunne tillate spredt boligbygging, innenfor rammene av kapittel 3. Alver Kristiansand Sarpsborg Arendal Kvits\u00f8y Siljan Asker Lier Skaun Ask\u00f8y Lillesand Skien Austrheim Lillestr\u00f8m Sola Bamble Lunner Stavanger Bergen L\u00f8renskog Stj\u00f8rdal Bj\u00f8rnafjorden Malvik Sveio Bod\u00f8 Melhus Time B\u00e6rum Moss Troms\u00f8 Drammen Nannestad Trondheim Eidsvoll Nes Tysv\u00e6r Enebakk Nesodden T\u00f8nsberg Fredrikstad Nittedal Ullensaker Frogn Nordre Follo Vennesla F\u00e6rder Oslo Vestby Gjerdrum Porsgrunn V\u00e5ler Grimstad Randaberg \u00d8vre Eiker Haugesund R\u00e6lingen \u00d8ygarden Hole R\u00e5de \u00c5lesund Karm\u00f8y Sandefjord \u00c5s Klepp Sandnes 8 "
}