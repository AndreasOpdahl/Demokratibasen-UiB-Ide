{
  "dokument_id": "1ff24f09-fe53-58b6-82d7-ae7d405954ec",
  "doc_type": "case_presentation",
  "kommune": 4601,
  "tittel": "Innbyggerforslag - Bevar tomten ved fotballbanen som lekeplass og gr\u00f8ntomr\u00e5de",
  "url": "https://bergen.kommune.no/politikere-utvalg/api/fil/bk360/12166522/Framstilling-Innbyggerforslag-Bevar-tomten-ved-fotballbanen-som-lekeplass-og-grontomrade",
  "tekst": " Forretningsutvalget Saksframstilling V\u00e5r referanse: 2025/125496-2 Saksbehandler: Bjarte K. Fr\u00f8nsdal Innbyggerforslag - Bevar tomten ved fotballbanen som lekeplass og gr\u00f8ntomr\u00e5de Hva saken gjelder: Bystyrets kontor mottok 14.2.25 et innbyggerforslag som er innsendt fra elevr\u00e5det ved Ny- Krohnborg skole v/elevr\u00e5dsleder Chelsy Dos Santos Antonio og Janicke Walde Torvund (l\u00e6rer for elevr\u00e5det) Forslaget er signert av 518 personer. Innbyggerforslaget lyder slik: Innbyggerforslag - Bevar tomten ved fotballbanen som lekeplass og gr\u00f8ntomr\u00e5de Vi i elevr\u00e5det p\u00e5 Ny Krohn borg skole har et viktig forslag. Vi vil at tomten ved fotballbanen i Solheimslien, der S\u00f8re Skogvei barnehage skal rives, skal bli en lekeplass og et gr\u00f8ntomr\u00e5de som tilh\u00f8rer utearealet til Ny Krohn borg skole. Det er viktig for oss elever, barna i nabolaget og alle som bor her. Vi har samlet nesten 500 underskrifter fra elever, foreldre og naboer som er enige med oss. Grunnen til at vi bryr oss s\u00e5 mye om dette, er at skoleg\u00e5rden v\u00e5r er veldig liten. Vi er 400 elever, men har nesten ikke plass til \u00e5 leke og v\u00e6re aktive. Hvis vi mister denne tomten, blir det enda mindre plass for oss \u00e5 l\u00f8pe, leke og ha det g\u00f8y. Det er ikke bra for oss barn, og vi trenger \u00e5 bevege oss for \u00e5 ha det bra! Her er det vi \u00f8nsker: \u2022 At tomten fortsatt skal tilh\u00f8re kommunen og bli brukt til lekeplass, fotballbane og gr\u00f8ntomr\u00e5de for skolen v\u00e5r. \u2022 At vi kan bruke omr\u00e5det i skoletiden s\u00e5nn at vi f\u00e5r mer plass \u00e5 leke p\u00e5. \u2022 At barn, ungdommer og voksne i nabolaget kan bruke det etter skoletid, s\u00e5nn at alle har et trygt og fint sted \u00e5 v\u00e6re ute. Vi h\u00e5per at dere politikere tenker p\u00e5 oss barna n\u00e5r dere bestemmer hva som skal skje med tomten. Tenk hvis dere m\u00e5tte jobbe hele dagen i et lite rom sammen med mange andre - det er litt s\u00e5nn det f\u00f8les for oss i skoleg\u00e5rden n\u00e5. Vi trenger plass til \u00e5 leke, l\u00f8pe og v\u00e6re barn! Vi h\u00e5per dere tar den riktige avgj\u00f8relsen og lar oss f\u00e5 overta denne plassen som en del av v\u00e5r skoleplass. 1 Rettslige bestemmelser om innbyggerforslag Ordningen for innbyggerforslag er regulert av kommuneloven \u00a7 12-1. Etter \u00a7 12-1 gjelder f\u00f8lgende: \u00a7 12-1. Innbyggerforslag \u00abInnbyggerne i kommunen eller fylkeskommunen kan fremme forslag som gjelder kommunens eller fylkeskommunenes virksomhet. Kommunestyret eller fylkestinget plikter selv \u00e5 ta stilling til forslaget hvis minst to prosent av innbyggerne st\u00e5r bak det. Likevel er 300 underskrifter i kommunen eller 500 i fylket alltid tilstrekkelig. Kommunestyret eller fylkestinget skal selv ta stilling til om det aktuelle forslaget gjelder kommunens eller fylkeskommunens virksomhet. Kommunestyret eller fylkestinget skal selv ta stilling til forslaget senest seks m\u00e5neder etter at det er fremmet. Denne tidsfristen gjelder ikke hvis forslaget blir henvist til behandling i forbindelse med en p\u00e5g\u00e5ende plansak etter plan- og bygningsloven. Forslagsstillerne skal informeres om vedtak som treffes, og om tiltak som gjennomf\u00f8res som f\u00f8lge av forslaget. I samme valgperiode kan det ikke fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med samme innhold som en sak som er behandlet av kommunestyret eller fylkestinget i l\u00f8pet av valgperioden. Kommunestyret eller fylkestinget skal selv ta stilling til om et forslag kan fremmes. Et forslag som er fremmet etter reglene i denne paragrafen, og som blir nedstemt i kommunestyret eller fylkestinget, kan bare p\u00e5klages dersom forvaltningsloven eller annen lov gir klagerett.\u00bb \u00c5 fremme forslag etter \u00a7 12-1 er en rettighet for kommunens innbyggere. Bystyret er forpliktet til \u00e5 ta stilling til forslag som fremmes, s\u00e5 fremt lovens vilk\u00e5r ellers er oppfylt. Et forslag m\u00e5 gjelde \u00abkommunens virksomhet\u00bb. Det fremg\u00e5r av veileder fra Kommunal- og regionaldepartementet at det her menes kommunens virksomhet i vid forstand, b\u00e5de lovp\u00e5lagte og frivillige oppgaver. Oppgaver som kommunen kan drive med, omfattes ogs\u00e5. Selv om vilk\u00e5rene for behandling av forslag ikke er oppfylt, st\u00e5r bystyret fritt til likevel \u00e5 ta saken opp til behandling. Forslagsretten gir innbyggerne anledning til \u00e5 kreve behandling i kommunens \u00f8verste politiske organ. De som st\u00e5r bak et forslag har ikke krav p\u00e5 noe bestemt utfall av saken. N\u00e5r bystyret f\u00f8rst har tatt stilling til forslaget, er det ingen ting i veien for at videre behandling og oppf\u00f8lging skjer i administrasjonen eller av andre folkevalgte organer. Bystyret m\u00e5 ta stilling til et forslag innen seks m\u00e5neder etter at det er blitt fremmet. Loven krever at kommunestyret eller fylkestinget m\u00e5 ha tatt \u00abstilling til\u00bb forslaget innen denne fristen. Det kreves likevel ikke at bystyret har fattet endelig beslutning i saken. Det er tilstrekkelig at saken er behandlet i bystyret og at det er fastlagt et l\u00f8p for videre saksgang. Vurdering av det aktuelle innbyggerforslaget Innbyggerforslaget er undertegnet av 518 personer med adresse i Bergen og har s\u00e5ledes tilstrekkelig antall underskrifter. Forslaget inng\u00e5r i kommunens virksomhet. Bystyredirekt\u00f8ren mener forslaget ligger innenfor \u00a7 12-1 i kommuneloven og foresl\u00e5r at forslaget tas opp til behandling. For at bystyret skal kunne overholde fristen om \u00e5 behandle et innbyggerforslag senest 6 m\u00e5neder etter at det er mottatt, m\u00e5 det behandles i bystyrets m\u00f8te 18.6.25. 2 Forslag til vedtak: 1. Innbyggerforslaget tas opp til realitetsbehandling. 2. Byr\u00e5det bes om \u00e5 fremlegge sak for bystyret senest til bystyrets m\u00f8te 18. juni 2025. 3. Utvalg for milj\u00f8 og byutvikling er innstillende utvalg i saken. Dato: 26. februar 2025 \u00d8ivind Hauge St\u00f8le - fagleder Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. Vedlegg: Innbyggerforslag - Bevar tomten ved fotballbanen som lekeplass og gr\u00f8ntomr\u00e5de. Signaturer 3 "
}