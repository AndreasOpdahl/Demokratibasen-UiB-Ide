{
  "dokument_id": "6518b184-2f2c-51bc-8318-7a267e19071e",
  "doc_type": "case_presentation",
  "kommune": 4601,
  "tittel": "Samfunnsplanlegging i bystyreperioden",
  "url": "https://bergen.kommune.no/politikere-utvalg/api/fil/bk360/12073618/Framstilling-Samfunnsplanlegging-i-bystyreperioden",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/115970-1 Samfunnsplanlegging i bystyreperioden Hva saken gjelder: I tr\u00e5d med plan- og bygningsloven \u00a7 10-1 ble planstrategi for Bergen kommune 2023\u20132027 vedtatt i bystyresak 388/24 i m\u00f8te 30.10.24. Planstrategien gir sentrale rammebetingelser og f\u00f8ringer for planarbeid i valgperioden for samfunnsplanleggingen. Dette inkluderer blant annet f\u00f8lgende punkter: \u2022 Reduksjon av planbeholdningen, som skal gi en mer oversiktlig planportef\u00f8lje \u2022 Ambisjonene i tematiske planer m\u00e5 som hovedregel realiseres innenfor gjeldende \u00f8konomiske rammer \u2022 Det m\u00e5 bli tydeligere hvordan vedtatte planer f\u00f8lges opp, ved at m\u00e5loppn\u00e5else i st\u00f8rre grad kan m\u00e5les og at resultater p\u00e5 bakgrunn av oppf\u00f8lging rapporteres til bystyret \u2022 Sterkere kobling av m\u00e5l gjennom plansystemet \u2022 Standardisering av grunnstruktur i planene Med utgangspunkt i f\u00f8ringene i planstrategien, inneholder denne saken det f\u00f8lgende: \u2022 Oversikt over planarbeid i valgperioden \u2022 Videre arbeid med gjennomgang av kommunens operative m\u00e5l og tiltak i planer \u2022 Revidert plansystem Planstrategi for Bergen kommune 2023\u20132027 viser til 113 planer i planbeholdningen per 01.06.24. Summen av grepene som ble tatt i planstrategien og som tas med byr\u00e5dets opplegg i denne saken, gir en ny planbeholdning p\u00e5 om lag 50 planer. All henvisning til planer i denne saken gjelder samfunnsplaner, ikke arealplaner. Oversikt over planarbeid i valgperioden Vedlagt saken er en oversikt over planarbeid i bystyreperioden. Oversikten er strukturert etter f\u00f8lgende oppsett: \u2022 P\u00e5g\u00e5ende planarbeid \u2022 Oppstart av planarbeid i valgperioden \u2022 Planer med oppstart i 2025 \u2022 Gjeldende planer som ikke revideres i valgperioden \u2022 Planer som utg\u00e5r Nasjonale forventninger til kommunal planlegging trekker frem behovet for oppdaterte planer og politisk styring med planleggingen, slik at planleggingen er tilpasset behovet og ikke gj\u00f8res mer omfattende enn n\u00f8dvendig. Med denne saken tar Bergen kommune et stort steg i \u00e5 m\u00f8te denne ambisjonen, der hovedgrepet er sammensl\u00e5ing av tidligere plantema til st\u00f8rre tematiske omr\u00e5der. 1 Hovedgrepet for reduksjon i planbeholdningen er gjennom sammensl\u00e5ing av tidligere plantema til st\u00f8rre tematiske omr\u00e5der. For enkelte planer er ikke endelig innretning avklart, som gj\u00f8r at det ikke kan tallfestes eksakt hvor stor reduksjonen i planbeholdning blir. Planstrategi for Bergen kommune 2023\u20132027 viser til 113 planer i planbeholdningen per 1. juni 2024. Inkludert fratrekk av meldinger, forvaltningsplaner og andre lov- og forskriftsregulerte planer som ikke treffer form\u00e5let for samfunnsplanlegging og byr\u00e5dets opplegg i denne saken, vil planbeholdningen reduseres til om lag 50 planer. Det vil fortsatt v\u00e6re mulig \u00e5 redusere planbeholdningen ytterligere p\u00e5 sikt ved \u00e5 sl\u00e5 sammen plantema i oversikten over gjeldende planer som ikke revideres i valgperioden. Reduksjonen i planbeholdningen skal ogs\u00e5 f\u00f8re til en vesentlig reduksjon i antall m\u00e5l og tiltak som ligger til grunn for kommunens oppf\u00f8lging. Dette skal v\u00e6re mer i tr\u00e5d med det \u00f8konomiske handlingsrommet til kommunen, og styrke planer som styrende dokumenter. Det foresl\u00e5s at f\u00f8lgende planer utg\u00e5r: \u2022 Sammen for vennskap, lek og l\u00e6ring - rammeplan for SFO \u2022 Innhold og organisering av SFO for barn med s\u00e6rskilte behov p\u00e5 1.-7. trinn og tiden etter skoletid for ungdom med s\u00e6rskilte behov p\u00e5 8.-10. trinn \u2022 Fagarbeidernes rolle i barnehager, skoler og p\u00e5 idrettsfeltet \u2022 Plan for seksuell helse, seksualopplysning og seksualitetsundervisning \u2022 Bergen - en aktiv fairtradeby. Strategi for etisk og rettferdig handel 2018-2022 \u2022 Frivillighet i Bergen - Plan for frivillighet i Bergen 2022-2025 Selv om de overnevnte planene utg\u00e5r som selvstendige plandokumenter, vil temaene f\u00f8lges opp og ivaretas p\u00e5 annen m\u00e5te. Selv om noen plantema utg\u00e5r, vil de fortsatt kunne inng\u00e5 som kunnskapsgrunnlag i fremtidige politiske saker p\u00e5 temaet. Det har kommet en nasjonal rammeplan for SFO, som er styrende for feltet. De to planene p\u00e5 SFO-omr\u00e5det utg\u00e5r som en konsekvens. Plan om fagarbeidernes rolle i barnehager, skoler og p\u00e5 idrettsfeltet anses \u00e5 v\u00e6re en sak, og ikke en plan. Det vil vurderes n\u00e6rmere om temaet under Plan for seksuell helse, seksualopplysning og seksualitetsundervisning vil videref\u00f8res gjennom egen sak, eller inng\u00e5r som tematikk i et mer overordnet plantema. Temaene i planen inng\u00e5r ogs\u00e5 i langt st\u00f8rre grad som kompetansem\u00e5l i ny l\u00e6replan. Fairtrade-omr\u00e5det inng\u00e5r n\u00e5 i kommunens innkj\u00f8pspolitikk. \u00d8kt frivillighet vil v\u00e6re avgj\u00f8rende for \u00e5 h\u00e5ndtere fremtidens utfordringer, og frivillighetsplanen har bidratt positivt med \u00e5 sette dette p\u00e5 dagsorden. Ulempen med en egen plan for et felt som er s\u00e5 sektorovergripende og grunnleggende for kommunens virksomhet, er at tiltakene kan bli for isolert, og at man dermed ikke utnytter det fulle potensiale til \u00e5 la frivilligheten v\u00e6re et gjennomg\u00e5ende perspektiv i den store helheten av planlegging i kommunen. For \u00e5 styrke frivilligheten ytterligere er det avgj\u00f8rende at frivillighetstankegangen blir en integrert del i de fleste planene i kommunen, og at eierskapet til dette ikke er isolert til en enkelt plan. Det er byr\u00e5det sin vurdering at dette vil bidra til \u00e5 redusere silotenkingen i kommunen, og fremme frivillighet. Ved tidligere vedtak av en rekke gjeldende planer, har det v\u00e6rt vedtakspunkt om revisjonstidspunkt for planen. Prioritering av planarbeid m\u00e5 sees i sammenheng med tilgjengelige ressurser. Denne saken gir derfor en samlet prioritering av hvilke planer som har planlagt oppstart i 2025, og erstatter tidligere vedtak som fastsetter oppstart av revisjon av planer i 2025. Byr\u00e5det legger tilsvarende opp til at planer med oppstart i 2026 omtales i handlings- og \u00f8konomiplan 2026\u20132029. For enkelte plantema er det fortsatt behov for videre vurdering av innretning. Som eksempel er flere av planene p\u00e5 byutviklingsfeltet utarbeidet i samarbeid med andre akt\u00f8rer. G\u00e5strategi og sykkelstrategi er utarbeidet i samarbeid med partene i Milj\u00f8l\u00f8ftet, og ligger til grunn for 2 arbeidet og prioriteringene i samarbeidet. Strategier og handlingsplaner som er utarbeidet innen Milj\u00f8l\u00f8ftet har derfor vedtak i fylkestinget, i tillegg til forankring i styringsgruppen i Milj\u00f8l\u00f8ftet, der ogs\u00e5 staten er representert. Tiltak og gjennomf\u00f8ring er finansiert med fylkeskommunal og statlig finansiering, og m\u00e5 sees i sammenheng med gjeldende byvekstsavtale. Innretning av en overordnet og samlet temaplan for mobilitet m\u00e5 derfor dr\u00f8ftes med blant annet partene i Milj\u00f8l\u00f8ftet f\u00f8r oppstart av planarbeid og innretning av plan besluttes. Byr\u00e5det legger opp til at endelig innretning av plantemaene i vedlagt planoversikt vurderes videre. Bystyret vil bli orientert fortl\u00f8pende ved planoppstart gjennom oversendelse av vedtatt oppstartssak. I tr\u00e5d med omtale i Planstrategi for Bergen kommune 2023\u20132027, vil forvaltningsplaner og andre lov- og forskriftsregulerte planer som ikke treffer form\u00e5let for samfunnsplanlegging i Bergen kommune, skilles ut fra planoversikten. Planstrategien omtaler ogs\u00e5 behovet for en gjennomgang av bruk av meldinger i Bergen kommune. P\u00e5 bakgrunn av meldingers funksjon i plansystemet, vil meldinger heller ikke inng\u00e5 i planoversikten. Videre arbeid med gjennomgang av kommunens operative m\u00e5l og tiltak i planer M\u00e5lhierarkiet i Bergen kommune har tre niv\u00e5er: 1. Samfunnsm\u00e5l, som fastsettes i kommuneplanens samfunnsdel 2. Hovedm\u00e5l, som fastsettes i handlings- og \u00f8konomiplan 3. Operative m\u00e5l, som utarbeides b\u00e5de i planer og i handlings- og \u00f8konomiplan. Planstrategien legger vekt p\u00e5 at fremtidens samfunnsplaner i Bergen kommune skal ha bedre sammenheng mellom de operative m\u00e5lene som fastsettes i planer og tiltak som skal bidra til m\u00e5loppn\u00e5else, og at ambisjonene i planene som hovedregel m\u00e5 realiseres innenfor gjeldende \u00f8konomiske rammer. Dagens planportef\u00f8lje har sv\u00e6rt mange operative m\u00e5l av varierende kvalitet n\u00e5r det gjelder m\u00e5lbarhet. Det er ogs\u00e5 et stort volum av foresl\u00e5tte tiltak som ikke har budsjettdekning. For \u00e5 kunne bruke planer som reelle styringsverkt\u00f8y for kommunens virksomhet, er det en forutsetning \u00e5 f\u00e5 en mer oversiktlig planportef\u00f8lje i kommunen. Dette inneb\u00e6rer b\u00e5de en reduksjon i planer, men ogs\u00e5 f\u00e6rre m\u00e5l og tiltak, og mer operasjonaliserbare m\u00e5l. Denne saken avklarer hvilke planer som skal revideres i valgperioden. Det neste steget er \u00e5 ta en gjennomgang av kommunens operative m\u00e5l. Operative m\u00e5l utarbeides b\u00e5de i samfunnsplaner og i arbeidet med handlings- og \u00f8konomiplan. Beskrivelsen i planstrategiens kapittel 4.2.6 om m\u00e5lhierarki er at \u00abOperative m\u00e5l skal legge til rette for \u00e5 m\u00e5le oppf\u00f8lging og m\u00e5loppn\u00e5else\u00bb. Byr\u00e5det mener det er n\u00f8dvendig at Bergen kommune er tydeligere p\u00e5 hvilke operative m\u00e5l vi styrer etter. Byr\u00e5det \u00f8nsker derfor \u00e5 ta en gjennomgang av m\u00e5lene i l\u00f8pet av 2025, og komme tilbake til bystyret med forslag til mer prioriterende operative m\u00e5l i handlings- og \u00f8konomiplan 2026\u20132029. M\u00e5larbeid er et kontinuerlig utviklingsarbeid, og videre justeringer av m\u00e5lene vil vurderes n\u00e5r nye planer med tilh\u00f8rende m\u00e5l utarbeides og vedtas, og gjennom de \u00e5rlige prosessene med handlings- og \u00f8konomiplan. Dagens planportef\u00f8lje har en rekke tiltak som det ikke er \u00f8konomisk handlingsrom til \u00e5 realisere. Plansystemet til Bergen kommune fra 2019 viser til det f\u00f8lgende: Summen av alle tiltak i alle planene i Bergen kommune har budsjettkonsekvenser som langt overstiger det \u00f8konomiske handlingsrommet. Derfor har handlings- og \u00f8konomiplanen en viktig funksjon i \u00e5 prioritere mellom tiltakene ut fra de tilgjengelige 3 \u00f8konomiske ressursene. (...) At et tiltak er med i en plan er med andre ord ikke en garanti for at det blir realisert. Planstrategi for Bergen kommune 2023\u20132027 viser til at m\u00e5l og tiltak som hovedregel skal samles i samme plan for \u00e5 synliggj\u00f8re sammenhengen mellom m\u00e5lene som fastsettes, og hvilke handlinger som skal bidra til m\u00e5loppn\u00e5else. I tillegg skal ambisjonene i temaplaner som hovedregel realiseres innenfor gjeldende \u00f8konomiske rammer, slik at det blir en sterkere kobling og samsvar mellom planenes ambisjoner og ressursbruk i oppf\u00f8lgingen. De overnevnte f\u00f8ringene fra planstrategien vil bli fulgt opp i fremtidige planprosesser, slik at nye planer tar en systematisk gjennomgang av tiltak, og tar ned ambisjonene i tr\u00e5d med de \u00f8konomiske rammene. Men p\u00e5 grunn av begrenset kapasitet, vil det ta tid \u00e5 revidere samtlige planer i planportef\u00f8ljen. I forlengelsen av m\u00e5larbeidet som omtales tidligere i saken, vil byr\u00e5det vurdere om tiltak i eksisterende planer er i konflikt med gjeldende politikk, representerer fordyrende eller ineffektive l\u00f8sninger eller er krevende \u00e5 finne budsjettmessig dekning for. Form\u00e5let er \u00e5 sikre at kommunen f\u00e5r bedre oversikt og et bedre samsvar mellom dagens strammere \u00f8konomiske rammer, prioriterte m\u00e5l, og hvilke tiltak det er handlingsrom til \u00e5 gjennomf\u00f8re. Dette arbeidet vil bli igangsatt umiddelbart og vil v\u00e6re s\u00e6rlig viktig for planer som legges frem sent i perioden. Planstrategien viser til at \u00abFor \u00e5 kunne bruke planer som reelle styringsverkt\u00f8y for kommunens virksomhet, er det en forutsetning \u00e5 f\u00e5 en mer oversiktlig planportef\u00f8lje i kommunen.\u00bb Gjennomgang av prioriterte m\u00e5l og tiltak i den samlede planportef\u00f8ljen er et omfattende arbeid, men det er n\u00f8dvendig \u00e5 ha gode plangrunnlag med realistiske \u00f8konomiske ambisjoner. Et stort misforhold mellom foresl\u00e5tte tiltak og \u00f8konomiske rammer inneb\u00e6rer ogs\u00e5 et forventningsgap ut mot innbyggere og andre akt\u00f8rer i kommunen. Mer n\u00f8kterne planer gir bedre forventningsavklaringer for bergenserne i en tid der alle steiner m\u00e5 snus for \u00e5 utvikle en \u00f8konomisk b\u00e6rekraftig kommune. Revidert plansystem I Planstrategi for Bergen kommune 2023\u20132027 st\u00e5r det f\u00f8lgende i kapittel 4.2.1: \u00abEtter vedtak av ny planstrategi vil byr\u00e5det g\u00e5 gjennom gjeldende styrende dokumenter med tanke p\u00e5 n\u00f8dvendige justeringer.\u00bb Sak om plansystem for Bergen kommune ble sist vedtatt av Bergen bystyre 20.06.2019 i sak 226/19. Grunnlaget for plansystemet er i stor grad fastsatt gjennom lov, blant annet knyttet til kommuneplanens samfunnsdel (plan- og bygningsloven \u00a7 11-2), handlings- og \u00f8konomiplan (plan- og bygningsloven \u00a7 11-1 og kommuneloven \u00a7 14-2), samt planstrategi (plan- og bygningsloven \u00a7 10-1). Enkelte plantema er hjemlet i sektorlover, og som m\u00e5 f\u00f8lge tilh\u00f8rende krav. I hver bystyreperiode har planstrategien en viktig funksjon ved \u00e5 adressere utfordringene kommunen st\u00e5r overfor, og hvordan planleggingen skal bidra til \u00e5 svare p\u00e5 utfordringsbildet. Byr\u00e5det vurderer at det er mer hensiktsmessig at plansystemet generelt henviser til planstrategien for mer detaljerte f\u00f8ringer for den enkelte bystyreperiode, heller enn at det legges frem ny sak om plansystemet i hver periode som inkluderer nye f\u00f8ringer fra vedtatt planstrategi. Arbeidet med revidert plansystem har derfor lagt vekt p\u00e5 prinsippene og form\u00e5let med samfunnsplanlegging i Bergen kommune. Plansystemet skal v\u00e6re et overordnet rammeverk som legger til rette for \u00e5 f\u00f8lge relevante lovverk, forskrifter og nasjonale f\u00f8ringer, og at samfunnsplanleggingen f\u00f8lger opp de utfordringer og f\u00f8ringer som beskrives i planstrategien 4 for bystyreperioden. Planleggingen skal v\u00e6re tilpasset behovet og ikke gj\u00f8res mer omfattende enn n\u00f8dvendig. Til denne saken ligger vedlagt forslag til revidert plansystem, med navn \u00abPlansystem for samfunnsplanlegging i Bergen kommune\u00bb. Dokumentet omtaler form\u00e5let med samfunnsplanlegging, samt omtale av sentrale dokumenttyper i plansystemet i Bergen kommune. Plansystemet utdypes og f\u00f8lges opp av byr\u00e5det gjennom en egen planinstruks, med relevante innholds- og prosesskrav til samfunnsplanleggingen. De viktigste endringene fra bystyresaken i 2019 er som f\u00f8lger: Definisjon: Gjeldende definisjon for samfunnsplanlegging er \u00aball planlegging som krever politiske vedtak, men ikke har arealplan-ID\u00bb. Dette er en relativt rigid definisjon som ikke fullt ut treffer form\u00e5let med samfunnsplanleggingen i dag. Planstrategi for Bergen kommune 2023\u20132027 viser blant annet til at \u00abI stedet for at s\u00e6rlige satsingsomr\u00e5der/fokusomr\u00e5der legges frem som smale planer, b\u00f8r de enten inng\u00e5 som et undertema i en mer overordnet plan, eller legges frem som en ordin\u00e6r politisk sak\u00bb. Med andre ord kan ordin\u00e6re politiske saker ogs\u00e5 danne grunnlaget for god planlegging, selv om de ikke benevnes som planer. Omtalen i revidert plansystem vektlegger sterkere form\u00e5let med samfunnsplanlegging: Samfunnsplanlegging skal v\u00e6re et verkt\u00f8y for politisk prioritering og styring, og er den kommunale planleggingsaktiviteten som legger til rette for en m\u00e5lrettet samfunnsutvikling. Planprosessene legger grunnlaget for \u00e5 beslutte videre innsats innenfor de enkelte plantemaene. Samfunnsplanlegging handler ikke bare om \u00e5 utarbeide planer, men ogs\u00e5 om gjennomf\u00f8ring av planene, \u00e5 vurdere gjennomf\u00f8ringen opp mot m\u00e5lene som er satt i planen, og \u00e5 tilpasse planleggingen til endringer over tid. Plankategorier for tematiske planer: I bystyresaken om plansystem fra 2019 vises det til det f\u00f8lgende: Det finnes per i dag ikke entydige, autoritative definisjoner av funksjonelt innhold i mange planbegrep, f.eks. strategi, temaplan og handlingsplan. Det foresl\u00e5s derfor \u00e5 etablere fire ulike plankategorier i plansystemet, som b\u00e5de har klart definert funksjonsinnhold og ulik funksjon. De foresl\u00e5tte kategoriene er melding, strategi, temaplan og handlingsplan. Planstrategi for Bergen kommune 2023\u20132027 viser til at planenes strategiske del (med m\u00e5l og strategier) og operative del / handlingsdel (med tiltak) som hovedregel skal samles i samme plan, for \u00e5 styrke og synliggj\u00f8re sammenhengen mellom m\u00e5lene som fastsettes, og hvilke handlinger som skal bidra til m\u00e5loppn\u00e5else. Det er ambisjon om at planene skal sette mer m\u00e5lbare m\u00e5l, og at planene skal som hovedregel realiseres innenfor gjeldende \u00f8konomiske rammer. Dette betyr at innholdet i m\u00e5l og tiltak vektlegges, mens navngivning av ulike plantyper tillegges mindre vekt. I revidert plansystem tas omtale av plantyper ut, og henviser mer generelt til de f\u00f8ringer som bystyret har vedtatt i planstrategi for valgperioden. 5 \u00d8konomiske konsekvenser: Saken har ingen direkte \u00f8konomiske konsekvenser. Oppf\u00f8lging av saken gjennomf\u00f8res innenfor gjeldende budsjettrammer. \u00d8konomiske konsekvenser for det enkelte planarbeid vil vurderes i arbeidet med oppstart av de respektive planprosessene. Tiltak med budsjettkonsekvenser i planene m\u00e5 vurderes i forbindelse med \u00e5rlige budsjettfremlegg. Byr\u00e5dets vurdering og anbefaling/konklusjon: Byr\u00e5det tilr\u00e5r oppf\u00f8lging i tr\u00e5d med omtalen i saken. Begrunnelse for framleggelse til bystyret: Reglement for bystyret og utvalgene 2023-2027, punkt 5.7.3 a. Kommunal planstrategi iht. plan- og bygningsloven \u00a7 10-1. Denne saken er en oppf\u00f8lging av vedtatt planstrategi. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar opplegg for planarbeid i bystyreperioden slik det fremg\u00e5r av vedlagt oversikt over planarbeid i bystyreperioden. 2. Tidligere vedtak om rullering av enkeltplaner i 2025 oppheves. F\u00f8lgende planarbeid vil ha oppstart i 2025, i tr\u00e5d med vedlagt oversikt over planarbeid: a. Internasjonal plan b. Digitaliseringsstrategi for Bergen kommune c. Temaplan for natur, milj\u00f8 og klima d. Temaplan for boligforsyning 3. F\u00f8lgende planer utg\u00e5r, slik det fremg\u00e5r av vedlagt oversikt over planarbeid: a. Sammen for vennskap, lek og l\u00e6ring - rammeplan for SFO b. Innhold og organisering av SFO for barn med s\u00e6rskilte behov p\u00e5 1.-7. trinn og tiden etter skoletid for ungdom med s\u00e6rskilte behov p\u00e5 8.-10. trinn c. Fagarbeidernes rolle i barnehager, skoler og p\u00e5 idrettsfeltet d. Plan for seksuell helse, seksualopplysning og seksualitetsundervisning e. Bergen - en aktiv fairtradeby. Strategi for etisk og rettferdig handel 2018-2022 f. Frivillighet i Bergen - Plan for frivillighet i Bergen 2022-2025 4. Byr\u00e5det legger frem for bystyret en oversikt over tiltak innenfor eksisterende planer som er i konflikt med gjeldende politikk, er fordyrende eller representerer ineffektive l\u00f8sninger eller ikke er mulig \u00e5 realisere innenfor Bergen kommunes budsjettrammer. Denne gjennomgangen skal v\u00e6re gjennomf\u00f8rt innen f\u00f8rste halv\u00e5r 2026. 5. Bystyret vedtar at prinsippene i plansystemet, slik det fremkommer av \u00abPlansystem for samfunnsplanlegging i Bergen kommune\u00bb, gj\u00f8res gjeldende for all samfunnsplanlegging i Bergen kommune. Dato: 25. mars 2025 Christine B. Meyer Byr\u00e5dsleder Dokumentet er godkjent elektronisk. Vedlegg: - Oversikt over planarbeid i bystyreperioden - Plansystem for samfunnsplanlegging i Bergen kommune 6 "
}