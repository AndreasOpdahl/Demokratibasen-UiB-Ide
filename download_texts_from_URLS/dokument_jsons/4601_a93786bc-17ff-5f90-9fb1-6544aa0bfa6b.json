{
  "dokument_id": "a93786bc-17ff-5f90-9fb1-6544aa0bfa6b",
  "doc_type": "case_presentation",
  "kommune": 4601,
  "tittel": "Bergen Sentrum AS. S\u00f8knad om kommunal garanti for l\u00e5n ",
  "url": "https://bergen.kommune.no/politikere-utvalg/api/fil/bk360/9500815/Framstilling-Bergen-Sentrum-AS-Soknad-om-kommunal-garanti-for-lan-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/02045-50 Bergen Sentrum AS. S\u00f8knad om kommunal garanti for l\u00e5n Hva saken gjelder: Bergen Sentrum AS s\u00f8kte 17.11.2023 om kommunal garanti for l\u00e5n inntil kr 15 mill. L\u00e5net skal brukes til finansiering av byROMMET. Selskapets bankforbindelse har bedt om at mulighetene for \u00e5 kunne gi kommunal garanti blir unders\u00f8kt. Selskapet har inng\u00e5tt avtale om \u00e5 langtidsleie over 1.000 m2 arealer inne og ute p\u00e5 gateplan i Kong Oscars gt. 24 og 26. Det legges opp til at en fra 4. kvartal 2024 skal kunne \u00e5pne byROMMET som en ny, stor publikumsattraksjon og lokal kulturn\u00e6ringsvirksomhet. If\u00f8lge s\u00f8knaden skal arealene drives hel\u00e5rlig p\u00e5 kommersiell basis med innhold som vil tiltrekke seg et stort, bredt og betalingsvillig publikum forutsatt at en f\u00e5r gjennomf\u00f8rt investeringene som det s\u00f8kes l\u00e5negaranti til. Selskapet legger opp til at \u00e5rlig drift som minimum skal g\u00e5 i balanse uten \u00e5 v\u00e6re avhengig av offentlig eller privat st\u00f8tte. For \u00e5 \u00f8ke mulighetene for dette, \u00f8nskes starthjelp i form av st\u00f8tte, tilskudd, partner-/barteravtaler, samt garanti for l\u00e5n. I e- post av 21.11.2023 utdyper selskapet hva som menes med at arealene skal drives hel\u00e5rlig p\u00e5 kommersiell basis: \u00abMed dette menes at arealene skal drives med innhold som vil s\u00f8rge for tilstrekkelige inntekter til \u00e5 kunne betjene l\u00e5neforpliktelser som Bergen Sentrum AS vil p\u00e5ta seg. For eksempel bidrar Pepperkakebyen \u00e5rlig med ca. 4 mill. kroner i billettinntekter. Andre konsepter andre deler av \u00e5ret, vil s\u00f8rge for ytterligere inntekter i en st\u00f8rrelsesorden som vil s\u00f8rge for at l\u00e5neforpliktelser som vi p\u00e5tar oss skal kunne betjenes med god margin. Noe av det vi trenger l\u00e5n til, er \u00abarealer og utstyr til inntekts ervervelse\u00bb. Inntekts- og resultatestimater for de enkelte driftskonseptene med samlet estimert \u00e5rlig resultat fremg\u00e5r av estimatene som var vedlagt s\u00f8knaden.\u00bb Om selskapet If\u00f8lge vedtektene har ikke selskapet erverv til form\u00e5l, og det er dessuten ikke adgang til \u00e5 betale utbytte. Videre st\u00e5r det i vedtektene om selskapets form\u00e5l: \u00abForm\u00e5let for selskapet er \u00e5 sikre og videreutvikle rammebetingelsene for n\u00e6ringsdrift i Bergen Sentrum. Selskapet skal v\u00e6re en samarbeidspartner mellom Bergen kommune og n\u00e6ringslivet i Bergen. Bergen Sentrum AS skal skape \u00f8kt kommersiell aktivitet og arbeide for \u00e5 f\u00e5 flest mulig mennesker til \u00e5 bruke og bes\u00f8ke sentrum, sikre et bredt kulturtilbud, bidra til estiske hensyn ivaretas, samt medvirke til bedre tilgjengelighet til og mellom byrommene.\u00bb 1 Selskapets aksjon\u00e6rer er Bergen kommune med 49% av aksjene, Bergen N\u00e6ringsr\u00e5d 17%, Visit Bergen 17% og Sentrumsforeningen 17%. Selskapet har de siste \u00e5rene f\u00e5tt kr 250.000 i tilskudd fra kommunen, men har i forbindelse med bystyrets behandling av handlings- og \u00f8konomiplan for 2024 ogs\u00e5 mottatt ytterligere midler for \u00e5 fasilitere Pepperkakebyen. Selskapet har levert regnskap for 2022. Inntektene utgjorde 14,4 mill. kr, og driftsresultatet var 2,4 mill. Bokf\u00f8rt egenkapital utgjorde 4,6 mill. kr. Investeringene i byROMMET If\u00f8lge s\u00f8knaden kan de planlagte investeringene grupperes slik: Bel\u00f8p i 1000 kr Byggteknisk tilrettelegging og oppgradering 7 000 Offentlig, gratis tilgjengelig utstyr til lek og bevegelse 500 Audiovisuelt utstyr 4 150 Kunstnerisk innhold 8 150 Sum 19 800 Vurdering etter kommunale regnskapsregler Det meste av investeringene i kunstnerisk innhold oppfyller ikke vilk\u00e5rene for \u00e5 v\u00e6re investeringer i henhold til kommunal regnskapsstandard nr. 4. Denne standarden omhandler avgrensningen mellom driftsregnskapet og investeringsregnskapet. Vurdering av s\u00f8knaden etter reglene i kommuneloven \u00a7 14-19. Regelverket for kommunale garantier er utformet i kommuneloven \u00a7 14-19, i tilh\u00f8rende forskrift, i lovforarbeidene til kommuneloven, i statsforvalternes godkjenningspraksis av garantivedtak, i departements lovtolkninger samt i departementets avgj\u00f8relser i enkeltsaker. Lovbestemmelsen er slik. \u00abKommuner og fylkeskommuner kan ikke stille kausjon eller annen \u00f8konomisk garanti for virksomhet som drives av andre enn kommunen eller fylkeskommunen selv, hvis garantien inneb\u00e6rer en vesentlig \u00f8konomisk risiko eller er stilt for n\u00e6ringsvirksomhet.\u00bb Bergen Sentrum AS har ikke erverv til form\u00e5l, men virksomheten det s\u00f8kes garanti for anser selskapet selv som kommersiell. Med utgangspunkt i lovens forbud mot garantier for n\u00e6ringsvirksomhet og innholdet i s\u00f8knaden s\u00f8kte kommunen r\u00e5d hos Statsforvalteren i Vestland. I e-post datert 20.11.23 fikk Statsforvalteren f\u00f8lgende sp\u00f8rsm\u00e5l: Hvordan skal denne bestemmelsen tolkes n\u00e5r et ikke- kommersielt selskap s\u00f8ker garanti for virksomhet som selskapet selv hevder er kommersiell? Statsforvalteren sendte sp\u00f8rsm\u00e5let videre til Kommunal \u2013 og distriktsdepartementet. Departementet svarte Statsforvalteren gjennom e-post datert 1.12.2023, og Statsforvalteren videresendte svaret til Bergen kommune. Det siteres fra e-posten: \u00abHer er litt veiledning om hvordan n\u00e6ringsvirksomhet skal forst\u00e5s i kommunelovens forstand. Vi presiserer at dette ikke er en vurdering av den konkrete saken. Et selskap kan v\u00e6re \u00abn\u00e6ring etter sin art\u00bb, selv om det ikke betales utbytte. Hvordan dette vurderes er beskrevet i Prop. 46 L side 231 flg, se Prop. 46 L (2017\u20132018) (regjeringen.no). 2 I vurderingen av om det foreligger n\u00e6ringsvirksomhet i kommunelovens forstand vil det f\u00f8rste steget i vurderingen v\u00e6re om det aktuelle rettssubjektet har et gevinstsiktem\u00e5l eller ikke. Hvis form\u00e5let er \u00e5 tilf\u00f8re eieren \u00f8konomisk gevinst (utbytte eller liknende), m\u00e5 rettssubjektet anses \u00e5 drive n\u00e6ringsvirksomhet i kommunelovens forstand. At det ikke foreligger et gevinstsiktem\u00e5l er likevel ikke alene tilstrekkelig for at rettssubjektet ikke kan anses \u00e5 drive n\u00e6ringsvirksomhet. Andre steget i vurderingen vil v\u00e6re \u00e5 se n\u00e6rmere p\u00e5 hva slags aktivitet som drives i rettssubjektet. Aktivitet som vanligvis l\u00f8ses av private (markedet selv) m\u00e5 som utgangspunkt regnes som n\u00e6ringsvirksomhet. Aktivitet som vanligvis ytes av det offentlige, kan som utgangspunkt anses for ikke \u00e5 v\u00e6re markedsrettet og kommer dermed heller ikke inn under n\u00e6ringsvirksomhetsbegrepet. Relevante forhold i vurderingen av om rettssubjektet opererer i markedet vil for eksempel v\u00e6re \u00e5 se p\u00e5 hvordan aktiviteten er finansiert og hvilken tilknytning den har til det offentlige. Dersom en st\u00f8rre del av rettssubjektets inntekter kommer fra salg med priser p\u00e5 markedsmessige vilk\u00e5r, vil dette trekke i retning av at rettssubjektet driver n\u00e6ringsvirksomhet. Hvis brukerbetalingene er subsidiert med offentlige midler eller underlagt offentlig regulering, eller hvis kommunen har et tydelig lovforankret ansvar for tjenesten, trekker dette i motsatt retning. Hvis den som mottar garantien er en del av et konsern, kan det ogs\u00e5 v\u00e6re aktuelt \u00e5 vurdere aktiviteten ikke bare i det rettssubjektet som garantien er stilt for. Dersom det for eksempel stilles garanti for morselskapet, kan det ogs\u00e5 v\u00e6re grunn til \u00e5 ta med i betraktning om datterselskapet driver n\u00e6ringsvirksomhet.\u00bb \u00d8konomiske konsekvenser: Det foresl\u00e5s \u00e5 avsl\u00e5 s\u00f8knaden. Dette inneb\u00e6rer at saken ikke har direkte \u00f8konomiske konsekvenser for kommunen. Byr\u00e5dens vurdering og anbefaling/konklusjon: Ut fra bestemmelsen i kommuneloven \u00a7 14-19 og utfyllende kommentar fra Kommunal- og distriktsdepartementet, er ikke kommunal l\u00e5negaranti et egnet virkemiddel for \u00e5 st\u00f8tte s\u00f8knaden fra Bergen Sentrum AS. Kommunal garanti rammes av forbudet mot \u00e5 garantere for n\u00e6ringsvirksomhet. \u00d8kt tilskudd kan vurderes ved behandling av reviderte budsjetter i l\u00f8pet av 2024 samt ved Handlings- og \u00f8konomiplan for 2025-2028. Vedtakskompetanse: Bystyret har ikke delegert fullmakt til \u00e5 innvilge garantis\u00f8knader. If\u00f8lge byr\u00e5dets fullmakter del 1 \u00a7 2 har byr\u00e5det kompetanse til \u00e5 ut\u00f8ve politisk skj\u00f8nn innenfor alle omr\u00e5der av sine fullmakter, hvor adgang til \u00e5 ut\u00f8ve et slikt skj\u00f8nn ikke eksplisitt er avgrenset. Byr\u00e5det har videre kompetanse til \u00e5 tolke sine egne fullmakter (del \u00a7 13). Det legges derfor til grunn at byr\u00e5det har kompetanse til \u00e5 avsl\u00e5 s\u00f8knader om kommunal garanti, men ikke til \u00e5 innvilge s\u00f8knader. Byr\u00e5d for finans innstiller til byr\u00e5det \u00e5 fatte f\u00f8lgende vedtak: Byr\u00e5det i Bergen avsl\u00e5r Bergen Sentrum AS sin s\u00f8knad av 17.11.2023 om kommunal l\u00e5negaranti. Dato: 16. januar 2024 Eivind K. N\u00e6vdal-Bolstad Byr\u00e5d for finans 3 Dokumentet er godkjent elektronisk. Vedlegg: S\u00f8knad om kommunal garanti knyttet til byROMMET byROMMET beskrivelse av tiltaket byROMMET estimater investeringer og drift 4 "
}