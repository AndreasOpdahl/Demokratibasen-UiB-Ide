{
  "dokument_id": "f46900bc-a979-5c3c-b53c-73b1b1dabb52",
  "doc_type": "case_attachment",
  "kommune": 4601,
  "tittel": "Klageavgj\u00f8relse - gnr 105 bnr 379 KLAGESAK",
  "url": "https://bergen.kommune.no/politikere-utvalg/api/fil/bk360/11100397/Klageavgjorelse-gnr-105-bnr-379-KLAGESAK",
  "tekst": " V\u00e5r dato: V\u00e5r ref: 22.08.2024 2023/4489 Deres dato: Deres ref: KLAGE-2022/23904 BERGEN KOMMUNE Kontakt saksbehandler Postboks 7700 Knut Ragnar Sletteb\u00f8, 51568951 5020 BERGEN knut.slettebo@statsforvalteren.no Klageavgj\u00f8relse i byggesak \u2013 gnr. 105 bnr. 379, R\u00f8ytepollneset, Bergen kommune \u2013 tiltakshaver: Terje R\u00f8d Statsforvalteren i Vestland har p\u00e5klaget kommunens vedtak om dispensasjon og tillatelse til oppf\u00f8ring av kai og flytebrygge med landgang. Statsforvalteren omgj\u00f8r kommunens vedtak til avslag s\u00e5 langt det er p\u00e5klaget. Vi viser til Kommunal- og distriktsdepartementets oversendelse av 30.03.2023, der Statsforvalteren i Rogaland ble oppnevnt til settestatsforvalter. Vi beklager saksbehandlingstiden. Sakens bakgrunn Saken gjelder tiltak i tilknytning til en nausttomt. P\u00e5 tomten st\u00e5r det et lovlig oppf\u00f8rt naust med en slipp i retning vest. I tilknytning til denne slippen etablerte tiltakshaver i 1995 to mindre kaier. Kaiene ble plassert opp\u00e5 to murer. Disse murene fremst\u00e5r som forlengelser av grunnmuren som ble bygget samtidig med naustet. P\u00e5 nordsiden av tiltakseiendommen etablerte tiltakshaver i 1998-1999 en flytebrygge med landgang. Tiltakene er vist slik p\u00e5 m\u00e5lsatt situasjonsplan: Figur 1 M\u00e5lsatt situasjonsplan datert 07.05.2021. Kilde: Lund og Laastad Arkitekter AS E-postadresse: Postadresse: Bes\u00f8ksadresse: Telefon: 51 56 87 00 sfropost@statsforvalteren.no Postboks 59 Lag\u00e5rdsveien 44 www.statsforvalteren.no/ro Sikker melding: 4001 Stavanger www.statsforvalteren.no/melding Org.nr. 974 763 230 Side: 2/7 Lund og Laastad Arkitekter AS har p\u00e5 vegne av tiltakshaver s\u00f8kt om rammetillatelse til oppf\u00f8ring av kaien, samt flytebryggen med landgang. Det er i forbindelse med denne s\u00f8knaden om tillatelse s\u00f8kt om dispensasjon fra kommuneplanens plankrav og byggegrense mot sj\u00f8. S\u00f8knaden er nabovarslet. Tiltakshaver har ikke mottatt merknader fra naboer. Statsforvalteren i Vestland har i brev datert 28.09.2021 frar\u00e5det at det blir gitt dispensasjon. Bymilj\u00f8etaten i Bergen kommune har i notat datert 05.10.2021 med referanse 2021/72468-2 frar\u00e5det at det blir gitt tillatelse til oms\u00f8kt flytebrygge med landgang. De vil imidlertid ikke frar\u00e5de at det blir gitt tillatelse til oms\u00f8kt kai. Bergen kommune fattet 08.10.2021 f\u00f8lgende vedtak administrativt: \u00abS\u00f8knad om tillatelse til kai og flytebrygge med landgang avsl\u00e5s, jf. kommuneplanens arealdel \u00a7\u00a7 3.1 og 6.1.\u00bb Vedtaket ble p\u00e5klaget av Lund og Laastad arkitekter AS p\u00e5 vegne av tiltakshaver i brev datert 29.10.2021. Klager anf\u00f8rer i det vesentlige at eierne er avhengige av b\u00e5t for \u00e5 kunne bruke eiendommen. Behovet for en b\u00e5tplass og en trygg adkomst til b\u00e5t er sv\u00e6rt viktige faktorer ved en sj\u00f8eiendom. Den klart beste l\u00f8sningen for \u00e5 etablere en trygg b\u00e5tplass p\u00e5 eiendommen er \u00e5 ha en slik l\u00f8sning med landgang og flytebrygge som eierne s\u00f8ker om. Eierne kan imidlertid v\u00e6re villig til \u00e5 korte ned p\u00e5 flytebryggen om dette er avgj\u00f8rende for dispensasjonssp\u00f8rsm\u00e5let. N\u00e5r det gjelder kaien i vest, viser klager til at denne ikke er til hinder for ferdsel. Tar man den bort, sitter man igjen med en glatt og farlig skr\u00e5bakke ned mot sj\u00f8en. Kaien blir ogs\u00e5 brukt av naboene ved behov, og den bidrar til \u00e5 gi omr\u00e5det et estetisk l\u00f8ft. Mange naboer har uttalt seg om saken. De synes m\u00e5ten kommunen har g\u00e5tt frem p\u00e5, er fortvilende. Flere har ogs\u00e5 gitt uttrykk for at de kan skrive til kommunen for \u00e5 st\u00f8tte eiernes sak. Klager understreker at det viktigste tiltaket for eierne er flytebryggen med landgang. Det er dette tiltaket som er n\u00f8dvendig for bruk av eiendommen. Flytebryggen med landgang er en stor fordel for eiendommen, samtidig som den ikke er til hinder for allmenheten eller skader milj\u00f8et. Tiltakene setter ikke hensynene bak bestemmelsene det er s\u00f8kt om dispensasjon fra, vesentlig til side. Klager ber om at kommunen revurderer sitt avslag p\u00e5 s\u00f8knaden om etterh\u00e5ndsgodkjenning. Bergen kommune ved Utvalg for milj\u00f8 og byutvikling behandlet klagen politisk 18.05.2022 og fattet f\u00f8lgende vedtak i sak 252/22: \u00ab1. Med hjemmel i fvl. \u00a7 33 oppheves fagetatens vedtak av 08.10.2021. 2. Med hjemmel i pbl. \u00a7 19-2 innvilges dispensasjon fra KPA 2018 \u00a7 3 Plankrav og KPA 2018 \u00a7 6,1,1 Byggegrense langs sj\u00f8. 3. S\u00f8knad om legalisering av utvidelse p\u00e5 av kai, flytebrygge p\u00e5 17 kvm og landgang p\u00e5 0.9 x 9 meter innvilges 4. Etter en samlet vurdering vil fordelene ved \u00e5 gi dispensasjon v\u00e6re klart st\u00f8rre enn ulempene. Verken hensynet bak bestemmelsene det dispenseres fra, eller hensynet til lovens form\u00e5lsbestemmelser, vil etter utvalg for milj\u00f8 og byutvikling syn, bli vesentlig tilsidesatt. Side: 3/7 5. Klagen tas til f\u00f8lge.\u00bb Vedtaket ble p\u00e5klaget av Statsforvalteren i Vestland i brev datert 09.06.2022. Klager viser til uttalelsen datert 28.09.2021, hvor det fremheves at strandsonen i omr\u00e5det er under sterkt press og s\u00e6rlig verdifull for friluftsliv og naturmangfold. Tiltaket som oms\u00f8kt vil bidra til en ytterligere nedbygging og privatisering av strandsonen. Klager hevder at eiernes behov for tilkomst med b\u00e5t er en privat interesse som ikke kan tillegges avgj\u00f8rende vekt \u2013 sett hen til de allmenne interessene som gj\u00f8r seg gjeldende i strandsonen generelt og p\u00e5 stedet. Bergen kommune behandlet klagen politisk 06.12.2022 i sak 455/22 og opprettholdt kommunens tidligere vedtak. Det har v\u00e6rt en del etterf\u00f8lgende korrespondanse i saken som ikke vil bli s\u00e6rskilt omtalt her. Vi viser til sakens dokumenter. Statsforvalterens vurdering Statsforvalteren legger til grunn at klager har klagerett og at klagefristen er overholdt, jf. forvaltningsloven (fvl.) kapittel VI og plan- og bygningsloven (pbl.) \u00a7 1-9. Ved behandling av klagen kan klageinstansen pr\u00f8ve alle sider av saken og ta hensyn til nye omstendigheter, jf. fvl. \u00a7 34 andre ledd. Klageinstansen kan selv treffe nytt vedtak i saken eller oppheve det og sende saken tilbake til kommunen for helt eller delvis ny behandling. Tiltakshaver har i e-post av bedt oss om \u00e5 ta kontakt med Statsforvalteren i Vestland, for \u00e5 avklare om saken skal sendes i retur til Bergen kommune. I lys av at Statsforvalteren i Vestland opprettholder sin klage, og at det er sakene om ulovlighetsoppf\u00f8lging Bergen kommune har \u00f8nsket \u00e5 f\u00e5 i retur, har vi ikke funnet det n\u00f8dvendig \u00e5 be om tilbakemelding fra kommunen. Avgrensning Statsforvalteren i Vestlands klage av 09.06.2022 gjelder \u00abutvalg for milj\u00f8 og byutvikling i Bergen kommune sitt vedtak i m\u00f8te 18.05.2022, sak 252,22\u00bb, og er s\u00e5ledes formulert slik at den kan omfatte b\u00e5de kaien(-e) og flytebryggen med landgang. Argumentasjonen i b\u00e5de uttalelsen og klagen retter seg derimot utelukkende mot flytebryggen med landgang. Vi valgte derfor \u00e5 sp\u00f8rre Statsforvalteren i Vestland om klagen ogs\u00e5 gjaldt kaien(-e) mot vest i e-post av 30.08.2023. Statsforvalteren i Vestland svarte f\u00f8lgende p\u00e5 v\u00e5r e-post samme dag: \u00abV\u00e5r klage er myntet p\u00e5 flytebrygge med landgang p\u00e5 gnr. 105/379. Ved fjerning av dette anlegget vil kaien kunne v\u00e6re avhjelpende mht. \u00e5 benytte naustet for oppbevaring/landligge av b\u00e5t\u00bb. I lys av klagers tilbakemelding tolker vi klagen slik at den utelukkende gjelder oms\u00f8kt flytebrygge med landgang. Vi finner det derfor hensiktsmessig \u00e5 avgrense v\u00e5r behandling til om vilk\u00e5rene for dispensasjon til etablering av oms\u00f8kt flytebrygge med landgang er oppfylt, jf. fvl. \u00a7 34 andre ledd andre punktum. V\u00e5r avgrensning inneb\u00e6rer at vi heller ikke ser grunn til \u00e5 g\u00e5 n\u00e6rmere inn p\u00e5 hvor omfattende kaianlegget kommunen har gitt tillatelse og dispensasjon til, er. Side: 4/7 S\u00f8knadsplikt og planstatus Etablering av flytebrygge med landgang krever tillatelse av kommunen etter pbl. \u00a7 20-2, jf. \u00a7 20-1 bokstav a. Kommunen skal gi tillatelse dersom tiltaket ikke er i strid med plan- og bygningslovgivningen, jf. pbl. \u00a7 21-4 f\u00f8rste ledd, og skal behandle s\u00f8knad om rammetillatelse n\u00e5r s\u00f8ker \u00f8nsker det, jf. pbl. \u00a7 21-4 tredje ledd. N\u00e5r saken gjelder s\u00f8knad om godkjenning av allerede oppf\u00f8rte tiltak, skal kommunen vurdere det oms\u00f8kte tiltaket som om det ikke var oppf\u00f8rt, jf. SOM-2011-1482.1 Eiendommen er i gjeldende kommuneplan, vedtatt 19.06.2019, avsatt til Fritidsbebyggelse - FB p\u00e5 land og Bruk og vern av sj\u00f8 og vassdrag i sj\u00f8. Den er vist med hensynssone Hensyn landskap (H550_1), funksjonell strandsone langs sj\u00f8, jf. kommuneplanen punkt 35.3, og hensynssone Hensyn naturmilj\u00f8 (H560_126), hvor naturmangfold skal veie tungt, jf. kommuneplanen punkt 35.4. Tiltaket krever dispensasjon Det fremg\u00e5r av kommuneplanen punkt 3.1 at \u00ab[t]iltak etter pbl. \u00a7 20-1 bokstav a, d, g, k og i\u00bb skal inng\u00e5 i reguleringsplan. Denne saken gjelder et tiltak etter pbl. \u00a7 20-1 bokstav a, og kommuneplanens plankrav gj\u00f8r seg derfor gjeldende. Oms\u00f8kt tiltak faller videre ikke inn under unntakene fra plankravet som f\u00f8lger av kommuneplanen punkt 3.2 og 3.3. Tiltaket krever derfor dispensasjon fra plankravet i kommuneplanen punkt 3.1. Innenfor 100-metersbeltet langs sj\u00f8en gjelder det i utgangspunktet et alminnelig byggeforbud, jf. pbl. \u00a7 1-8 andre ledd. Dette byggeforbudet gjelder s\u00e5 langt ikke annen byggegrense er fastsatt i plan, jf. pbl. \u00a7 1-8 tredje ledd. Etter kommuneplanen punkt 6.1.1 er minimumsgrensen for tiltak i omr\u00e5der avsatt til fritidsbebyggelse 25 meter fra sj\u00f8en. Siden oms\u00f8kt flytebrygge med landgang er s\u00f8kt oppf\u00f8rt i strandsonen, med tilknytning til land, krever tiltaket dispensasjon fra kommuneplanens byggegrense mot sj\u00f8, jf. punkt 6.1.1. Etter pbl. \u00a7 19-1 kan dispensasjon gis etter grunngitt s\u00f8knad. Dispensasjonsvilk\u00e5rene Vilk\u00e5rene for \u00e5 kunne gi dispensasjon fremg\u00e5r av pbl. \u00a7 19-2. S\u00f8knaden m\u00e5 vurderes opp mot de offentlige hensyn som skal ivaretas gjennom plan- og bygningsloven og den aktuelle planen, og spesielt hensynet til en forsvarlig og fornuftig areal- og ressursdisponering. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale og regionale interesser, blir vesentlig tilsidesatt. I tillegg m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene etter en samlet vurdering. N\u00e5r det gjelder dispensasjon fra byggeforbudet i strandsonen, har departementet uttalt f\u00f8lgende i forarbeidene til pbl. \u00a7 19-2, Ot.prp. nr. 32 (2007-2008) s. 243: \u00abDet er et nasjonalt m\u00e5l at strandsonen skal bevares som natur- og friluftsomr\u00e5de tilgjengelig for alle. Regjeringen \u00f8nsker en strengere og mer langsiktig strandsoneforvaltning. Det er derfor n\u00f8dvendig med en streng praksis ved behandlingen av dispensasjoner i 100-metersbeltet lands sj\u00f8en. Forbudet i \u00a7 1-8 mot bygging i 100-metersbeltet langs sj\u00f8en veier tungt. Det skal sv\u00e6rt mye til f\u00f8r dispensasjon kan gis til bygging her, spesielt i omr\u00e5der med stort utbyggingspress.\u00bb 1 https://www.sivilombudet.no/uttalelser/avvisning-av-etterhandssoknad-om-tiltak-pa-fremmed- grunn-privatrettslige-forhold/ Side: 5/7 Lovgiver har med dette gitt uttrykk for en sv\u00e6rt snever adgang til \u00e5 gi dispensasjon til deling og utbygging i strandsonen. Hensikten er \u00e5 unng\u00e5 en uheldig utvikling, hvor strandsonen bygges ned bit for bit og bygge- og deleforbudet gradvis blir uthulet. Istedenfor skal utbygging skje gjennom planprosesser. Slike prosesser sikrer bred medvirkning og demokratisk forankrede beslutninger, hvor blant annet sektormyndighetene har mulighet til \u00e5 fremsette innsigelse, jf. SOM-2019-4028.2 I de statlige planretningslinjene for differensiert forvaltning av strandsonen er Bergen kommune plassert i sone to.3 Dispensasjoner skal her s\u00e6rlig unng\u00e5s i sentrale omr\u00e5der der presset p\u00e5 arealene er stort, jf. retningslinjene pkt. 9.1. Statsforvalteren vil presisere at det f\u00f8lger av planretningslinjene punkt 6 at avklaring av arealbruk i strandsonen skal skje gjennom planlegging, og ikke gjennom enkeltvise dispensasjoner. Vurdering av dispensasjon fra kommuneplanens byggegrense mot sj\u00f8 Det f\u00f8rste sp\u00f8rsm\u00e5let Statsforvalteren vil ta stilling til, er om hensynene bak kommuneplanens byggeforbud i strandsonen blir vesentlig tilsidesatt av oms\u00f8kt flytebrygge med landgang. Form\u00e5let med byggeforbudet i strandsonen er \u00e5 sikre allmenheten adgang til strandsonen, samt \u00e5 ivareta andre allmenne interesser, slik som natur- og kulturmilj\u00f8, friluftsliv og landskap, jf. pbl. \u00a7 1-8 f\u00f8rste ledd. De samme hensynene vil gj\u00f8re seg gjeldende hvor byggegrensen er fastsatt konkret i kommuneplan, selv om en planbestemt byggegrense kan ivareta andre hensyn, og gi grunnlag for en annen vekting, enn det generelle byggeforbudet, jf. SOM-2018-4012.4 I omr\u00e5der avsatt til fritidsbebyggelse har kommunen konkret satt byggegrensen til 25 meter. Med dette har kommunen gitt uttrykk for at man ogs\u00e5 i omr\u00e5der hvor kommuneplanen avsetter areal til fritidsbebyggelse, \u00f8nsker \u00e5 ha en tiltaksfri sone langsmed land av hensyn til allmennheten. Eiendommen denne saken gjelder, ligger ved R\u00f8ytepollen. Denne viken har et noe utbygd preg, med flere naust og bryggeanlegg. Samtidig har omr\u00e5det betydelige landskaps- og naturverdier, noe som fremg\u00e5r klart av b\u00e5de flyfoto og bildene vedlagt saken. Vi peker ellers p\u00e5 at eiendommen b\u00e5de er vist med hensynssone Hensyn landskap og Hensyn naturmilj\u00f8 p\u00e5 plankartet. For slike omr\u00e5der f\u00f8lger det av kommuneplanen at hensynet til naturmangfold skal veie tungt, jf. punkt 35.4, og at \u00ab[t]iltak skal plasseres og utformes slik at forvaltningsm\u00e5let for strandsonen ikke p\u00e5virkes negativt\u00bb, jf. punkt 35.3. 2 https://www.sivilombudet.no/uttalelser/dispensasjoner-i-strandsonen-mandal-lindesnes- kommune/ 3 https://www.regjeringen.no/no/dokumenter/statlige-planretningslinjer-for-differensiert-forvaltning- av-strandsonen-langs-sjoen/id2850282/ 4 https://www.sivilombudet.no/uttalelser/manglende-soknad-om-dispensasjon-fra- kommuneplanens-byggegrense-i-strandsonen/ Side: 6/7 Ved \u00e5 etabler oms\u00f8kt flytebrygge med landgang vil viken, slik Bymilj\u00f8etaten peker p\u00e5 i notatet datert 05.10.2021, bli mer privatisert og lukket. Det vil samtidig fortsatt v\u00e6re \u00abgod plass for andre til \u00e5 komme inn og ut av R\u00f8ytepollen i b\u00e5t\u00bb, jf. Utvalg for milj\u00f8 og byutvikling sin begrunnelse for vedtaket av 18.05.2022. Tiltaket vil alts\u00e5 ikke v\u00e6re noen vesentlig fysisk barriere for ferdsel inn og ut av R\u00f8ytepollen. Men ved \u00e5 etablere et slikt forholdsvis omfattende teknisk inngrep i strandsonen ved inngangen til viken, bidrar samtidig tiltaket til \u00e5 gi omr\u00e5det et mer privat preg, som igjen kan f\u00f8re til at allmennheten vegrer seg fra \u00e5 ferdes her. Det skal lite til for \u00e5 konstatere vesentlig tilsidesettelse av hensynene bak byggeforbudet dersom et tiltak skaper en psykisk barriere for allmenhetens ferdselsmuligheter, jf. SOM-2019-4028. At tiltaket bidrar til at viken fremst\u00e5r klart mer lukket, gj\u00f8r at ogs\u00e5 landskapsverdiene p\u00e5 stedet blir tilsidesatt av tiltaket. Statsforvalteren finner etter dette at oms\u00f8kt tiltak vil tilsidesette hensynene bak kommuneplanens byggegrense mot sj\u00f8, og at det er betydelige ulemper knyttet til \u00e5 gi dispensasjon fra byggeforbudet. Sp\u00f8rsm\u00e5let blir p\u00e5 denne bakgrunn om fordelene ved dispensasjon fra byggeforbudet er klart st\u00f8rre enn ulempene det er vist til ovenfor. De fordelene som er relevante i denne vurderingen, m\u00e5 ha sammenheng med de hensynene plan- og bygningsloven er ment \u00e5 ivareta. Dette inneb\u00e6rer at det f\u00f8rst og fremst er areal- og ressursdisponeringshensyn som er relevante i interesseavveiningen, jf. SOM-2019-4028. Det f\u00f8lger av ordlyden at fordelene det er vist til, m\u00e5 ha stor vekt for at vilk\u00e5ret skal v\u00e6re oppfylt, jf. SOM-2015- 3269.5 Flytebryggen med landgang som det er s\u00f8kt om, er samlet sett et omfattende tiltak i strandsonen. Tiltaket er plassert i en forholdsvis trang vik, hvor det etter kommuneplanen gjelder et byggeforbud. Ved \u00e5 gi dispensasjon til oms\u00f8kt tiltak \u00e5pnes det for et omfattende privatiserende tiltak p\u00e5 et sted som etter kommuneplanen skal holdes fri for utbygging, og som er vist med hensynssoner som tilsier at stedet har klare landskaps- og naturverdier. Statsforvalteren er enig med Bymilj\u00f8etaten i at dette er et tiltak av vesentlig st\u00f8rrelse, og at det at flytebryggen med landgang \u00abm\u00e5 v\u00e6re s\u00e5pass lang for \u00e5 n\u00e5 dypt nok vann til \u00e5 kunne fungere som en b\u00e5toppstillingsplass, tilsier at det ikke er en egnet plassering\u00bb, jf. notat datert 05.10.2021. Selv om oms\u00f8kt tiltak er et gode for tiltakshaver, er alts\u00e5 v\u00e5r oppfatning at det ikke gir en god areal- og ressursdisponering i omr\u00e5det i lys av de f\u00f8ringene som er lagt i kommuneplanen. Vi kan derfor ikke se at det i saken her er vist til forhold som gj\u00f8r at fordelene ved dispensasjon er \u00abklart st\u00f8rre enn ulempene\u00bb, jf. pbl. \u00a7 19-2 andre ledd. Vilk\u00e5ret om at fordelene ved dispensasjon m\u00e5 v\u00e6re klart st\u00f8rre enn ulempene, er med dette ikke oppfylt. Det kan derfor ikke gis dispensasjon til etablering av oms\u00f8kt flytebrygge med landgang i denne saken. Statsforvalteren omgj\u00f8r p\u00e5 denne bakgrunn vedtaket om tillatelse og dispensasjon til avslag s\u00e5 langt det er p\u00e5klaget, jf. pbl. \u00a7 19-2 andre ledd. Vedtak: Statsforvalteren gj\u00f8r om kommunens vedtak av 18.05.2022 til avslag s\u00e5 langt det er p\u00e5klaget. Det blir ikke gitt dispensasjon og tillatelse til etablering av flytebrygge p\u00e5 17 m2 og landgang p\u00e5 0,9 x 9 meter p\u00e5 eiendommen gnr. 105 bnr. 379 i Bergen kommune, slik det er s\u00f8kt om. Statsforvalteren stadfester for \u00f8vrig kommunens vedtak. 5 https://www.sivilombudet.no/uttalelser/dispensasjon-fra-regler-om-gesimshoyde-og- utnyttelsesgrad-i-reguleringsplan/ Side: 7/7 Klagen tas til f\u00f8lge. Vedtaket kan ikke p\u00e5klages til overordnet forvaltningsorgan, jf. fvl. \u00a7 28. Svein Undheim (e.f.) Knut Ragnar Sletteb\u00f8 juridisk seniorr\u00e5dgiver juridisk r\u00e5dgiver Dokumentet er elektronisk godkjent Kopi til: Statsforvaltaren i Vestland Nj\u00f8savegen 2 6863 LEIKANGER LUND OG LAASTAD ARKITEKTER AS Strandgaten 201 5004 BERGEN HARRIS ADVOKATFIRMA AS AVD BERGEN Postboks 4115 Sandviken 5835 BERGEN Terje R\u00f8d Rekdalsveien 120 5151 STRAUMSGREND "
}