{
  "dokument_id": "1eff517e-eeb0-53fe-b721-e150df995c75",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 27112024, Sak 465/24, H\u00f8ringsuttalelse \u2013 kommuneplanens arealdel 2024-2036 - Ask\u00f8y kommune",
  "url": "https://bergen.kommune.no/politikere-utvalg/api/fil/bk360/11630745/Innstilling-vedtak-Horingsuttalelse-kommuneplanens-arealdel-2024-2036-Askoy-kommune",
  "tekst": "H\u00f8ringsuttalelse \u2013 kommuneplanens arealdel 2024-2036 - Ask\u00f8y kommune Bergen bystyre behandlet saken i m\u00f8tet 27.11.2024 sak 465/24 og fattet f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring og offentlig ettersyn \u2013 kommuneplanens arealdel 2024-2026 \u2013 Ask\u00f8y kommune\u00bb slik den fremkommer av byr\u00e5dets forslag. Bergen bystyres behandling F\u00f8lgende representanter tok ordet: Kathrine Algr\u00f8y Dahle (A), Mailiss Solheim-\u00c5kerblom (R), Joel Ysteb\u00f8 (KrF). Forslag fremsatt i bystyret: Kathrine Algr\u00f8y Dahle (A) fremsatte p\u00e5 vegne av A, MDG og R f\u00f8lgende alternative forslag: Bergen kommune avgir f\u00f8lgende h\u00f8ringsuttalelse til \u00abH\u00f8ring og offentlig ettersyn \u2013 kommuneplanens arealdel 2024-2026 \u2013 Ask\u00f8y kommune\u00bb: Bergen kommune takker for oversending av et godt gjennomarbeidet planforslag til uttalelse. Forslag til rullering av arealdelen bygger p\u00e5 et omfattende kunnskapsgrunnlag som ligger ved saken. Bergen kommune er positiv til at planforslaget legger opp til en ny senterstruktur. Dette tydeliggj\u00f8r kommunens ambisjoner om \u00e5 utvikle levende lokalsamfunn p\u00e5 \u00f8yen gjennom kompakt og tett stedsutvikling, noe som vurderes \u00e5 v\u00e6re bra b\u00e5de i et klima- og folkehelseperspektiv. Grepet med kompakt utbygging i sentre og vekstsoner vil gj\u00f8re det lettere \u00e5 n\u00e5 daglige gj\u00f8rem\u00e5l til fots eller sykkel og bidrar samtidig til sosiale m\u00f8ter. For \u00e5 forsterke denne positive effekten, b\u00f8r desentraliserte, kommunale tjenester ogs\u00e5 lokaliseres p\u00e5 n\u00e6rsentrene. En tydelig senterstruktur bidrar dermed til \u00e5 n\u00e5 m\u00e5let om reduksjon i personbiltrafikk og im\u00f8tekommer de forpliktelser som er nedfelt i byvekstavtalen for Bergensomr\u00e5det 2019 \u2013 2029. Ask\u00f8y kommune har sluttet seg til at klimagassutslipp, k\u00f8, luftforurensing og st\u00f8y skal reduseres gjennom effektiv arealbruk og veksten i persontrafikk skal tas med kollektivtrafikk, sykling og gange. I dag utl\u00f8ser arbeidspendlingen fra Ask\u00f8y til Bergen mye privatbiltrafikk. Bergen kommune er opptatt av at mest mulig av persontransporten til Bergen baserer seg p\u00e5 milj\u00f8vennlige reisem\u00e5ter som buss og b\u00e5t. Derfor er Bergen kommune glad for at hovedtyngden av ny vekst og utvikling skal skje s\u00f8r p\u00e5 \u00f8yen i en vekstsone ved kommunesenteret der kollektivdekningen er best. Bergen kommune er ogs\u00e5 positiv til andre tiltak som gj\u00f8r det lettere \u00e5 bruke kollektive l\u00f8sninger fremfor bil for reisende til Bergen. Innfartsparkering og et fremtidig stoppested for b\u00e5tforbindelsen mellom Ask\u00f8y og Bergen vil kunne bidra til det. Bergen kommune har lagt merke til at Ask\u00f8y \u00f8nsker \u00e5 avsette et stort areal s\u00f8rvest i kommunen til havneanlegget \u00abKildn\u00bb for st\u00f8rre passasjer- og cruiseskip. Bergen kommune er negativ til disse planene. 2 Skal vi klare \u00e5 hindre de verste konsekvensene av klimaendringene, m\u00e5 v b\u00e5de kutte utslipp og ta vare p\u00e5 natur. Bergen kommune mener derfor at Ask\u00f8y kommune b\u00f8r sette seg m\u00e5l om \u00e5 bli arealn\u00f8ytral, slik at man hindrer nedbygging av mer natur. Samtidig b\u00f8r strandsonen sikres strengere vern for \u00e5 bevare natur og sikre allemannsretten. Tidligere i \u00e5r var forslag til endringer i plan- og bygningsloven og kart- og planforskriften p\u00e5 h\u00f8ring. Forslaget inneb\u00e6rar at kommuner i arealplan skal kunne gi planbestemmelser om at det i et utbyggingsomr\u00e5de skal benyttes borettslag som organisasjonsform, at en andel av boligene skal v\u00e6re utleieboliger, herunder utleieboliger spesifisert som kommunalt disponerte eller eide boliger, eller at en andel boliger skal tilbys med nye boligkj\u00f8psmodeller med markedsbaserte betingelser som leie-til-eie og/eller deleie. Hvis denne lov- og forskriftsendringen vedtas, mener Bergen kommune at Ask\u00f8y kommune b\u00f8r bruke dette handlingsrommet til \u00e5 satse p\u00e5 sosial boligbygging i sitt arbeid med ny KPA. Bergen kommune har ingen videre vesentlige merknader til planforslaget til ny arealdel til kommuneplanen for Ask\u00f8y kommune og \u00f8nsker lykke til med det videre planarbeidet.\u00bb Joel Ysteb\u00f8 (KrF) fremsatte p\u00e5 vegne av KrF f\u00f8lgende alternative forslag: Bergen kommune avgir h\u00f8ringsuttalelse til \u00abH\u00f8ring og offentlig ettersyn \u2013 kommuneplanens arealdel 2024-2026 \u2013 Ask\u00f8y kommune\u00bb slik den fremkommer av byr\u00e5dets forslag med f\u00f8lgende endring: Alternativt avsnitt 4 under byr\u00e5dets vurdering: \u201cBergen kommune merker seg at Ask\u00f8y \u00f8nsker \u00e5 sette av areal til ny cruiseskipshavn \u201cKildn\u201d. Bergen er destinasjon for mange cruiseturister, og har i dag som havneier mulighet til \u00e5 stille krav til cruisen\u00e6ringen. Dersom havnen realiseres er det viktig at det en har tett samarbeid og dialog for \u00e5 sikre en b\u00e6rekraftig cruiseturisme i Bergen og bergensregionen. Votering: Alternativt forslag fra KrF fremsatt av Joel Ysteb\u00f8 (KrF), fikk 2 stemmer (KrF), og var dermed falt. Alternativt forslag fra A, MDG og R fremsatt av Kathrine Algr\u00f8y Dahle (A), fikk 30 stemmer (A, SV, MDG, V, R), og var dermed falt. Innstillingen ble vedtatt med 37 stemmer (H, FrP, BL, INP, KrF, Sp, PP). Utvalg for milj\u00f8 og byutvikling behandlet saken i m\u00f8tet 14.11.2024 sak 388/24 og avga f\u00f8lgende innstilling: Utvalgets innstilling og bystyrets vedtak er likelydende. Byr\u00e5det behandlet saken i m\u00f8tet 31.10.2024 sak 316/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende. 2 "
}