{
  "dokument_id": "38751173-d619-5a2e-a044-1548ead29c20",
  "doc_type": "case_presentation",
  "kommune": 4601,
  "tittel": "Statusmelding 2023 for Allmennlegetjenesten, Bergen legevakt, Milj\u00f8rettet  helsevern, Frisklivssentralen, Smittevernkontoret, Senter for migrasjonshelse og Fengselshelsetjenesten ",
  "url": "https://bergen.kommune.no/politikere-utvalg/api/fil/bk360/10121385/Framstilling-Statusmelding-2023-for-Allmennlegetjenesten-Bergen-legevakt-Miljorettet-helsevern-Frisklivssentralen-Smittevernkontoret-Senter-for-migrasjonshelse-og-Fengselshelsetjenesten-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/281923-7 Statusmelding 2023 for allmennlegetjenesten, Bergen legevakt, Milj\u00f8rettet helsevern, Frisklivssentralen, Smittevernkontoret, Senter for migrasjons- helse og Fengselshelsetjenesten Hva saken gjelder: Meldingen gir en orientering til bystyret om status for allmennlegetjenesten, Bergen legevakt, Milj\u00f8rettet helsevern, Frisklivssentralen, Smittevernkontoret, Senter for migrasjonshelse og Fengselshelsetjenesten for \u00e5ret 2023. Meldingen beskriver viktig arbeid, sentrale utviklingstrekk og status for \u00e5ret som gikk. I tillegg besvares flertallsmerknader fra Bergen bystyre sin behandling av Statusmelding 2022. Byr\u00e5dets vurdering og anbefaling/konklusjon: I 2023 er det lagt ned en omfattende innsats i allmennlegetjenesten, Bergen legevakt, Milj\u00f8rettet helsevern, Frisklivssentralen, Smittevernkontoret, Senter for migrasjonshelse og Fengselshelsetjenesten. Tjenestene jobber for at innbyggerne i Bergen skal f\u00e5 helsehjelp og trygghet n\u00e5r de trenger det. Byr\u00e5det har som ambisjon at alle byens innbyggere skal ha en fast allmennlege \u00e5 g\u00e5 til, og at kapasiteten er stor nok til at man ogs\u00e5 kan bytte lege. Legevakten skal v\u00e6re tilgjengelig og ta imot pasienter som trenger \u00f8yeblikkelig hjelp ved akutt sykdom eller skade. For \u00e5 sikre god kapasitet og dekning i fastlegeordningen, er det helt avgj\u00f8rende \u00e5 rekruttere og beholde flere fastleger. I Handlings- og \u00f8konomiplan (H\u00d8P) 2021-2024 vedtok bystyret en lokal tiltakspakke med en budsjettramme p\u00e5 5.020 mill. som skal gi bedre rammebetingelser for fastlegene, og gj\u00f8re det enklere \u00e5 starte opp egen fastlegepraksis eller overta en allerede opparbeidet praksis. Budsjettet ble styrket til 15 millioner for 2022. Den lokale tiltakspakken har gitt Bergen kommune et sett med differensierte virkemidler for \u00e5 rekruttere og beholde fastleger i ulik livssituasjon og med ulike behov. Byr\u00e5det ser at situasjonen i fastlegeordningen har stabilisert seg og at tiltak p\u00e5 lokalt og nasjonalt niv\u00e5 ser ut til \u00e5 gi noe effekt. I l\u00f8pet av 2023 har det blitt tre flere fastlegehjemler i Bergen kommune, som gir utsikter for mer tilgjengelige fastlegetjenester for innbyggerne i tiden fremover. Legevakten har som mange andre tjenester utfordringer med \u00e5 rekruttere fagpersonell. Det er spesielt i legevaktsentralen at disse utfordringene viser seg. Legevakten jobber kontinuerlig med \u00e5 rekruttere flere sykepleiere, slik at det nasjonale m\u00e5let om \u00e5 normalt kunne besvare 80 % av alle henvendelser innen to minutter, kan n\u00e5s. Utfordringene med \u00e5 n\u00e5 m\u00e5let har h\u00f8y oppmerksomhet hos legevaktledelsen og det blir jobbet med ytterligere tiltak rettet mot legevaktsentralen. 1 Fengselshelsetjenesten drives av Bergen kommune med s\u00e6rskilt tilskudd fra staten. Byr\u00e5det merker seg at behovene for innsatte i Bergen over tid har endret seg og at mange har et st\u00f8rre behov for helse- og omsorgtjenester enn tidligere. Det s\u00e6rskilte statlige tilskuddet som skal finansiere denne tjenesten, er n\u00e5 for lite til \u00e5 dekke innsattes behov for n\u00f8dvendige helse- og omsorgstjenester og kommunen har v\u00e6rt n\u00f8dt til \u00e5 ta midler fra andre omr\u00e5der for \u00e5 sikre gode nok helse- og omsorgstjenester til innsatte. Kommunens supplement til det statlige tilskuddet \u00f8ker fra \u00e5r til \u00e5r. I 2023 har kommunen supplert tilskuddet med 2,7 millioner kr. Byr\u00e5det vil ta denne problemstillingen opp med Helse- og omsorgsdepartementet. De siste \u00e5rene har Norge som andre land, opplevd en \u00f8kende str\u00f8m av flyktninger fra Ukraina som f\u00f8lge av Russlands invasjon i 2022. I 2023 har kommunen tatt imot et stort antall flyktninger og tilbudt n\u00f8dvendig helsetjenester. Flyktninger som kommer til Bergen, har flere og mer sammensatte helseutfordringer sammenlignet med tidligere. Det viser seg ved et betraktelig \u00f8kt antall pasientkontakter hos Senter for migrasjonshelse. Begrunnelse for framleggelse til bystyret: Meldingen legges frem for bystyret med hjemmel i byr\u00e5dets fullmakter, vedtatt av Bergen bystyre i sak 378-20 i m\u00f8te 16. desember 2020, \u00a7 2.7 pkt. a og c. Byr\u00e5det skal jevnlig informere og rapportere til bystyrets organer om: a) sitt arbeid innenfor de omr\u00e5der hvor byr\u00e5det er delegert beslutningsmyndighet og c) oppn\u00e5dde resultater og avvik p\u00e5 m\u00e5l, strategier og tjenesteproduksjon. Byr\u00e5det innstiller til bystyret \u00e5 fatte f\u00f8lgende vedtak: Bystyret tar \u00abStatusrapport for allmennlegetjenesten, Bergen legevakt, Milj\u00f8rettet helsevern, Smittevernkontoret, Frisklivssentralen, Senter for migrasjonshelse og Fengselshelse- tjenesten 2023\u00bb til orientering. Dato: 7. mai 2024 Christine B. Meyer Byr\u00e5dsleder Dokumentet er godkjent elektronisk. 2 Innhold 1. Viktig arbeid i tjenestene i 2023 (jfr. \u00a7 2-7 a i byr\u00e5dets fullmakter) .......................................4 1.1 Allmennlegetjenesten ......................................................................................................4 1.1.2 Utviklingsarbeid ........................................................................................................5 1.2 Bergen legevakt ..............................................................................................................5 1.2.1 Legevakten p\u00e5 Helsehuset .......................................................................................6 1.2.2 Legevaktsentral ........................................................................................................6 1.2.3 Legebil ......................................................................................................................6 1.2.4 Livskrisehjelpen ........................................................................................................7 1.2.5 Sykehjemslegevakten...............................................................................................7 1.2.6 Voldtektsmottaket .....................................................................................................7 1.3 Milj\u00f8rettet helsevern fremmer helse i befolkningen.........................................................7 1.3.1 Utviklingsarbeid ........................................................................................................8 1.4 Frisklivssentralen ............................................................................................................8 1.4.1 Aktiviteter ..................................................................................................................8 1.5 Smittevernkontoret ..........................................................................................................9 1.5.1 Tuberkulosekontroll og smittesporing .......................................................................9 1.5.2 Vaksinering og vaksineforsyning ..............................................................................9 1.6 Senter for Migrasjonshelse ...........................................................................................10 1.6.1 Tilskuddss\u00f8knader .................................................................................................11 1.7 Fengselshelsetjenesten ................................................................................................11 1.7.1 Finansiering av fengselshelsetjenesten..................................................................12 2 Bemanning i tjenestene .......................................................................................................12 2.1 Utfordringsbildet ............................................................................................................12 2.1.2 Mentor ....................................................................................................................12 2.1.3 \u00abEn bra dag p\u00e5 jobb\u00bb .............................................................................................12 2.1.4. Heltidskultur ...........................................................................................................12 3 Avvik og u\u00f8nskede hendelser..............................................................................................13 Svar p\u00e5 vedtak og merknader (jfr. \u00a72-7 d) ..............................................................................15 3 Saksframstilling 1. Viktig arbeid i tjenestene i 2023 (jfr. \u00a7 2-7 a i byr\u00e5dets fullmakter) 1.1 Allmennlegetjenesten Allmennlegetjenesten utgj\u00f8r et viktig fundament i kommunens helse- og omsorgstjenester. Fastlegenes generalistkompetanse er grunnlaget for at flere og mer avanserte oppgaver kan l\u00f8ses n\u00e6r der folk bor. En av de store styrkene ved fastlegeordningen er at fastlegen f\u00f8lger pasientene over lengre tid og kan forebygge forverring av helsetilstand og innleggelse i sykehus. Fastlegeordningen i Bergen kommune hadde per desember 2023 en kapasitet p\u00e5 til sammen 296 561 listeplasser, fordelt p\u00e5 259 fastlegehjemler, tre fastlegehjemler mer enn i 2022. I fem av de 259 fastlegehjemlene er det ikke fast lege. Hjemlene betjenes av vikarer. Til sammenligning var det ni fastlegehjemler som var betjent av vikarer i 2022. Det var 0 ledige listeplasser ved utgangen av 2023. Fastlegenes listest\u00f8rrelse varierte mellom 250 og 2100 pasienter, avhengig av stillingsprosent. Gjennomsnittlig lengde p\u00e5 listene var 1141 pasienter. For \u00e5 sikre god kapasitet og dekning i fastlegeordningen er det helt avgj\u00f8rende \u00e5 rekruttere og beholde flere fastleger. I Handlings- og \u00f8konomiplan (H\u00d8P) 2021-2024 vedtok bystyret en lokal tiltakspakke med en budsjettramme p\u00e5 5.020 mill. som skal gi bedre rammebetingelser for fastlegene, og gj\u00f8re det enklere \u00e5 starte opp egen fastlegepraksis eller overta en allerede opparbeidet praksis. Budsjettet ble styrket til 15 millioner for 2022. 1.1.1 \u00c5rlig evaluering av tiltakspakken Tiltakene for \u00e5 rekruttere og beholde fastleger i Bergen kommunen evalueres \u00e5rlig i samarbeid med de tillitsvalgte fastlegene. Enhet for allmennmedisin gj\u00f8r fortl\u00f8pende vurderinger knyttet til fastlegesituasjonen. Dersom det viser seg \u00e5 v\u00e6re hensiktsmessig eller n\u00f8dvendig, justeres tiltakene som et resultat av dette. I desember 2023 startet arbeidet med \u00e5 evaluere tiltakspakken i samarbeid med de tillitsvalgte fastlegene. Tiltakspakken er i all hovedsak vurdert som treffsikker, og samlet gir tiltakene Bergen kommune et sett med differensierte virkemidler for \u00e5 rekruttere og beholde fastleger i ulik livssituasjon og med ulike behov. Noen sentrale virkninger av tiltakspakken i 2023: - Flere eksisterende legekontor har blitt utvidet. St\u00f8rre flerlegekontor rekrutterer bedre enn mindre legekontorer og solopraksiser. - Overtakelse av seks vanskelig omsettbare hjemler. Noen av disse hjemlene har st\u00e5tt ledige i to-tre \u00e5r. - Antall ledige hjemler har blitt redusert fra ca. 20 til ca. 15. Alle ledig hjemler betjenes av den som har sagt opp den ledige hjemmelen eller av vikarer, i de tilfeller det tar tid \u00e5 f\u00e5 solgt hjemmelen. - Flere nye fastleger \u00f8nsker \u00e5 pr\u00f8ve seg i fastl\u00f8nnet stilling, slik at de er sikret inntekt mens de pr\u00f8ver ut en fastlegejobb. Dette har resultert i overtakelse av hjemmel. 4 1.1.2 Utviklingsarbeid \u2022 Bergen kommune sammen med Helse Vest piloterer innf\u00f8ring av Pasientens Legemiddelliste (PLL) i perioden 2020-2023. PLL er et nasjonalt prosjekt som skal bidra til bedre pasientsikkerhet og kvalitet i pasientbehandling, ved at leger og annet helsepersonell har tilgang til en felles liste som viser pasientens legemiddelinformasjon. I prosjektet deltar fastleger, pleie- og omsorgstjenester, sykehus og avtalespesialister. Ved utgangen av 2023 er en i gang med PLL b\u00e5de i sykehus, sykehjem og hos fastleger, og ca. 2/3 av fastlegene i Bergen kan sende og oppdatere PLL. I tillegg til \u00e5 \u00f8ke pasientsikkerheten, vil helsepersonell bruke mindre tid p\u00e5 \u00e5 hente frem legemiddelinformasjon med PLL. Prosjektet avsluttes i f\u00f8rste kvartal 2024, men innf\u00f8ringen av PLL vil fortsette i samarbeid med sykehus og DigiVestland. \u2022 Prosjektet FRONESIS jobber med \u00e5 f\u00e5 flere praksisplasser og bedre veiledning for medisinstudenter p\u00e5 fastlegekontorene. Prosjektet skal bidra til at medisinutdanningene i Norge har et tilstrekkelig antall praksisplasser av god kvalitet og med kompetente praksisveiledere ved fastlegekontorene. Den overordnede hensikten er \u00e5 utdanne kompetente leger til fastlegeordningen. 1.2 Bergen legevakt Kommunen er p\u00e5lagt \u00e5 s\u00f8rge for n\u00f8dvendig helsehjelp ved akutt sykdom og skade til alle som bor og oppholder seg i kommunen. Tjenesten skal oppfylle kravene i akuttmedisinforskriften, og andre krav i lov og forskrifter. Bergen legevakt tar imot pasienter som trenger \u00f8yeblikkelig hjelp ved akutt sykdom eller skader. Legevakten har et bredt tjenestetilbud best\u00e5ende av allmennlegevakt, legevaktsentral og spesialtilbud som Livskrisehjelpen, Voldtektsmottak og Sykehjemslegevakten p\u00e5 Helsehuset i Solheimsviken. Det er ogs\u00e5 legevaktstasjoner i \u00c5sane, Fana og Loddefjord. Bydelslegevaktene er bemannet med fastleger med vaktplikt, og har \u00e5pent p\u00e5 kveldstid i ukedagene og mellom kl.12-18 i helg og h\u00f8ytider. I 2023 har det v\u00e6rt gjennomf\u00f8rt en forvaltningsrevisjon av legevakten. Form\u00e5let har v\u00e6rt \u00e5 unders\u00f8ke om Bergen legevakt er organisert p\u00e5 en hensiktsmessig m\u00e5te for \u00e5 sikre befolkningen et forsvarlig tilbud om \u00f8yeblikkelig hjelp, samt om Bergen kommune har en tilfredsstillende internkontroll med tjenesten. Det har ogs\u00e5 v\u00e6rt et form\u00e5l \u00e5 unders\u00f8ke om Bergen kommune har tilfredsstillende system og rutiner for \u00e5 forebygge og h\u00e5ndtere vold og trusler mot ansatte ved legevakten. Funn, konklusjoner og anbefalte tiltak i rapporten samsvarer med kommunenes egen kunnskap og kvalitets- og utviklingsarbeid som p\u00e5g\u00e5r ved Bergen Legevakt. Byr\u00e5det vil p\u00e5se at det systematiske og m\u00e5lrettede kvalitetsarbeidet fortsetter og videreutvikles i tr\u00e5d med de anbefalingene som rapporten presenterer. M\u00e5let er at Bergen legevakt p\u00e5 best mulig m\u00e5te skal sikre innbyggernes behov for \u00f8yeblikkelig hjelp som ikke kan ivaretas av fastlegen. FLYT- er utviklingsprosjekt gjennomf\u00f8rt i 2022-2023, med form\u00e5l om \u00e5 bedre tjenestetilbudet ved Bergen legevakt gjennom bedre pasientforl\u00f8p. Det er arbeidet med en rekke omr\u00e5der i prosjektet, slik som tilgjengelighet i legevaktsentralen, pasientflyt, arealer, samt innf\u00f8ring og vurdering av tekniske l\u00f8sninger. En del tiltak er allerede iverksatt og m\u00e5let er \u00e5 f\u00e5 enda flere forbedringstiltak p\u00e5 plass i tiden som kommer. 5 1.2.1 Legevakten p\u00e5 Helsehuset Bergen legevakt best\u00e5r av daglegevakt med fast ansatte leger p\u00e5 hverdager p\u00e5 dagtid. I tillegg driftes allmennlegevakt kveld, natt og helg med fastleger som har vaktplikt, og et betydelig antall leger som deltar frivillig i legevaktordningen. Legevakten er samlokalisert med Helse Bergen sin skadepoliklinikk. I 2023 var det 100 408 stedlige konsultasjoner p\u00e5 Bergen legevakt, inkludert bydelslegevaktene 1.2.2 Legevaktsentral Bergen legevakt er en del av den nasjonale ordningen \u201cRing f\u00f8rst\u201d, hvor pasienter ringer f\u00f8r de kommer p\u00e5 legevakten. Tall fra Bergen legevakt viser at legevaktsentralen mottok 164 409 samtaler i 2023. Det er en svak nedgang fra 2022, hvor legevaktsentralen mottok 171 81 samtaler. Akuttmedisinforskriften setter krav til at legevaktsentralen skal innrette systemet for mottak av telefonhenvendelser, slik at 80 prosent av alle henvendelser til 116 117 normalt kan besvares innen to minutter. Kravet til svartid skal sikre god kvalitet og service i legevaktsentralen, samt at befolkningen skal v\u00e6re trygge p\u00e5 at de f\u00e5r god hjelp i akutte situasjoner. Bergen Legevakt er ikke i m\u00e5l med \u00e5 n\u00e5 kravet om svartid p\u00e5 sentralen, men har hatt en forbedring i svarprosent fra 40% i 2022, til 48% i 2023. Til sammenligning har Oslo legevakt et snitt for svartid p\u00e5 43%, Trondheim legevakt p\u00e5 34% og Stavanger legevakt p\u00e5 52% i 2023. Nasjonalt snitt for svartid i legevaktsentraler ligger p\u00e5 63% i 2023 Svartid 116117. Legevakten jobber kontinuerlig med utvidelse av kompetanse og rekruttering av sykepleiere til legevaktsentralen. Det jobbes ogs\u00e5 med \u00e5 flytte legevaktsentralen internt p\u00e5 Helsehuset, slik at antall operat\u00f8rer kan \u00f8kes fra syv til ti. Disse arealene er planlagt tatt i bruk i l\u00f8pet av 2024. P\u00e5 kommunens nettside Bergen kommune - Legevakt er det under overskriften \u00abDersom du ikke kan ringe - Informasjon til h\u00f8rselshemmede\u00bb lagt ut informasjon om hvordan h\u00f8rselshemmede og d\u00f8ve innbyggere skal g\u00e5 fram for \u00e5 f\u00e5 kontakt med legevakten. Legevakten gir r\u00e5d og veiledning p\u00e5 telefon om egenomsorg til pasienter hvor det ikke er n\u00f8dvendig \u00e5 komme inn til legevakten. Resultatet er bedre oversikt over de som m\u00f8ter opp p\u00e5 legevakten, bedre utnyttelse av de lokale legevaktene og kortere ventetid f\u00f8r de kommer inn til legene. 1.2.3 Legebil Legebil er del av en nasjonal ordning forankret i akuttmedisinforskriften. N\u00e5r det er behov for sykebes\u00f8k eller utrykning av lege til akutt syke eller skadde, skjer dette fra Bergen legevakt med legebil. Legebiltjenesten er d\u00f8gnbemannet. Legevaktbilen rykker ut p\u00e5 b\u00e5de gule og r\u00f8de 1oppdrag i kommunen. Gule oppdrag tildeles av legevaktsentralen, mens r\u00f8de oppdrag blir varslet fra akuttmedisinsk kommunikasjonssentral (AMK). Det er lege p\u00e5 vakt i legevaktbilen som vurderer hvilke oppdrag pasientene kan ha nytte av at legevaktbilen rykker ut p\u00e5. I tillegg til \u00e5 utf\u00f8re akuttmedisinske konsultasjoner, kan legen i legevaktbilen avklare om pasienten trenger sykehusinnleggelse. Legebilen hadde 7130 oppdrag i 2023. Det er en \u00f8kning med ca. 6000 1 Akutt \u2013 r\u00f8d respons. Mistanke om akutt livstruende sykdom, skade eller ulykke. Utl\u00f8ser alarm og umiddelbar hjelp. Haster \u2013 gul respons. Mulig alvorlig tilstand. Lege skal informeres, og pasienten skal vurderes som neste i k\u00f8en. 6 oppdrag fra 2022. \u00d8kningen har skyldes at legebiltjenesten ble utvidet fra \u00e5 v\u00e6re en dagtjeneste til en held\u00f8gns-tjeneste i 2022, og at en har hatt st\u00f8rre s\u00f8kelys p\u00e5 \u00e5 bruke legevaktbiltjenesten. 1.2.4 Livskrisehjelpen Livskrisehjelpen ved Bergen legevakt er kommunens tilbud til mennesker i akutte livskriser. Dette kan v\u00e6re alvorlige livshendelser som ulykker, tap av n\u00e6re personer i br\u00e5 d\u00f8d eller selvmord, vanskelige samliv eller samlivsbrudd. Ansatte ved Livskrisehjelpen tilbyr samtale, r\u00e5dgivning og hjelp til selvhjelp. I 2023 hadde Livskrisehjelpen 3630 konsultasjoner. 1.2.5 Sykehjemslegevakten Et eget vaktlag med sykehjemsleger betjener Sykehjemslegevakten. Sykehjemslegevakten har som hovedoppgave \u00e5 betjene sykehjemmene med legetjenester utenom ordin\u00e6r arbeidstid og p\u00e5 dag/kveld i helgene. I januar 2023 ble ordningen utvidet med en ekstra lege i helg/h\u00f8ytid fra kl.12-18, for \u00e5 kunne gi legehjelp til hjemmeboende palliative pasienter og pasienter i livets siste fase. Det samlede tilbudet heter PELV (Palliativ og eldremedisinsk legevakt). PELV har ingen vaktordning etter kl.21 i ukedagene og etter kl.20 i helg/h\u00f8ytid. Ved ledig kapasitet rykker legevaktbilen (pkt. 1.2.3) ut til b\u00e5de sykehjem og hjemmeboende palliative pasienter p\u00e5 kveld/ natt n\u00e5r det er n\u00f8dvendig. 1.2.6 Voldtektsmottaket Voldtektsmottaket ved Bergen legevakt drives p\u00e5 vegne av Helse Bergen og gir bistand til personer som er utsatt for seksuelle overgrep. Mottaket tilbyr akutt medisinsk og rettsmedisinsk unders\u00f8kelse, og videre psykososial oppf\u00f8lging. I 2023 hadde voldtektsmottaket totalt 230 pasienter, cirka like mange som i 2022. 1.3 Milj\u00f8rettet helsevern fremmer helse i befolkningen Avdelingen Milj\u00f8rettet helsevern er et forvaltningsorgan som jobber for \u00e5 fremme befolkningens helse, og beskytte mot faktorer som har negativ innvirkning p\u00e5 helsen. Avdelingen er delegert myndighet til \u00e5 f\u00f8re tilsyn og fatte vedtak etter flere lover og forskrifter innen fagfeltet milj\u00f8rettet helsevern. Avdelingen er ogs\u00e5 delegert myndighet etter Lov om vern mot forurensninger og om avfall, og beskytter natur og milj\u00f8 blant annet ved \u00e5 f\u00f8lge opp klager p\u00e5 fors\u00f8pling og forurensning. I tillegg til egen kommune utf\u00f8rer avdelingen tjenester i milj\u00f8rettet helsevern for fem omegnskommuner; Bj\u00f8rnafjorden, \u00d8ygarden, Vaksdal, Oster\u00f8y og Austevoll. Sammen med Statens Vegvesen og Vestland fylkeskommune, har Bergen kommune ansvar for \u00e5 overv\u00e5ke luftkvaliteten i Bergen. Resultatene av m\u00e5lingene presenteres i en egen rapport; Bergen kommune - \u00e5rsrapporter luftkvalitet Milj\u00f8rettet helsevern utf\u00f8rer f\u00f8lgende aktiviteter: \u2022 F\u00f8rer tilsyn av skole og barnehager \u2022 Behandler klager p\u00e5 forurensning og fors\u00f8pling \u2022 Gir uttalelser om helsemessige hensyn i planarbeid \u2022 Behandler klager p\u00e5 st\u00f8y 7 \u2022 F\u00f8rer tilsyn av kj\u00f8let\u00e5rn og luftskrubbere for legionella \u2022 Utsteder hygienesertifikat for skip \u2022 Behandler klager/bekymringsmeldinger om skadedyr \u2022 Behandler klager p\u00e5 dyrehold \u2022 F\u00f8rer tilsyn med friluftsbad, sv\u00f8mmebasseng og boblebad \u2022 F\u00f8rer tilsyn med fris\u00f8r-, hudpleie-, tatovering- og hulltakingsvirksomheter \u2022 Gir r\u00e5d i saker om inneklima og behandler klager p\u00e5 inneklima i utleieboliger, der forhold har medf\u00f8rt sykdom \u2022 F\u00f8rer tilsyn om helsemessige forhold i virksomheter som campingplasser, fengsel o.l. 1.3.1 Utviklingsarbeid Avdeling for milj\u00f8rettet helsevern bidrar inn i et forskningsprosjekt \u00abInnovative sensor networks and citizen empowerment for urban sustainable mobility and clean air\u00bb (Urbanity). Dette er et prosjekt i regi av Norsk institutt for luftforskning, der Kristiansand, Oslo og Bergen kommune deltar. Prosjektet skal g\u00e5 til og med 2025. 1.4 Frisklivssentralen Frisklivssentralen er et tverrfaglig kompetansesenter i helsefremmende og forebyggende arbeid. Det er en lavterskeltjeneste og krever ingen henvisning fra fastlegen. Frisklivssentralen har flere tilbud innen forebyggende og helsefremmende arbeid. Hensikten er \u00e5 forebygge og/eller begrense videre utvikling av allerede oppst\u00e5tt sykdom hos ulike grupper i befolkningen. Frisklivssentralen tilbyr oppf\u00f8lging og aktiviteter b\u00e5de individuelt og i grupper. Frisklivssentralen i Bergen har v\u00e6rt Helsedirektoratets utviklingssentral i Vestland siden 2016. Utviklingssentraler bidrar til erfaringsutveksling, nettverks- og kompetansebygging, kvalitet og videreutvikling av kommunale frisklivs-, l\u00e6rings-, og mestringstilbud regionalt og nasjonalt. 1.4.1 Aktiviteter Eldre i Bergen over 80 \u00e5r f\u00e5r tilbud om et forebyggende hjemmebes\u00f8k. Hensikten med ordningen er \u00e5 bist\u00e5 med r\u00e5d og veiledning om hva eldre selv kan gj\u00f8re for \u00e5 bevare helsen og forebygge sykdom og skader, slik at man kan bo trygt hjemme s\u00e5 lenge man selv \u00f8nsker. I 2023 fikk 812 eldre et slikt bes\u00f8k. Det er en liten \u00f8kning i antall bes\u00f8k fra \u00e5ret f\u00f8r. I 2022 utviklet Frisklivssentralen et eget tilbud til nyankomne flyktninger fra Ukraina som er bosatt i kommunen. Tilbudet har best\u00e5tt av ulike trim-, kultur- og sosiale aktiviteter. Dette tilbudet ble videref\u00f8rt i 2023. Kreftkoordinatorene p\u00e5 Frisklivssentralen har hatt ansvaret for \u00e5 planlegge og iverksette \u00abPakkeforl\u00f8p hjem for pasienter med kreft\u00bb. Tilbudet som hadde oppstart i begynnelsen av februar 2023, skal bidra til at personer som rammes av kreft, og deres p\u00e5r\u00f8rende opplever overgangen fra sykehusbehandling til oppf\u00f8lging av fastlege og kommunale helse- og omsorgstjenester, p\u00e5 en trygg og forutsigbar m\u00e5te. I 2023 var det ti personer som deltok i pakkeforl\u00f8pet. Gruppetilbud i Frisklivssentralen best\u00e5r hovedsakelig av kurs, temasamlinger og aktiviteter rettet inn mot alle innbyggere over 16 \u00e5r. Tilbudet best\u00e5r av s\u00f8vnkurs, sluttekurs (r\u00f8yk/snus) og kostholdskurs. Kognitive kurs som KIB-kurs (kurs i mestring av belastning), 8 \u00abHverdagsglede\u00bb og \u00abTankevirus\u00bb. Flere av kursene holdes b\u00e5de fysisk og digitalt. Kursene gir deltakerne verkt\u00f8y til \u00e5 b\u00e5de h\u00e5ndtere de utfordringene de st\u00e5r i, og fremtidige utfordringer. Frisklivssentralen har v\u00e6rt til stede i alle bydeler med konseptet \u00abFinn formen med friskliv\u00bb, som er gratis utend\u00f8rstrening for innbyggere i alle aldersgrupper. I 2023 ble det gjennomf\u00f8rt 295 timer med utend\u00f8rstrening. Treningskonseptet \u00abSterk og st\u00f8dig\u00bb for eldre over 65 \u00e5r er tilgjengelig p\u00e5 20 lokasjoner. Til sammen er det gjennomf\u00f8rt 975 treningstimer for innbyggerne i Bergen i 2023. Det er en \u00f8kning p\u00e5 225 timer sammenlignet med i 2022. 1.5 Smittevernkontoret Smittevernkontoret har i samarbeid med smittevernoverlegen et byomfattende ansvar for overv\u00e5king, forebygging og oppf\u00f8lging av epidemiske, alvorlige sykdommer, og beredskap ved epidemier. Som f\u00f8lge av krigen i Ukraina og flyktningestr\u00f8mmen til Norge, har Smittevernkontoret opprettholdt en midlertidig avdeling p\u00e5 Flesland, samlokalisert med Politiets asylregistrering for tuberkuloseunders\u00f8kelse av ankomne fra Ukraina. Bemanningen har av den grunn v\u00e6rt 20 ansatte i 2023. Ved utgangen av \u00e5ret, ble det bestemt at Norge skulle avslutte desentralisert asylregistrering. Det medf\u00f8rte at avdelingen p\u00e5 Flesland ble avviklet f\u00f8r nytt\u00e5r 2023. 1.5.1 Tuberkulosekontroll og smittesporing I 2023 har Smittevernkontorets to avdelinger gjennomf\u00f8rt 6150 tuberkuloseunders\u00f8kelser, hvorav 5118 er av ukrainske flyktninger. P\u00e5 bakgrunn av positive funn ble 139 henvist til Haukeland Universitetssykehus til videre unders\u00f8kelser og behandling, ca. samme antall som i 2022. 82 personer ble i 2023 behandlet for latent tuberkulose. Det er bort imot en dobling fra 2022, hvor 48 personer ble behandlet. I 2023 ble 15 personer behandlet for aktiv sykdom, som er syv flere enn i 2022. 1.5.2 Vaksinering og vaksineforsyning Smittevernkontoret utf\u00f8rer vaksinering av ansatte i helse- og omsorgstjenestene. I 2023 ble det satt 156 vaksiner mot Hepatitt B blant helsepersonell i hjemmesykepleien i Bergen kommune, mot 202 i 2022. Dette inkluderer vaksiner satt i forbindelse med oppf\u00f8lging av 53 stikkskader. I 2022 satt Smittevernkontoret totalt 254 vaksiner mot covid-19. V\u00e5ren 2023 fikk Smittevernkontoret ansvaret for koronavaksinering, da dette tidligere ble ivaretatt av Covid- 19 etaten. Under den f\u00f8rste vaksineringsrunden v\u00e5ren -23, ble Dreggsallmenningen brukt som vaksinestasjon, mens vintervaksineringen foregikk p\u00e5 Smittevernkontoret sine egne lokaler p\u00e5 Helsehuset. Til sammen ble det satt 4755 doser i 2023. Bergen kommune har avtale med 14 apotek i Bergen kommune for koronavaksinering. De har meldt inn \u00e5 ha satt 23858 koronavaksiner. Det ble pakket 9452 hetteglass med koronavaksiner. Disse ble distribuert og levert ut til 701 akt\u00f8rer: apotek, fastleger, sykehjem, hjemmebaserte tjenester og andre akt\u00f8rer. Smittevernkontoret koordinerer vaksineforsyning i nasjonale vaksinasjonsprogrammer, som meningokokkvaksiner til elever i videreg\u00e5ende skole, sesonginfluensavaksine og 9 koronavaksine. Det ble bestilt, pakket og distribuert 47 391 vaksiner i 2023. Ca. samme antall som i 2022. 1.6 Senter for Migrasjonshelse Senter for Migrasjonshelse (SEMI) er et kompetansesenter som tilbyr helsetjenester til asyls\u00f8kere, flyktninger og deres familier. SEMI har som m\u00e5l \u00e5 identifisere behandlingsbehov tidlig, tilby forebyggende behandling og samarbeide med andre kommunale tjenester for \u00e5 sikre best mulig helse for m\u00e5lgruppen. I 2023 ankom over 6000 flyktninger til Bergen, for registrering og p\u00e5vente av \u00e5 f\u00e5 en mottaksplass i Bergen eller i annen kommune. I Bergen har det i 2023 v\u00e6rt omtrent 830 mottaksplasser, og en gjennomsnittlig botid p\u00e5 1 \u2013 3 mnd. Bergen har hatt ulike typer asylmottak - akuttmottak, ordin\u00e6rt mottak og tilrettelagt mottak. 15.juni 2023 fattet bystyret vedtak om \u00e5 \u00f8ke antall vedtaksplasser for bosetting av flyktninger, fra 1000 til 1200 (sak 239/23). Ved utgangen av 2023 var 1032 flykninger bosatt. Politiet og UDI opprettet et ankomstsenter for ukrainske flyktninger p\u00e5 Flesland og en venteinnkvartering p\u00e5 Scandic Kokstad. SEMI har ogs\u00e5 i 2023 v\u00e6rt til stede p\u00e5 ankomstsenteret med helsepersonell for \u00e5 yte n\u00f8dvendig helsetjeneste s\u00e5 tidlig som mulig. I 2023 har SEMI hatt til sammen 40 788 pasientkontakter registrert i elektronisk pasient journal (EPJ). Det er en 60 % \u00f8kning sammenlignet med 2022. Av de 40 788 pasientkontaktene, var 3207 pasientkonsultasjoner til lege og 3492 helsekonsultasjoner (i perioden fra mars til desember). Hver registrert pasient resulterer i minst 18 kontakttyper, det vil si alt fra legetime, henvisning til spesialist, blodpr\u00f8vesvar, helsekartlegging, og annet pasientrelatert arbeid. SEMI sin vurdering er at pasientgruppen i 2023 hadde flere og langt mer utfordrende plager enn det vi har m\u00f8tt p\u00e5 tidligere. En stor \u00f8kning i antallet eldre og alvorlig syke flyktninger har krevd mer tid for hver helsekartlegging og det har v\u00e6rt et st\u00f8rre behov for \u00e5 koordinere etterf\u00f8lgende tjenester. Legetjenestene p\u00e5 SEMI har gitt behandling og oppf\u00f8lging av pasienter i tett samarbeid med spesialisthelsetjenesten og de kommunale tjenestene, b\u00e5de for fysisk og psykisk sykdom. Det har ogs\u00e5 v\u00e6rt omfattende oppf\u00f8lging av barn og voksne med fysiske og/eller psykiske funksjonsnedsettelser. SEMI tilbyr individuelle samtaler med psykisk helseteam. Henvendelser til psykisk helseteam kommer hovedsakelig fra behov som er avdekket gjennom helsekartlegging p\u00e5 SEMI, men ogs\u00e5 fra andre kommunale instanser, spesialisthelsetjenesten, mottak eller frivillige organisasjoner. Omtrent 165 pasienter fikk tilbud om individuelle samtaler i psykisk helseteam i l\u00f8pet av 2023. P\u00e5 grunn av \u00f8kt antall flyktninger som har kommet med sammensatte helsebehov, har SEMI etablert helsekonsulenter med ansvar for koordinering og samhandling. Det har v\u00e6rt viktig \u00e5 sikre koordinert samhandling p\u00e5 tvers av kommunale tjenester, spesialisthelsetjenester, Utlendingsdirektoratet (UDI) og Integrering- og mangfoldsdirektoratet (IMDi) b\u00e5de i mottaksfasen, og f\u00f8r og etter bosetting. Antallet saker som har krevd koordinert tverrfaglig samhandling over tid omfatter 158 saker, hvorav 92 saker ble avsluttet i l\u00f8pet av 2023. 10 1.6.1 Tilskuddss\u00f8knader Pasientgruppen til SEMI best\u00e5r ogs\u00e5 av flyktninger bosatt i Bergen. Denne gruppen legger grunnlaget for s\u00f8knader om statlige tilskudd for flyktninger med ulike omfattende behov. SEMI tilbyr veiledning, faste samhandlingsm\u00f8ter og st\u00f8tte til de ordin\u00e6re kommunale tjenestene, slik at ansatte forst\u00e5r flyktningenes spesielle behov. SEMI har ogs\u00e5 ansvar for \u00e5 sikre at kommunen f\u00e5r \u00f8konomisk refusjon fra staten for kommunens utgifter til helse- og omsorgstjenester til den enkelte flyktning. Tilskuddsordningen skal dekke ekstraordin\u00e6re kommunale utgifter som f\u00f8lger av bosetting av flyktninger med alvorlig nedsatt fysisk og/eller psykisk funksjonsevne, samt personer med alvorlige adferds- og/eller rusproblemer. I 2023 s\u00f8kte SEMI om ca. 30 mill. og fikk innvilget omtrent 46,5 mill. Differansen skyldes at midler som ble s\u00f8kt om i 2022, ikke ble innvilget f\u00f8r i 2023. S\u00f8knader tilsvarende ca. 8,4 mill. er fremdeles til behandling hos IMDi. 1.6.2 Utviklingsarbeid i SEMI \u2022 PREP-IP (Persons with Refugee Experience Education Project \u2013 Interprofessional) Et internasjonalt samarbeidsprosjekt med m\u00e5l om \u00e5 utvikle kurs og ressurser for \u00e5 bygge bro over gapet mellom utdanning og praksis. Kurset er for fagpersoner som jobber med flyktninger. \u2022 PEIL 3 \u2013 Implementering og videreutvikling av Problem management plus (PM+) for migranter og flyktninger i Norge. M\u00e5let med implementeringen er \u00e5 forbedre psykisk helsest\u00f8tte for migranter og flyktninger i Norge. \u2022 Livsmestring i et nytt land. Utvikling av \u00f8velser og undervisningsmateriell for dialogbasert undervisning til nyankomne flyktninger. Tema for kurset er migrasjon, helse, mangfold og karrierekompetanse. \u2022 Desentralisert tverrfagligkurs i migrasjonshelse. SEMI har i samarbeid med H\u00f8gskulen p\u00e5 Vestlandet (HVL) utarbeidet en kurs som tilbyr kompetanseheving til helsepersonell. Kurset handler om \u00e5 arbeide i et flerkulturelt samfunn. 1.7 Fengselshelsetjenesten Fengselshelsetjenesten drives av Bergen kommune med s\u00e6rskilt tilskudd fra staten. Bergen kommune har ansvar for \u00e5 gi helsetjenester til innsatte i Bergen fengsel og Bj\u00f8rgvin fengsel. Innsatte i fengsel har gjennomg\u00e5ende d\u00e5rligere helse enn resten av befolkningen. \u00c5 kartlegge helsetilstanden til innsatte er en sentral oppgave for fengselshelsetjenesten. Kartleggingen er viktig for \u00e5 kunne ivareta de behov for oppf\u00f8lging innsatte har under soningen. Bergen fengsel er et h\u00f8ysikkerhetsfengsel som i 2023 har hatt maksimal kapasitet p\u00e5 220 innsatte. Bj\u00f8rgvin fengsel er et lavsikkerhetsfengsel hvor det er plass til 90 innsatte. I tillegg er \u00e9n av to nasjonale ungdomsenheter lokalisert i Bj\u00f8rgvin fengsel, med fire plasser til innsatte mellom 15 og 18 \u00e5r. Hovedfokuset til Fengselshelsetjenesten i 2023 var forebyggende- og helsefremmende arbeid. I tillegg har det v\u00e6rt s\u00e6rlig s\u00f8kelys p\u00e5 kvinnehelse. Tjenesten har, i samarbeid med kriminalomsorgen, lagt vekt p\u00e5 tilrettelegging av soningsforhold til innsatte med st\u00f8rre hjelpebehov. Det er flere eldre som soner og andelen med psykiske lidelser er \u00f8kende. For \u00e5 sikre helse- og omsorgstjenester til innsatte, har kommunen m\u00e5ttet supplere det statlige tilskuddet med 2,7 millioner kr i 2023. Kommunens supplement til det statlige tilskuddet \u00f8ker fra \u00e5r til \u00e5r. 11 1.7.1 Finansiering av fengselshelsetjenesten Kommuner som har ansvar for \u00e5 gi helse- og omsorgstjenester til innsatte, skal f\u00e5 dette dekket gjennom s\u00e6rskilt tilskudd fra staten. Vi ser at behovene for innsatte i Bergen over tid har endret seg og at mange har et st\u00f8rre behov for helse- og omsorgtjenester enn tidligere. Det s\u00e6rskilte tilskuddet er n\u00e5 for lite til \u00e5 dekke innsattes behov for n\u00f8dvendige helse- og omsorgstjenester og kommunen har v\u00e6rt n\u00f8dt til \u00e5 ta midler fra andre omr\u00e5der for \u00e5 sikre et forsvarlig tilbud til innsatte. Vi har bedt Helsedirektoratet om styrking av tilskuddet slik at dette gir de n\u00f8dvendige \u00f8konomiske rammer, men har f\u00e5tt avslag p\u00e5 dette da direktoratet er av den oppfatning at det ikke er meningen at tilskuddet skal gi full dekning. Her ser det ut til at direktoratet ikke har rett forst\u00e5else av bestemmelsen. Det kommer frem av ordlyden i bestemmelsen at det er kommunens rammetilskudd som er en delvis dekning av kommunens utgifter. N\u00e5r det gjelder det s\u00e6rskilte tilskuddet til fengselshelsetjenesten, er det ikke sagt at dette kun skal v\u00e6re en delvis dekning. Dette vil Bergen kommune ta opp med Helse- og omsorgsdepartementet. 2 Bemanning i tjenestene 2.1 Utfordringsbildet Helsetjenestene melder om rekrutteringsutfordringer. Det er s\u00e6rlig vanskelig \u00e5 rekruttere sykepleiere med riktig kompetanse til legevaktsentralen. Gjennomsnittlig sykefrav\u00e6r i Etat for helsetjenester var 11,6 % i 2023. Dette er en \u00f8kning fra 10,8 % sammenlignet med \u00e5ret f\u00f8r. Tjenestene m\u00e5 bruke overtid og vikarer for \u00e5 l\u00f8se bemanningssituasjonen. I 2023 brukte tjenestene 11 682 overtidstimer, som er en nedgang p\u00e5 31,05 % fra 2022. Bruken av overtid kostet 7,2 mill. kr., som er en nedgang p\u00e5 37,86 % fra \u00e5ret f\u00f8r. 2.1.2 Mentor I 2023 har tjenestene begynt \u00e5 ta i bruk mentorprogram for nytilsatte. Alle nyansatte sykepleiere i full stilling har f\u00e5tt en erfaren mentor. Vi vet at mange nyutdannede sykepleiere er usikre i begynnelsen og synes det er utfordrende \u00e5 v\u00e6re alene om ansvaret. En mentor skal f\u00f8lge opp den nyansatte i ett \u00e5r, og bidra til at den nye kollegaen blir faglig og sosialt trygg. M\u00e5let er full utrulling med mentor i alle avdelinger i alle v\u00e5re etater i 2025. 2.1.3 \u00abEn bra dag p\u00e5 jobb\u00bb Tjenestene har satt s\u00f8kelyset p\u00e5 arbeidsmilj\u00f8. I samarbeid med NAV Arbeidslivssenter har Etat for helsetjenester benyttet verkt\u00f8yet \"En bra dag p\u00e5 jobb\" og jobbet systematisk med det gjennom 2023. 2.1.4. Heltidskultur Byr\u00e5dsavdeling for eldre, helse og omsorg har jobbet strategisk for \u00e5 etablere en heltidskultur i tjenestene siden 2017. Etatene tilstreber \u00e5 \u00f8ke deltidsstillinger til heltidsstillinger, alle stillinger lyses prim\u00e6rt ut i 100%. 12 450 415 400 387 378 350 300 302 250 254 242 206 208 217 200 166 150 122 100 105 76.72 77.76 79.13 75.62 79.17 80.6 50 0 2018 2019 2020 2021 2022 2023 Antall ansatte Gjennomsnittlig stillingsprosent Antall ansatte med 100% stilling Figur 1 Antall ansatte og stillingsprosent i Etat for helsetjenester i perioden 2018-2023 Figur 1 viser antall ansatte og gjennomsnittlig stillingsprosent i Etat for helsetjenester i perioden 2018 - 2023. Figuren viser at gjennomsnittlig stillingsprosent har \u00f8kt med over 3,88 % i perioden, og antall ansatte med 100%-stilling har \u00f8kt fra 105 til 217. Antall fastleger som har vaktplikt p\u00e5 Bergen Legevakt er ikke inkludert i tabellen. 3 Avvik og u\u00f8nskede hendelser Alle risikohendelser skal registreres i kommunens elektroniske kvalitetssystem (BkKvalitet). Dermed blir samtlige risikoer synliggjort i ett felles system som er lett tilgjengelig for b\u00e5de etat og enheter. God meldekultur er en forutsetning for \u00e5 kunne forbedre tjenestene kontinuerlig. Ansatte oppfordres til \u00e5 b\u00e5de melde u\u00f8nskede hendelser og komme med forbedringsforslag. Etat for helsetjenester jobber aktivt med oppl\u00e6ring i \u00e5 melde avvik og f\u00f8lge opp avvik med riktige tiltak. Hovedpoenget med avviksbehandling er \u00e5 identifisere problemer og forbedre tjenesten. Etat for helsetjenester Type avvik / \u00e5r 2021 2022 2023 Brudd p\u00e5 avtale 73 60 22 Brudd p\u00e5 interne prosedyrer 135 99 73 Brudd p\u00e5 lov og forskrift 51 56 19 Brudd p\u00e5 regelverk 18 5 3 Fravik 0 0 12 Avvik totalt 277 220 129 Meldinger som er vurdert ikke \u00e5 v\u00e6re avvik 304 294 237 Ikke lukket / ferdig saksbehandlet 11 104 263 Alle meldinger totalt 592 618 629 Tabell 1 Antall avvik meldt i perioden 2021-2023 13 Tabellen over viser at tallet p\u00e5 avvik har v\u00e6rt stabil de tre siste \u00e5rene. Flest hendelser er meldt i f\u00f8lgende hovedkategorier: 1. Samhandling og kommunikasjon 2. Legemiddelh\u00e5ndtering 3. Trusler/trakassering 4. Tjeneste/tjenesteproduksjon For \u00e5 forebygge at avviket skjer igjen, vil det settes inn tiltak. Tiltaket vil avhenge av \u00e5rsaken til avviket. 14 Svar p\u00e5 vedtak og merknader (jfr. \u00a72-7 d) Bergen bystyre behandlet saken i m\u00f8tet 27.09.2023 sak 298/23 og fattet f\u00f8lgende merknad: Merknad 1 Bydelslegevaktene i Bergen trenger bedre bygg, enten ved flytting eller rehabilitering. Svar p\u00e5 merknad 1: For bydelslegevakten i \u00c5sane er det startet prosess for utbedring av lokalene. For de \u00f8vrige to bydelslegevaktene vil Byr\u00e5dsavdeling for eldre, helse og omsorg i samarbeid med Etat for helsetjenester vurdere status og eventuelle behov for utbedringer. Merknad 2 Nasjonalt krav for legevaktssentraler er \u00e5 besvare minimum 80% av telefonhenvendelser innen 2 min. Ved Legevaktsentralen i Bergen ble 40 % av alle telefonhenvendelser besvart innen to minutter i 2022, noe som er en nedgang fra 2021. Bystyret ber om at 2-minutters kravet sikres med enda h\u00f8yere prosentandel ved telefonhenvendelser. Svar p\u00e5 merknad 2: Merknaden er svart ut i statusmeldingens punkt 1.2.2 Legevaktsentralen. Det presiseres at kravet er at legevaktsentralen skal \u00abnormalt besvare telefonhenvendelser innen to minutter\u00bb. Merknad 3 Bystyret oppfordrer til \u00e5 sikre at alle helsetjenester i Bergen kommune, og s\u00e6rlig legevaktstjenestene, skal v\u00e6re tilrettelagte for kommunikasjon med h\u00f8rselshemmede og h\u00f8rselsnedsatte. Svar p\u00e5 merknad 3: Alle pasienter som har behov for helsehjelp fra Bergen legevakt skal f\u00e5 hjelp. Dersom pasienten kontakter legevakten f\u00f8r oppm\u00f8te via 116117 og eventuelt teksttelefon, kan legevakten bestille tegnspr\u00e5ktolk f\u00f8r pasienten kommer. Legevakten registrerer i journal at pasienten har h\u00f8rselsnedsettelse eller er d\u00f8v. Slik kan ansatte v\u00e6re oppmerksomme p\u00e5 det n\u00e5r pasienten ankommer. Det er teleslynge i ekspedisjonen som sikrer at personer med h\u00f8rselsnedsettelse skal kunne h\u00f8re hva sekret\u00e6r som tar imot pasienten i luken sier. Legevakten tar fremdeles imot og tilbyr hjelp til de som kommer p\u00e5 d\u00f8ren uten \u00e5 ha ringt f\u00f8rst. D\u00f8ve, d\u00f8vblinde og h\u00f8rselshemmede kan ha rett p\u00e5 tolk n\u00e5r de skal til planlagt behandling hos lege, psykolog, fysioterapeut m.m. S\u00f8knad om og bestilling av tolk rettes til NAV tolketjeneste Merknad 4 Kommunikasjonen med legevakten i Bergen er krevende for eldre pasienter og h\u00f8rselshemmede og det m\u00e5 vurderes hvordan denne kan forbedres. Svar p\u00e5 merknad 4: Bergen legevakt har dialog med brukerorganisasjoner og jobber kontinuerlig med \u00e5 tilrettelegge for bedre kommunikasjon med eldre og h\u00f8rselshemmede som kontakter legevakten. Det vises her ogs\u00e5 til svar p\u00e5 merknad 3. 15 "
}