{
  "dokument_id": "f5b52c85-1594-57ac-8424-b22ac9168b5a",
  "doc_type": "case_attachment",
  "kommune": 4601,
  "tittel": "Vedlegg 1.8.7 Fagnotat Bj\u00f8rnsonsgate botiltak",
  "url": "https://bergen.kommune.no/politikere-utvalg/api/fil/bk360/10009733/Vedlegg-1-8-7-Fagnotat-Bjornsonsgate-botiltak",
  "tekst": " Adm - Etat for sosiale tjenester Til Fagnotat BBSM-kommunaldirekt\u00f8rens stab V\u00e5r referanse: 2024/40299-1 Saksbehandler: Einar \u00d8ystein Krohn Fra Dato: 1. mars 2024 Adm - Etat for sosiale tjenester Fagnotat Bj\u00f8rnsonsgate botiltak Viser til intern korrespondanse fra BBSM-kommunaldirekt\u00f8rens stab, med referanse: 23-44577, datert 3. januar 2024 Oppdrag om fagnotat: \u00abKommunaldirekt\u00f8ren gir med dette oppdrag til Etat for sosiale tjenester om \u00e5 utarbeide et fagnotat som gir anbefalinger for videre drift av Bj\u00f8rnsonsgate botiltak. Anbefalingene skal konkret beskrive konklusjoner p\u00e5 en forsvarlig drift av botiltaket, beskrive hvordan tiltaket hjemles og gi avklaringer mot husleielov, sosialtjenestelov og helse- og omsorgstjenesteloven. Drift av botiltaket skal sikre at grunnleggende rettigheter til brukere er ivaretatt. P\u00e5 bakgrunn av anbefalingene bes etaten om \u00e5 utarbeide en tjenestebeskrivelse som legges med fagnotatet.\u00bb Anbefaling Etat for sosiale tjenester (heretter EST) vil anbefale \u00e5 videref\u00f8re bo- og tjenesteavtaler som grunnlag for videre drift av Bj\u00f8rnsonsgate botiltak (heretter BBT). EST er av den oppfatning at dette er et bedre rammeverk for \u00e5 gi best mulige tjenester, stabilitet og trygghet i BBT. En forutsetning for EST sin anbefaling er at tjenestene og rammene som gis i botiltaket er \u00e5 regne som hovedform\u00e5let med tilbudet. Med utgangspunkt i denne anbefalingen er det utarbeidet en tjenestebeskrivelse (ref. 24-2697). EST er av den oppfatning av at den nye tjenestebeskrivelsen og forbedringsarbeidet som er besluttet vil sikre en forsvarlig drift, der beboernes hjelpebehov og rettigheter blir ivaretatt. Juridiske avklaringer P\u00e5 bakgrunn av kommuneadvokatens utredning av de rettslige aspektene ved BBT (notat datert 15.10.2023) vurderer EST det slik at det er et forsvarlig standpunkt \u00e5 anvende unntaksbestemmelsen etter husleielovens \u00a7 1-1 andre ledd for s\u00e5kalte \u00abinstitusjonslignende boliger\u00bb som Bj\u00f8rnsonsgate botiltak. EST vil bemerke at utredningen viser at det er en rekke argumenter som taler b\u00e5de for og mot at husleielovens kommer til anvendelse p\u00e5 bo- og tjenesteavtalene. Sp\u00f8rsm\u00e5let er ikke l\u00f8st i rettskildene og er rettslig tvilsomt, s\u00e6rlig n\u00e5r det gjelder om det er rom for botiltak som verken er husleieforhold eller institusjoner. Det er dermed en forutsetning for EST sin anbefaling at tjenestene og rammene som gis i botiltaket er \u00e5 regne som hovedform\u00e5let med tilbudet. Slik som den nye tjenestebeskrivelsen viser, er omfanget av tjenestene og rammene rundt botiltaket av en slik karakter, at selve husrommet ikke er den viktigste delen av avtalen. Det er videre en forutsetning at oppholdet er av midlertidig karakter og at kommunen aktivt skal arbeide for \u00e5 f\u00e5 beboerne over i mer egnede og varige botilbud. EST p\u00e5peker i denne sammenheng at det er tjenestene som gis etter helse- og omsorgstjenesteloven som er lovp\u00e5lagt, og ikke tildelingen av husrommet i seg selv. Videre arbeid og avklaringer BBSM og EST har i samr\u00e5d med kommuneadvokaten utformet et brev som skal sendes til aktuelle departement, der Bergen kommune gj\u00f8r rede for sin utredning og sitt standpunkt, med en videre foresp\u00f8rsel om n\u00f8dvendige avklaringer og behovet for bedre lovregulering av de aktuelle juridiske temaene. Aktuelle tjenester i BBT Direkte tjenester Tjenestene som gis av det stedlige personalet i BBT er hovedsakelig etter helse- og omsorgstjenesteloven, herunder \u00a7 3-2 f\u00f8rste ledd nr. 6 bokstav b. Sosiale botjenester fatter vedtak p\u00e5 tjenestene etter helse- og omsorgstjenesteloven \u00a7 3-2 f\u00f8rste ledd nr. 6 bokstav b., jfr. Pasient- og brukerrettighetsloven \u00a7 2-1 a. Indirekte tjenester Flere av beboerne vil under oppholdet i BBT motta individuelle helsetjenester fra andre etater i Bergen kommune etter helse- og omsorgstjenesteloven \u00a7 3-2 f\u00f8rste ledd nr. 6. bokstav a. I de tilfellene der beboere av ulike \u00e5rsaker (utkastelser ol.) ikke kan benytte seg av en plass i BBT, plikter Bergen kommune, herunder NAV sosialtjeneste, i f\u00f8rste omgang \u00e5 fremskaffe et midlertidig botilbud etter sosialtjenesteloven \u00a7 27, inntil en annen l\u00f8sning er p\u00e5 plass. Anbefaling om utredning EST vil ogs\u00e5 anbefale \u00e5 utrede om Bergen kommune b\u00f8r frafalle leiebetaling for selve husrommet i BBT. Mange av beboerne klarer ikke \u00e5 betale leien og det b\u00f8r dermed utredes om leiebetaling av selve husrommet er hensiktsmessig i et slikt lavterskeltilbud der bo- og tjenesteavtaler regulerer boforholdet. Ved frafall av leie vil ogs\u00e5 husleieloven sannsynligvis bortfalle, uavhengig omfanget av tjenestene som gis i BBT, jf. husleieloven \u00a7 1-1. Med hilsen Adm - Etat for sosiale tjenester Kari Hjellum Einar Krohn Fungerende etatsdirekt\u00f8r Juridisk r\u00e5dgiver Dokumentet er godkjent elektronisk. "
}