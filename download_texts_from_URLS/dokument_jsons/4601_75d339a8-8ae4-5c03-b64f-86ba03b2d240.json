{
  "dokument_id": "75d339a8-8ae4-5c03-b64f-86ba03b2d240",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til endringer i Rammeplan for kulturskolen",
  "url": "https://bergen.kommune.no/politikere-utvalg/api/fil/bk360/10117961/Framstilling-Horingsuttalelse-til-endringer-i-Rammeplan-for-kulturskolen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/39296-3 H\u00f8ringsuttalelse til endringer i Rammeplan for kulturskolen Hva saken gjelder: Norsk Kulturskoler\u00e5d har sendt p\u00e5 h\u00f8ring endringer i Rammeplan for kulturskolen. I Meld. St. 18 (2020-2021) \u00abOppleve, skape, dele \u2014 Kunst og kultur for, med og av barn og unge\u00bb ber regjeringen om at Norsk Kulturskoler\u00e5d vurderer endringer i rammeplanen, i tr\u00e5d med form\u00e5let for kulturskole slik det er skissert i stortingsmeldinga. Det er n\u00e5 utarbeidet et h\u00f8ringsutkast til ny rammeplan for kulturskolen \u2013 overordnet del. H\u00f8ringsfrist: 15.05.2024 Kulturskolene tilbyr aktiviteter og oppl\u00e6ring innen kunst- og kulturfag i alle landets kommuner, og har et mangesidig kunst- og kulturoppdrag. Kulturskolene gir oppl\u00e6ring som ivaretar barn og unges behov for og rett til \u00e5 delta i kunst- og kulturaktiviteter. I det lokale kunst- og kulturlivet er kulturskolene en samhandlende akt\u00f8r, og bidrar ogs\u00e5 med utvikling og retning p\u00e5 veien mot det profesjonelle kunst- og kulturfeltet. Kulturskolen ivaretar et mangfold av kunst- og kulturfag. Den har som oppgave \u00e5 utvikle kunstfaglig kompetanse og uttrykksevne, s\u00e5 vel som kreativitet, kritisk sans samt kulturell og sosial kompetanse. Gjennom arbeid med kunst og kultur utvikles fantasi og sanselighet, og som deltakere i kulturelle fellesskap utvikles trygghet og forst\u00e5else for hva det vil si \u00e5 v\u00e6re menneske; alene og sammen med andre \u2013 dette er grunnleggende for livsmestring og danning. Kapittel 1 beskriver kulturskolens samfunnsoppdrag, slik dette oppdraget er gitt gjennom lovverket, og uttrykt i konvensjoner og stortingsmeldinger. Kapittel 2 beskriver kulturskolens forst\u00e5else av oppdraget med bakgrunn i kapittel 1, og omhandler kulturskolens verdigrunnlag og m\u00e5lsettinger. I kapittel 3 beskrives kulturskolens praksis og organisering, mens kapittel 4 beskriver kvalitetsarbeid, roller og ansvar i kulturskolen, knyttet til kulturskolens praksis, slik den beskrives i kapittel 3. H\u00f8ringsbestillingen inneholder konkrete sp\u00f8rsm\u00e5l til h\u00f8ringsinstansene, og legger vekt p\u00e5 fire tema: barn og unges medvirkning, kulturskolen som samarbeidende akt\u00f8r, kulturskole for alle og kulturskolen i kommunalt planverk. Innspill fra fagetat: Bergen kulturskole i Kulturetaten har levert innspill i saken. Bergen kulturskole mener at strukturen i ny overordnet del av Rammeplan for kulturskolen er forst\u00e5elig og hensiktsmessig, at fremstillingen av kulturskolens tre pilarer (kapittel 2.2) er klar og hensiktsmessig, og at beskrivelsen av kulturskolens praksis, inndelt i tre omr\u00e5der, er klar og hensiktsmessig. 1 Barn og unges medvirkning Bergen kulturskole mener at planutkastet inneholder mange gode intensjoner om medvirkning og samarbeid. Utkastet er imidlertid lite konkret n\u00e5r det gjelder barn og unges medvirkning. Det sies i innledningen at barn og unge skal \u00ablyttes til og involveres i kulturskolens arbeid p\u00e5 alle niv\u00e5\u00bb, men uten videre forklaring i utkastet p\u00e5 hva som menes med dette. Ved Bergen kulturskole er elevene per n\u00e5 representert i elevr\u00e5d og i Kulturskolens r\u00e5d. Bergen kulturskole sp\u00f8r om det er noe slikt som menes med \u00abp\u00e5 alle niv\u00e5\u00bb. Hvis man ser for seg en mer gjennomgripende medvirkning \u00abp\u00e5 alle niv\u00e5\u00bb, ville det v\u00e6re nyttig med en konkretisering av hva dette idealet vil inneb\u00e6re av medvirkningsarenaer. Kulturskolen som samarbeidende akt\u00f8r Bergen kulturskole har allerede utstrakt samhandling og samarbeid med andre institusjoner og virksomheter. Samhandling med skole og utdanning, samt samarbeid med lokalt og nasjonalt kulturliv, er det mest fremtredende, og inneb\u00e6rer samarbeid med b\u00e5de offentlige og frivillige akt\u00f8rer. I tillegg har Bergen kulturskole i de siste par \u00e5rene innledet samtaler og samarbeid med helse- og sosiale tjenester gjennom deltakelse i Polyfon-nettverket for musikkterapi. Dette er n\u00f8dvendige, fruktbare og viktige samarbeid for Bergen kulturskole, som setter pris p\u00e5 at slikt samarbeid er vektlagt i utkastet til ny plan. Bergen kulturskole mener at planutkastet generelt fremst\u00e5r som mer ambisi\u00f8st enn den forrige rammeplanen hva ang\u00e5r samarbeid, samskaping, mangfoldsarbeid og samfunnsansvar. P\u00e5 et ideelt niv\u00e5 \u2013 som m\u00e5l og visjoner for kulturskolens samfunnsrolle i dag og i tiden fremover \u2013 \u00f8nskes det velkommen at kulturskolen \u00abbidra[r] til \u00e5 l\u00f8se kommunens oppgaver innenfor omr\u00e5der som oppvekst, helse og omsorg\u00bb (jfr. pkt. 3.6.2.). I praksis arbeider Bergen kulturskole allerede med flere prosjekter for \u00e5 n\u00e5 ut til grupper som ikke allerede bruker kulturskolen, b\u00e5de innenfor ordin\u00e6r undervisning i bydeler med levek\u00e5rsutfordringer og gjennom musikkterapi til brukere med spesielle behov. Dette er satsinger som finner sted selv om de ikke gir inntekter p\u00e5 samme m\u00e5te som det ordin\u00e6re undervisningstilbudet. Kulturskolen understreker at det vil medf\u00f8re en kostnad \u00e5 utvide kulturskolens tilbud til nye grupper og nye felt. Kulturskolen har metoder og l\u00f8sninger som kan deles gjennom samarbeid for \u00e5 avhjelpe p\u00e5 andre omr\u00e5der innen helse og oppvekst, men har begrenset mulighet til \u00e5 finansiere dette fra eget budsjett. Bergen kulturskole mener at dette trolig gjelder alle kulturskoler, og viser til at Bergen kulturskole i dag har et inntektskrav p\u00e5 25 % (krav om brukerbetaling). Bergen kulturskole setter pris p\u00e5 at planutkastet s\u00e5 tydelig anerkjenner kunsten og kulturens bidrag til \u00e5 bygge menneskene og bidra til et godt samfunn, men advarer mot en instrumentell tendens i planutkastet. Kulturskole for alle Bergen kulturskole mener at \u00abKulturskole for alle\u00bb er et bredt slagord som beh\u00f8ver noe nyansering og lokal tilpasning. Det er trolig ulike behov i kulturskoler av ulik st\u00f8rrelse. Bergen kulturskole arbeider allerede med mangfold og inkludering for \u00e5 kunne n\u00e5 ut til flest mulig uavhengig av \u00f8konomi, klasse, bakgrunn, etnisitet, funksjonsniv\u00e5, geografi osv., men mener at det er viktig \u00e5 holde fast p\u00e5 at barn og unge i skolealder er kulturskolens kjernem\u00e5lgruppe. Bergen kulturskole anser at det i den senere tid har v\u00e6rt et sterkt s\u00f8kelys p\u00e5 den \u00f8kende gruppen av eldre i samfunnet, og hvilket kulturtilbud samfunnet har til dem. Men i en storby som Bergen \u2013 hvor tilbudene er rimelig tallrike og tilgjengelige ogs\u00e5 for denne gruppen \u2013 mener Bergen kulturskole at det er viktig at kulturskolen prioriterer utfordringene med \u00e5 n\u00e5 frem til flest mulig i kjernem\u00e5lgruppen. Bergen kulturskole tilbyr i dag undervisning til 12% av kjernem\u00e5lgruppen. Snittet i Vestland fylke er til sammenlikning 17%, og i Trondheim er tallet 19%. Bergen kulturskole \u00f8nsker p\u00e5 2 denne bakgrunn ikke at det skal v\u00e6re en prioritert oppgave \u00e5 satse p\u00e5 nye tilbud til andre aldersgrupper. Kulturskolen i kommunalt planverk Bergen kulturskole mener at det er viktig at en rammeplan for kulturskoler er en reell og forpliktende del av kommunens planverk. Det er viktig \u2013 jfr. kommentarene over \u2013 at planen er realistisk og gjenspeiler kulturskolens reelle muligheter og kapasiteter, og politisk niv\u00e5 sin forpliktelse, slik at rammeplanen blir en reell plan \u00e5 styre etter og ikke bare gode intensjoner. Med bakgrunn i politiske f\u00f8ringer eller endringer samfunnet, er det i tillegg andre tema som skulle v\u00e6rt vektlagt i rammeplan for kulturskolen? Bergen kulturskole er i bunn og grunn tilfreds med fokusomr\u00e5der og innretning i utkastet til overordnet plan. Byr\u00e5dets vurdering og forslag til h\u00f8ringsuttalelse: Byr\u00e5det vil tilrettelegge for at barn og unge tidlig opplever kultur, og en inngangsport for mange er kulturskolen. Byr\u00e5det vil styrke kulturskolen, blant annet gjennom \u00e5 tilby et bredere tilbud i bydelene. Byr\u00e5det vil prioritere \u00e5 gi et bredere tilbud til kjernem\u00e5lgruppen 0-19 \u00e5r. Dette er i samsvar med rammeplanens punkt 1.2 som henviser til kulturskolens form\u00e5l i Meld. St. 18 (2020\u2013 2021): \u00abForm\u00e5let til kulturskolen er \u00e5 gi eit undervisningstilbod av h\u00f8g fagleg og pedagogisk kvalitet til alle barn og unge, uavhengig av kvar dei bur og \u00f8konomi.\u00bb Det fremkommer ogs\u00e5 under samme punkt at \u00abKulturskolen er open for personar i alle aldrar, men barn og unge fr\u00e5 0 til 19 \u00e5r er prim\u00e6rm\u00e5lgruppa, og barn i skolealder, til og med vidareg\u00e5ande oppl\u00e6ring, skal prioriterast.\u00bb At kulturskolen er \u00ab\u00e5pen og inviterende mot nye m\u00e5lgrupper\u00bb, slik det er formulert i punkt 2.3, skal likevel inng\u00e5 i kulturskolens forst\u00e5else av oppdraget, og v\u00e6re en naturlig f\u00f8lge av kulturskolens verdigrunnlag. Det samme kan sies om at kulturskolen skal samhandle b\u00e5de med kulturlivet og andre kommunale tjenester, slik som det fremkommer i punkt 3.6. Dette er gode f\u00f8ringer, som riktig nok m\u00e5 etterleves innenfor gjeldende \u00f8konomiske rammer. Byr\u00e5det mener at forslaget til ny Rammeplan for kulturskolen \u2013 overordnet del setter en god ramme for kulturskolens drift og videre utvikling. Byr\u00e5dets forslag til h\u00f8ringssvar: Er strukturen i h\u00f8ringsutkastet til ny overordnet del av Rammeplan for kulturskolen forst\u00e5elig og hensiktsmessig? Ja Er fremstillingen og forklaringen av kulturskolens tre pilarer (kapittel 2.2) klar og hensiktsmessig? Ja Er beskrivelsen av kulturskolens praksis, inndelt i tre omr\u00e5der, klar og hensiktsmessig? Ja Barn og unges medvirkning: Ivaretar teksten \u00f8nsket om vektlegging av barn og unges medvirkning og er dette behandlet hensiktsmessig? Planforslaget er lite konkret n\u00e5r det gjelder barn og unges medvirkning. Det sies i innledningen at barn og unge skal \u00ablyttes til og involveres i kulturskolens arbeid p\u00e5 alle niv\u00e5\u00bb, men uten videre forklaring p\u00e5 hva som menes med dette. Det ville v\u00e6re nyttig med en konkretisering av hva dette idealet kan inneb\u00e6re av medvirkningsarenaer. Ved Bergen 3 kulturskole er elevene per n\u00e5 representert i elevr\u00e5d og i Kulturskolens r\u00e5d, noe Bergen kommune mener er gode arenaer for formell medvirkning. Kulturskolen som samarbeidende akt\u00f8r: Ivaretar teksten \u00f8nsket om vektlegging av kulturskolen som samarbeidende akt\u00f8r og er dette behandlet hensiktsmessig? Planforslaget vektlegger kulturskolen som samarbeidende akt\u00f8r p\u00e5 en god m\u00e5te. Bergen kulturskole har allerede utstrakt samhandling og samarbeid med andre institusjoner og virksomheter. Samhandling med skole og utdanning, samt samarbeid med lokalt og nasjonalt kulturliv, er det mest fremtredende, og inneb\u00e6rer samarbeid med b\u00e5de offentlige og frivillige akt\u00f8rer. I tillegg har Bergen kulturskole i de siste par \u00e5rene innledet samtaler og samarbeid med helse- og sosiale tjenester gjennom deltakelse i Polyfon-nettverket for musikkterapi. Dette er n\u00f8dvendige, fruktbare og viktige samarbeid for Bergen kulturskole, og Bergen kommune setter pris p\u00e5 at slikt samarbeid er vektlagt i utkastet til ny plan. Bergen kommune mener at planutkastet generelt fremst\u00e5r som mer ambisi\u00f8st enn den forrige rammeplanen hva ang\u00e5r samarbeid, samskaping, mangfoldsarbeid og samfunnsansvar. Det er positivt at planutkastet s\u00e5 tydelig anerkjenner kunsten og kulturens bidrag til \u00e5 bygge menneskene og bidra til et godt samfunn. Som m\u00e5l og visjoner for kulturskolens samfunnsrolle i dag og i tiden fremover, \u00f8nskes det velkommen at kulturskolen \u00abbidra[r] til \u00e5 l\u00f8se kommunens oppgaver innenfor omr\u00e5der som oppvekst, helse og omsorg\u00bb (punkt 3.6.2.). I praksis arbeider Bergen kulturskole allerede med flere prosjekter for \u00e5 n\u00e5 ut til grupper som ikke allerede bruker kulturskolen, b\u00e5de innenfor ordin\u00e6r undervisning i bydeler med levek\u00e5rsutfordringer og gjennom musikkterapi til brukere med spesielle behov. Kulturskolen har metoder og l\u00f8sninger som kan brukes p\u00e5 andre omr\u00e5der innen helse og oppvekst. Slike satsinger gir ofte ikke inntekter i samme grad som brukerbetalingen knyttet til det \u00f8vrige undervisningstilbudet. Selv om \u00f8konomiske rammer setter grenser for hvilke satsinger som lar seg gjennomf\u00f8re, er Bergen kommune positiv til f\u00f8ringene rammeplanen setter for kulturskolen som samarbeidende akt\u00f8r. Kulturskole for alle \u00abKulturskole for alle\u00bb er en visjon som \u00e5pner for noe nyansering og lokal tilpasning. Det er trolig ulike behov i kulturskoler av ulik st\u00f8rrelse. For Bergen kommune sin del, kan visjonen f.eks. knyttes til en ambisjon om \u00e5 tilby et bredere tilbud i bydelene. Bergen kulturskole arbeider allerede med mangfold og inkludering for \u00e5 kunne n\u00e5 ut til flest mulig uavhengig av \u00f8konomi, klasse, bakgrunn, etnisitet, funksjonsniv\u00e5, geografi osv., men i hovedsak rettet mot barn og unge, som er kulturskolens kjernem\u00e5lgruppe. Dette er i samsvar med rammeplanens punkt 1.2 som henviser til kulturskolens form\u00e5l i Meld. St. 18 (2020\u2013 2021): \u00abForm\u00e5let til kulturskolen er \u00e5 gi eit undervisningstilbod av h\u00f8g fagleg og pedagogisk kvalitet til alle barn og unge, uavhengig av kvar dei bur og \u00f8konomi.\u00bb Det fremkommer ogs\u00e5 under samme punkt at \u00abKulturskolen er open for personar i alle aldrar, men barn og unge fr\u00e5 0 til 19 \u00e5r er prim\u00e6rm\u00e5lgruppa, og barn i skolealder, til og med vidareg\u00e5ande oppl\u00e6ring, skal prioriterast.\u00bb At kulturskolen er \u00ab\u00e5pen og inviterende mot nye m\u00e5lgrupper\u00bb, slik det er formulert i punkt 2.3, skal likevel inng\u00e5 i kulturskolens forst\u00e5else av oppdraget, og v\u00e6re en naturlig f\u00f8lge av kulturskolens verdigrunnlag. Kulturskolen i kommunalt planverk En rammeplan for kulturskoler skal v\u00e6re en forpliktende del av kommunens planverk. I alle kommuner vil kulturskolens mulighet til \u00e5 oppfylle intensjonene i planen v\u00e6re avhengig av \u00f8konomiske rammevilk\u00e5r til en viss grad. Rammeplanen gir uansett en god retning for kulturskolens virksomhet. Med bakgrunn i politiske f\u00f8ringer eller endringer samfunnet, er det i tillegg andre tema som skulle v\u00e6rt vektlagt i rammeplan for kulturskolen? Bergen kommune er tilfreds med planforslagets fokusomr\u00e5der og innretning. 4 Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 12.03.24 i sak 89/24 fattet f\u00f8lgende vedtak: \u00abUtvalg for finans, kultur og n\u00e6ring innstiller til bystyret som avgir h\u00f8ringssvar til \u00abH\u00f8ring - Endringer i Rammeplan for kulturskolen\u00bb p\u00e5 vegne av Bergen kommune.\u00bb Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abEndringer i Rammeplan for kulturskolen\u00bb slik den fremkommer av byr\u00e5dets forslag. Dato: 2. april 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 2024 Rammeplan for kulturskolen \u2013 overordnet del \u2013 h\u00f8ringsutkast H\u00f8ring \u2013 Endringer i Rammeplan for kulturskolen \u2013 innspill fra Bergen kulturskole 5 "
}