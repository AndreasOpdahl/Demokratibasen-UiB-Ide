{
  "dokument_id": "648ca5ad-8dec-52bb-a219-a42480b8a264",
  "doc_type": "case_attachment",
  "kommune": 4601,
  "tittel": "Saksframlegg bystyresak 57/24: Ny lokal forskrift om politivedtekt for Bergen kommune",
  "url": "https://bergen.kommune.no/politikere-utvalg/api/fil/bk360/7279219/Saksframlegg-bystyresak-57-24-Ny-lokal-forskrift-om-politivedtekt-for-Bergen-kommune",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2019/60659-56 Ny lokal forskrift om politivedtekt for Bergen kommune Hva saken gjelder: Saken gjelder ny lokal forskrift om politivedtekt for Bergen kommune. Etter bystyrets vedtak vil forskriften oversendes Politidirektoratet for godkjenning og ikraftsettelse. Forslaget vil erstatte gjeldende Forskrift om Politivedtekt for Bergen kommune, Hordaland FOR-1999-10-26-1110, vedtatt av Bergen bystyre 22. februar 1999 med etterf\u00f8lgende endringer. Hjemmel for lokal forskrift er politiloven \u00a7 14. Den gir kommuner adgang til \u00e5 fastsette vedtekter med bestemmelser om \u00e5 blant annet opprettholde ro og orden, sikre ferdselen og renhold p\u00e5 offentlig sted mv. Form\u00e5let med vedtekten er \u00e5 fastsette \u00abordensregler\u00bb for byens felles byrom. Normalpolitivedtekten (Politidirektoratets rundskriv 2018/002) angir n\u00e6rmere hva som kan reguleres i kommunens politivedtekt med hjemmel i politiloven \u00a7 14. Det er opp til den enkelte kommune \u00e5 avgj\u00f8re hvilke bestemmelser som \u00f8nskes inntatt i egne politivedtekter. Byr\u00e5det vedtok den 30. juni 2022 (sak 1205/22) at forslag til ny lokal forskrift om politivedtekt for Bergen kommune skulle sendes p\u00e5 h\u00f8ring i samsvar med forvaltningsloven \u00a7 37. Bymilj\u00f8etaten sendte forskriftsforslaget p\u00e5 h\u00f8ring 1. september 2022, med h\u00f8ringsfrist 18. oktober 2022. Det er kommet inn 11 h\u00f8ringsinnspill i saken, fordelt p\u00e5 fem privatpersoner, to offentlige virksomheter og \u00e9n interesseorganisasjon/forening. Bymilj\u00f8etaten har gjennomg\u00e5tt og vurdert innspillene. Det er gjort noen mindre endringer og justeringer i forslaget som ble sendt h\u00f8ring, som f\u00f8lge av innspillene. Disse vil bli kommentert nedenfor. For en fullstendig gjennomgang av forslag til forskrift og innspill, vises det til Bymilj\u00f8etatens fagnotatet datert 12. desember 2022 i sin helhet. Endelig forskrift kunngj\u00f8res i Norsk Lovtidend f\u00f8r den kan gj\u00f8res gjeldende, jf. forvaltningsloven kapittel VII. Fagetatens vurdering og anbefaling: Bakgrunnen for revisjonen av den lokale politivedtekten er at Politidirektoratet oppdaterte normalpolitivedtekten i rundskriv 2018/002 av 13.02.2018. Endringene i den lokale politivedtekten legger opp til samme struktur og systematikk som i normalpolitivedtekten. Det er gjort noen spr\u00e5klige oppdateringer av ordlyden. Endringene vil bidra til st\u00f8rst mulig grad av likhet i regelverkene og unng\u00e5 at det oppst\u00e5r forvirring om hva som reguleres. 1 Det vil ogs\u00e5 v\u00e6re enklere \u00e5 legge til eller fjerne bestemmelser under det enkelte kapittel ved at systematikken fremdeles vil opprettholdes ved endringer. Bymilj\u00f8etaten har gjennomg\u00e5tt og vurdert innspillene etter h\u00f8ringen. Det har ikke fremkommet nye momenter som tilsier vesentlige endringer i forskriftsforslaget. P\u00e5 bakgrunn av innspillene foresl\u00e5r Bymilj\u00f8etaten imidlertid noen justeringer. I det f\u00f8lgende er det laget en kort oppsummering av de viktigste endringene som er gjort i utkastet til forskrift om ny politivedtekt for Bergen kommune etter h\u00f8ring. 1. Vest politidistrikt foresl\u00e5r \u00e5 innta en bestemmelse som tidfester nattero. Etter Vest politidistrikt sin oppfatning vil en tydelig angivelse av tiden for nattero tjene som god veiledning for innbyggerne og skape forst\u00e5else for politiets h\u00e5ndhevelse av bestemmelsen. En tydelig angivelse av tiden for nattero vil dermed b\u00e5de virke forebyggende som en veiledning til innbyggerne, samt lette politiets h\u00e5ndhevelse av bestemmelsen. Det har ogs\u00e5 kommet likelydende forslag fra BergenByliv og privatpersoner. Bymilj\u00f8etaten im\u00f8teser innspillene. Bymilj\u00f8etaten opplever, i likhet med politiet, at det er usikkerhet om n\u00e5r natteroen inntrer og n\u00e5r den avsluttes, og f\u00e5r jevnlig sp\u00f8rsm\u00e5l om dette. Det foresl\u00e5s derfor f\u00f8lgende nytt annet ledd i forskriftsforslaget \u00a7 2-1. \u00a7 2-1 Ro og orden p\u00e5 offentlig sted (endring etter h\u00f8ring med fet skrift): \u00abP\u00e5 eller i umiddelbar n\u00e6rhet av offentlig sted m\u00e5 ingen delta i oppl\u00f8p, sammenstimling, st\u00f8y eller br\u00e5k som forstyrrer den alminnelige orden eller ferdsel. Enhver som ferdes p\u00e5 eller i umiddelbar n\u00e6rhet av offentlig sted plikter \u00e5 overholde nattero mellom kl. 23.00 og kl. 06.00. Samles mange mennesker ved inngangen til forsamlingslokale, sportsplass, utsalgssted, holdeplass e.l., skal de stille seg i k\u00f8 og for \u00f8vrig rette seg etter de p\u00e5legg som politiet eller arrang\u00f8ren gir for \u00e5 opprettholde den alminnelige orden eller regulere ferdselen.\u00bb 2. Det er inntatt en bestemmelse om kj\u00f8ring og parkering i gr\u00f8ntomr\u00e5der. Denne har f\u00e5tt ny ordlyd i tr\u00e5d med normalpolitivedtekten, jf. forskriftforslagets \u00a7 2-2 f\u00f8rste ledd. Bymilj\u00f8etaten foresl\u00e5r foresl\u00e5r imidlertid at det gj\u00f8res unntak fra kj\u00f8re- og parkeringsforbudet for elsparkesykler o.l. Bakgrunnen for det er at forskrift om krav til liten elektrisk motorvogn tr\u00e5dte i kraft 15.06.22. Denne innf\u00f8rer en ny kj\u00f8ret\u00f8yklasse, som faller innunder begrepet motorvogn i vegtrafikkloven \u00a7 2. Dette inneb\u00e6rer at elsparkesykler er omklassifisert fra sykkel til motorvogn, og medf\u00f8rer at kj\u00f8re- og parkeringsforbudet som er foresl\u00e5tt i offentlige parker og gr\u00f8ntomr\u00e5der mv. ogs\u00e5 vil ramme elsparkesykler. De viktigste endringene som f\u00f8lge av omklassifiseringen var at det ble innf\u00f8rt promillegrense, aldersgrense og hjelmp\u00e5bud. Utover dette skulle kj\u00f8ret\u00f8ygruppen, i stor grad, fortsatt kunne benyttes p\u00e5 de samme omr\u00e5dene og p\u00e5 samme m\u00e5te som en sykkel. Det ble dermed gjort en del unntak fra reglene som ellers gjelder for motorvogner, og lagt til grunn at elsparkesykler fremdeles ville v\u00e6re underlagt de samme skiltreguleringene som sykkel. P\u00e5 denne bakgrunn er Bymilj\u00f8etaten av den oppfatning at det vil ha formodningen mot seg at elsparkesykler ikke kan kj\u00f8re i parker og gr\u00f8ntomr\u00e5der mv. jf. politivedtekten, da elsparkesyklene ellers kan kj\u00f8re p\u00e5 fortau og andre steder der sykler tas i bruk. 2 I brev datert 15.11.22 har Politidirektoratet uttalt at de ser at det kan v\u00e6re et behov for \u00e5 gj\u00f8re unntak for elsparkesykler i \u00a7 2-2. Det opplyses at normalpolitivedtekten ble laget f\u00f8r elsparkesykler ble klassifisert som \u00abliten elektrisk motorvogn\u00bb, og at et unntak for denne motorvogngruppen derfor ikke ble vurdert ved utformingen av normalpolitivedtektens bestemmelser i 2018. Politidirektoratet presiserer samtidig at et unntak for elsparkesykler krever at problemstillingen blir utredet i samr\u00e5d med lokalt politi, og at det er viktig at unntaket eventuelt utformes slik at det ikke \u00e5pner for en st\u00f8rre bruksadgang for elsparkesykler enn hva man \u00f8nsker og har vurdert som forsvarlig. Bymilj\u00f8etaten viser i denne forbindelse til lokal forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune. Den lokale utleieforskriften blant annet har som form\u00e5l \u00e5 legge til rette for at utleie av elsparkesyklene bidrar til fremkommelige og trygge offentlige rom, jf. \u00a7 1. Gjennom utleieforskriften har Bergen kommune ogs\u00e5 mulighet til \u00e5 gi vilk\u00e5r for bruk av tillatelsen, herunder fastsette en begrensning i antall kj\u00f8ret\u00f8y, fastsette kj\u00f8reforbudssoner, hastighetssoner og parkeringssoner, samt tidspunkter for n\u00e5r tjenesten kan v\u00e6re tilgjengelig, jf. \u00a7\u00a7 8-10. Det er dermed laget et eget regelverk som ivaretar hensynene som Politidirektoratet viser til. Dette st\u00f8ttes ogs\u00e5 av Vest politidistrikt, som i brev datert 30.11.22 har uttalt at de anser utleieforskriften som tilstrekkelig til \u00e5 regulere kj\u00f8ring og parkering med elsparkesykler i parker mv. Politidistriktet har ingen bemerkninger til kommunens forslag om \u00e5 unnta elsparkesykler i forslag til ny \u00a7 2-2. Forslaget om forbud mot camping i gr\u00f8ntomr\u00e5der og tettbygde str\u00f8k er oppdatert i henhold til normalpolitivedtekten, jf. revidert forskrifts \u00a7 2-2 andre ledd (endring etter h\u00f8ring med fet skrift): \u00a7 2-2. Kj\u00f8ring, camping mv i parker, gr\u00f8ntarealer, friomr\u00e5der o.l. \u00abI offentlige parker, gr\u00f8ntarealer og friomr\u00e5der er det forbudt \u00e5 kj\u00f8re og parkere motorvogn, med mindre annet fremg\u00e5r av skiltingen p\u00e5 stedet. Dette gjelder ikke motorvogn som omfattes av forskrift om krav til liten elektrisk motorvogn \u00a7 3. I offentlige parker, gr\u00f8ntarealer, friomr\u00e5der, p\u00e5, ved eller under veier eller plasser i tettbebygd str\u00f8k er overnatting, camping, telting eller lignende forbudt, med mindre annet fremg\u00e5r av skiltingen p\u00e5 stedet.\u00bb 3. I normalpolitivedtekten er det foretatt en regelteknisk endring av kapittelet om renhold p\u00e5 offentlig sted. Kapittelet i normalpolitivedtekten skiller n\u00e5 mellom de ordin\u00e6re pliktene som p\u00e5hviler eier i \u00a7\u00a7 4-1 til 4-3, og de pliktene som kun kan p\u00e5legges eier dersom kommunen kan dokumentere at det foreligger lokalt etablert sedvane i n\u00e6rmere 4 angitte omr\u00e5der i \u00a7 4-4. For kommuner som har en slik lokalt etablert sedvane, fremg\u00e5r det av merknadene til bestemmelsen at plikten og avgrensningen av omr\u00e5det hvor plikten gjelder som regel vil fremkomme av gjeldende politivedtekt for kommunen. Det presiseres videre at det ikke er anledning til \u00e5 utvide virkeomr\u00e5det for plikten. Det foresl\u00e5s derfor \u00e5 videref\u00f8re den n\u00e5v\u00e6rende omr\u00e5debegrensningen, og det er utarbeidet et kartvedlegg som viser hvor den sedvanerettslige renholdsplikten gjelder. Det er kommet private innspill om at forslag til ny \u00a7 4-4 b\u00f8r endres slik at det er et kommunalt ansvar \u00e5 s\u00f8rge for renhold av fortau og rennestein, rydde fortau for sn\u00f8 etter sn\u00f8fall og str\u00f8 fortau n\u00e5r det er glatt. Det vises til at situasjonen i sentrum har forandret seg en del de senere \u00e5rene, slik at forslag til ny \u00a7 4-4 kan virke som et urimelig p\u00e5legg. 3 Bymilj\u00f8etaten p\u00e5peker at etaten arbeider ogs\u00e5 med \u00e5 utrede behovet for en revisjon av bestemmelsene i politivedtekten som gjelder vinterdrift. Det er derfor i utgangspunktet ikke foresl\u00e5tt noen endringer knyttet til innholdet i bestemmelsene i dagens vedtekt som p\u00e5legger hus- og grunneiere innenfor visse omr\u00e5der \u00e5 s\u00f8rge for renhold, samt str\u00f8 og m\u00e5ke fortau. Det er kun foresl\u00e5tt \u00e5 endre systematikken i kapittel 4 om renhold slik at det skilles mellom ordin\u00e6re plikter og plikter som f\u00f8lger av lokal sedvane. Etter en ny vurdering ser Bymilj\u00f8etaten imidlertid behov for \u00e5 innskrenke selve stedsomfanget av huseiers renholdsplikter i henhold til sedvane. If\u00f8lge Politidirektoratet begrenser politiloven \u00a7 14 nr. 2 hus- eller grunneiers renholdsplikter til \u00abfortau eller tilsvarende omr\u00e5de i umiddelbar tilknytning til eiendommen\u00bb. P\u00e5 denne bakgrunn anbefaler Bymilj\u00f8etaten at bestemmelsen endres slik at ordlyden samsvarer med politiloven \u00a7 14 nr. 2 og normalpolitivedtekten hva gjelder hvor langt hus- eller grunneiers plikter strekker seg utenfor den aktuelle eiendommen. Endringer etter h\u00f8ring er markert med fet skrift/overstrykning: \u00a7 4-4. Eiers plikt i henhold til lokalt etablert sedvane til renhold m.m. av fortau \u00abEier av hus eller grunn mot offentlig sted i tidligere Bergen kommune og Laksev\u00e5g sogn av Laksev\u00e5g kommune plikter \u00e5: 1. s\u00f8rge for renhold av fortau og rennestein a. Til renhold av fortau h\u00f8rer rengj\u00f8ring av rennestein med de offentlige eller private sluk og rister som er lagt der. I t\u00f8rrv\u00e6r uten frost skal det spr\u00f8ytes med vann f\u00f8r feiingen hvis feiingen ellers medf\u00f8rer st\u00f8vplager eller andre ulemper. b. Etter feiing skal bosset straks fjernes. Det m\u00e5 ikke legges i kj\u00f8rebanen eller i kloakkslukene. 2. rydde fortauet for sn\u00f8 etter sn\u00f8fall a. Sn\u00f8 og is fra fortau m\u00e5 ikke kastes ut i kj\u00f8rebanen. Hvor sn\u00f8en eller isen ikke kan legges inntil vegg eller hagegjerde, kan det legges i gatekanten, selv om rennesteinen blokkeres. b. Sn\u00f8 og is fra g\u00e5rdsplass, tomt eller hage m\u00e5 ikke kastes p\u00e5 offentlig sted. c. I gangpassasjer, trange, bratte eller krokete kj\u00f8repassasjer i tettbygd str\u00f8k, hvor det er vanskelig \u00e5 komme til med br\u00f8yteredskap, b\u00f8r eieren av tilst\u00f8tende grunn gj\u00f8re passasjen ryddig for sn\u00f8 utenfor sin eiendom i den utstrekning dette er hensiktsmessig og kan utf\u00f8res uten vesentlige ulemper eller omkostninger. d. N\u00e5r det inntrer mildv\u00e6r, m\u00e5 det s\u00f8rges for at vannet f\u00e5r fritt avl\u00f8p til slukene, s\u00e5 vel fra gaten som fra fortauet. 3. str\u00f8 fortau n\u00e5r det er glatt a. I tettbygd str\u00f8k b\u00f8r eier av grunn som st\u00f8ter til gangpassasje, veg, gate eller plass hvor det ikke er eget fortau s\u00e5 vidt mulig str\u00f8 p\u00e5 passende m\u00e5te for gangtrafikk n\u00e5r det er glatt. Bestemmelsen gjelder kun fortau eller tilsvarende omr\u00e5de i umiddelbar tilknytning til eiendommen, og gate eller veg til dennes midtlinje eller av plass til 6 m fra eiendommen hvis ikke renholdet er overtatt av kommunen. Grunneier med eiendom inntil offentlig fortau i tidligere Arna, Fana og \u00c5sane kommuner og Loddefjord sogn av Laksev\u00e5g kommune plikter \u00e5 bes\u00f8rge fortauet feiet utenfor sin eiendom dersom kommunen p\u00e5legger det.\u00bb 4 4. Det er kommet innspill om at det b\u00f8r inntas et eget punkt i forslag til ny \u00a7 5-1 om at det ikke er tillatt \u00e5 unders\u00f8ke og rote i innholdet i containere, avfallsspann, s\u00f8ppeldunker o.l. Innspillet er ikke begrunnet n\u00e6rmere. Videre er det kommet innspill om at spytting ikke kan anses som fors\u00f8pling p\u00e5 samme m\u00e5te som \u00e5 kaste fra seg avfall, og at dette burde legaliseres. Det er ogs\u00e5 kommet innspill om at det burde v\u00e6re unntak fra urineringsforbudet i \u00a7 5-1 nr. 4, da urinering i fjorden ikke g\u00e5r utover andre. Bymilj\u00f8etaten ser at det kan v\u00e6re et problem dersom s\u00f8ppel spres utover ved at man roter i innholdet i containere, avfallsspann, s\u00f8ppeldunker o.l., og at det kan oppleves som ubehagelig for privatpersoner dersom noen unders\u00f8ker innholdet i deres containere. Bymilj\u00f8etaten vurderer likevel at normalpolitivedtekten ikke gir hjemmel til \u00e5 forby dette, da det ikke finnes en slik bestemmelse i normalpolitivedtekten. Vi anbefaler derfor ikke \u00e5 ta inn denne bestemmelsen i forslag til ny \u00a7 5-1. P\u00e5 samme bakgrunn foresl\u00e5r Bymilj\u00f8etaten \u00e5 ta til f\u00f8lge innspillet om at forbudet mot spytting burde tas ut av forslag til ny \u00a7 5-1 nr. 1. Etter en ny vurdering ser etaten at normalpolitivedtekten ikke regulerer dette, og at kommunen dermed ikke har hjemmel til \u00e5 foresl\u00e5 en videref\u00f8ring av denne bestemmelsen. Bymilj\u00f8etaten bemerker at man uansett ikke er kjent med at spytting er et utbredt problem. Hva gjelder innspillet knyttet til bestemmelsen i nr. 4 om urinering, mener Bymilj\u00f8etaten at dette er en bestemmelse som burde formuleres i tr\u00e5d med normalpolitivedtekten \u00a7 5-1 nr. 4. Bestemmelsen ble foresl\u00e5tt endret etter innspill fra Vest politidistrikt underveis i revideringsarbeidet. Vest politidistrikt ga uttrykk for at det var \u00f8nskelig at bestemmelsen ble formulert i tr\u00e5d med normalpolitivedtekten. Dette er en ordensregel som regulerer u\u00f8nsket atferd, og sikrer at politiet har mulighet til \u00e5 h\u00e5ndheve dette hvis det skulle bli et utbredt problem. Bymilj\u00f8etaten bemerker for \u00f8vrig at det ikke anses n\u00f8dvendig \u00e5 regulere unntak fra urineringsforbud i fjorder spesifikt. Ordlyden i bestemmelsen er begrenset til tilfeller der det vil v\u00e6re til sjenanse for andre. Det er mer hensiktsmessig \u00e5 bruke den samme formuleringen som i normalpolitivedtekten fremfor \u00e5 unnta spesifikke omr\u00e5der fra urineringsforbudet. Bymilj\u00f8etaten foresl\u00e5r f\u00f8lgende ordlyd i \u00a7 5-1, med endring/tillegg markert ved overstrekning: \u00a7 5-1. Hindre fors\u00f8pling og tilgrising P\u00e5, ut over eller i umiddelbar n\u00e6rhet av offentlig sted er det forbudt: 1. \u00e5 spytte og kaste avfall, herunder glass, flasker, spiker, papir, fruktskall, tyggegummi og tobakksprodukter, 2. \u00e5 grise til med maling, tusj, sprayprodukter e.l. p\u00e5 enhver overflate mot offentlig sted, herunder p\u00e5 eller ved bygning, gate, vei, park, anlegg, innretninger og transportmidler, 3. \u00e5 henge opp kunngj\u00f8ringer, plakater e.l. uten politiets tillatelse. Dette gjelder ikke oppslag p\u00e5 tavler e.l. som er godkjent av kommunen til slikt bruk, eller oppslag p\u00e5 eiendom om forhold som bare vedkommer eiendommen eller n\u00e6ringsvirksomheten til dem som bor der. Det er forbudt \u00e5 rive, skade eller skjemme oppslag som er lovlig satt opp. Oppslag 5 skal fjernes n\u00e5r de er foreldet. 4. \u00e5 urinere utend\u00f8rs i tettbebygd str\u00f8k eller p\u00e5 steder der det kan virke sjenerende p\u00e5 andre. 5. Gravplassmyndigheten i Bergen Kirkelige Fellesr\u00e5d har kommet med innspill om at de \u00f8nsker at forslag til ny \u00a7 6-1 skal omfatte b\u00e5de kirkeg\u00e5rder og gravplasser, ikke bare kirkeg\u00e5rder slik forslaget lyder i dag. Videre \u00f8nsker Gravplassmyndigheten at andre ledd i forslag til ny \u00a7 6-1 fjernes. Det vises til at en gravplass er \u00e5pen for allmennheten og dermed ikke er stengt for bes\u00f8k. Ferdsel innenfor eventuelle anleggsgjerder begrenses av annen lovgivning, og ellers gjelder straffeloven \u00a7 268 for uberettiget adgang og opphold p\u00e5 gravplass. Bymilj\u00f8etaten bemerker at h\u00f8ringsinnspillet om \u00e5 innta \u00abgravplasser\u00bb i forslag til ny \u00a7 6-1, vil v\u00e6re i tr\u00e5d med normalpolitivedtekten. Bymilj\u00f8etaten er enige i at det er naturlig at bestemmelsen omfatter b\u00e5de kirkeg\u00e5rder og gravplasser. N\u00e5r det gjelder innspillet \u00e5 fjerne forbudet mot \u00e5 trenge seg inn p\u00e5 kirkeg\u00e5rder n\u00e5r de er stengt for bes\u00f8k, mener imidlertid Bymilj\u00f8etaten at denne ordlyden b\u00f8r opprettholdes. Slik den er utformet i forslaget er den i tr\u00e5d med normalpolitivedtekten. Det kan v\u00e6re hensiktsmessig \u00e5 beholde bestemmelsen dersom det av en eller annen grunn skulle bli aktuelt \u00e5 stenge en kirkeg\u00e5rd. Bymilj\u00f8etaten foresl\u00e5r derfor f\u00f8lgende ordlyd i \u00a7 6-1, med endring/tillegg markert med fet skrift: \u00a7 6-1. Kirkeg\u00e5rd og gravplass \u00abP\u00e5 kirkeg\u00e5rd og gravplass er det forbudt \u00e5 sykle, ake, drive sport, lek eller annet som ikke s\u00f8mmer seg der. Det er forbudt \u00e5 trenge seg inn p\u00e5 kirkeg\u00e5rd n\u00e5r den er stengt for bes\u00f8k.\u00bb Bymilj\u00f8etaten anbefaler p\u00e5 denne bakgrunn at bystyret vedtar ny Forskrift om politivedtekt i Bergen kommune. \u00d8konomiske konsekvenser: Ingen \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det viser til Bymilj\u00f8etatens fagnotat datert 12. desember 2022 i sin helhet, og slutter seg til de vurderinger og konklusjoner som fremkommer der. Hjemmel for kommunal politivedtekt er lov om politiet av 4. august 1995 nr. 53 \u00a7 14 f\u00f8rste ledd, som gir kommunen adgang til \u00e5 fastsette \u00abhusordensregler\u00bb for byens felles byrom. Trygge, gode og rene byrom for alle er viktig for byr\u00e5det. Forslaget bygger i hovedsak p\u00e5 gjeldende politivedtekt, men er oppdatert i henhold til ny normalpolitivedtekts systematikk og spr\u00e5kbruk. Forrige revisjon av Forskrift om politivedtekt i Bergen kommune (vedtatt av bystyret i m\u00f8tet 20.06.2019 sak 222/19), ble ikke stadfestet av Politidirektoratet fordi den avvek for mye fra normalpolitivedtekten p\u00e5 enkelte punkter. Ettersom forskriftsforslaget fra 2019 ikke ble godkjent og p\u00e5 bakgrunn av tilbakemeldingen fra Politidirektoratet, ans\u00e5 en det som 6 hensiktsmessig \u00e5 foreta en fullstendig revisjon av politivedtekten. Det nye forslaget til politivedtekt har oppdatert ordlyden i bestemmelsene og det er lagt opp til samme struktur og systematikk som i normalpolitivedtekten. Endringene vil bidra til st\u00f8rst mulig grad av likhet i regelverkene og unng\u00e5 at det oppst\u00e5r forvirring om hva som reguleres. Endringene er derfor mest av redaksjonell art. Materielle endringer er redegjort for ovenfor under Bymilj\u00f8etatens vurderinger. Byr\u00e5det vil p\u00e5peke at Bymilj\u00f8etaten har i oppgave \u00e5 utrede konsekvensene av mulig overtakelse av drift og vedlikehold av den kommunale veiinfrastrukturen som i dag h\u00e5ndteres av huseiere. Dette utredningsarbeidet er ikke ferdigstilt enn\u00e5 og det er derfor i utgangspunktet ikke foresl\u00e5tt noen endringer knyttet til innholdet i bestemmelsene i dagens vedtekt p\u00e5 dette punktet. Dersom resultatet av utredningen om vinterdrift f\u00f8rer til et forslag om ny revidering, vil dette bli lagt frem p\u00e5 et senere tidspunkt. Det anses viktigere \u00e5 oppdatere gjeldende forskrift, slik at den blir i overenstemmelse med normalpolitivedtekten. Byr\u00e5det anbefaler p\u00e5 denne bakgrunn at bystyret vedtar ny Forskrift om politivedtekt for Bergen kommune, med endringen som er nevnt over. Begrunnelse for framleggelse til bystyret: Saken gjelder endring av politivedtekt vedtatt av bystyret 22. februar 1999, med etterf\u00f8lgende endringer. Politidirektoratets Rundskriv 2018/002 forutsetter ogs\u00e5 at endring vedtas av bystyret selv. Byr\u00e5det innstiller til bystyret \u00e5 fatte f\u00f8lgende vedtak: Bystyret vedtar forslag til ny Forskrift om politivedtekt i Bergen kommune, og oversender denne til formell godkjenning og ikraftsettelse i Politidirektoratet, jf. politiloven \u00a7 14, jf. FOR-2000-11-16-1151. Dato: 28. november 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat, datert 12.12.22 2. Gjeldende forskrift om politivedtekt for Bergen kommune. 3. Oversikt over h\u00f8ringsuttalelser. 4. Revidert forslag til forskrift om politivedtekt for Bergen kommune. 5. F\u00f8rste kartvedlegg til forskrift: Hus- og grunneiers renholdsplikter. 6. Andre kartvedlegg til forskrift: Hus- og grunneiers renholdsplikter. 7 "
}