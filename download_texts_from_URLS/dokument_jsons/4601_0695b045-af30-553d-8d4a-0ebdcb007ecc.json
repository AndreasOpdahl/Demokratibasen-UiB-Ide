{
  "dokument_id": "0695b045-af30-553d-8d4a-0ebdcb007ecc",
  "doc_type": "case_attachment",
  "kommune": 4601,
  "tittel": "Fagnotat, datert 13.05.2024.",
  "url": "https://bergen.kommune.no/politikere-utvalg/api/fil/bk360/10433257/Fagnotat-datert-13-05-2024-",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2024/79784-1 (Arbeidssted) Saksbehandler: Tord Honne Holgernes Dato: 13. mai 2024 Fra Bymilj\u00f8etaten Fagnotat fra Bymilj\u00f8etaten: Intern overf\u00f8ring av ansvaret for Fisketorget i Bergen kommune. Hva saken gjelder: Bymilj\u00f8etaten har siden 2016 hatt ansvaret for forvaltning, drift og utvikling av Fisketorget (inkl. Mathallen). Fisketorget er et viktig, kommunalt byrom, men er ogs\u00e5 et viktig n\u00e6ringsareal, hvor kommunen leier ut areal til n\u00e6ringsdrivende p\u00e5 n\u00e6rmere bestemte vilk\u00e5r. Etaten har over tid gjort en vurdering av hva som er en hensiktsmessig ansvarsfordeling med tanke p\u00e5 tilrettelegging og oppf\u00f8lging av n\u00e6ringsvirksomheten p\u00e5 torgflaten og i Mathallen, og har ogs\u00e5 hatt dialog med Seksjon for n\u00e6ring og landbruk vedr\u00f8rende dette. Det er Bymilj\u00f8etatens oppfatning at en overf\u00f8ring av n\u00e6ringsansvaret for Fisketorget til Seksjon for n\u00e6ring og landbruk vil gi st\u00f8rre muligheter for videreutvikling av forvaltning og drift av Fisketorget. Det vil imidlertid knytte seg en del forutsetninger til en slik overf\u00f8ring, blant annet en avklaring av grensesnitt mellom ansvaret for byromsforvaltningen p\u00e5 generelt niv\u00e5 og forvaltningen av Fisketorget som et n\u00e6ringsareal p\u00e5 spesielt niv\u00e5. Tidspunktet for en eventuell overf\u00f8ring b\u00f8r etter etatens syn legges til september 2024, for \u00e5 unng\u00e5 en overf\u00f8ring tett p\u00e5 sommerferie og h\u00f8ysesong p\u00e5 Fisketorget. Fagetatens anbefaling: 1. Personal-, fag- og budsjettansvar for Fisketorget og Mathallen overf\u00f8res til Seksjon for n\u00e6ring og landbruk h\u00f8sten 2024 2. F\u00f8r overf\u00f8ring gjennomf\u00f8res det en egnet prosess for gjennomgang av grensesnitt, samt overf\u00f8ring av ansvarsomr\u00e5der, personell og budsjett. Med hilsen Bymilj\u00f8etaten Lise Reinertsen Tord Honne Holgernes etatsdirekt\u00f8r avdelingsleder Dokumentet er godkjent elektronisk. Fagetatens vurdering: Bymilj\u00f8etaten er i dag ansvarlig for forvaltning, drift og utvikling av Fisketorget (inkl. Mathallen). Fisketorget er det eneste n\u00e6ringsarealet som Bymilj\u00f8etaten forvalter p\u00e5 denne m\u00e5ten. Utover dette driver etaten med mer tradisjonell byforvaltning basert p\u00e5 solide fagmilj\u00f8er. Bymilj\u00f8etaten har de siste \u00e5rene gjort erfaringer rundt hva som kreves for \u00e5 drive tilstrekkelig god n\u00e6ringstilrettelegging og n\u00e6ringsutvikling p\u00e5 torgflaten og i Mathallen, og har ogs\u00e5 hatt dialog med Seksjon for n\u00e6ring og landbruk rundt overf\u00f8ring av ansvaret for Fisketorget. I den forbindelse oversender Bymilj\u00f8etaten et fagnotat som underlag for videre dr\u00f8ftinger og beslutninger. Notatet vil f\u00f8rst kort beskrive litt om bakgrunn og dagens utfordringer. I det videre vil \u00abFisketorget\u00bb inkludere b\u00e5de Mathallen og torgflaten, hvis ikke dette er n\u00e6rmere beskrevet. N\u00e5r notatet omtaler \u00abutvikling\u00bb, \u00abkonseptutvikling\u00bb eller lignende, s\u00e5 gjelder dette den utviklingen som ligger i den daglige forvaltningen og utviklingen av Fisketorget, ikke utvikling knyttet til investeringsprosjekter. Sistnevnte vil omtales s\u00e6rskilt. Bakgrunn og dagens utfordringer Fisketorget har en lang, kommunal historie, hvor det i denne sammenheng er vesentlig \u00e5 peke p\u00e5 noen hovedtrekk. I 2015 overtok kommunen selv ansvaret for forvaltningen av Fisketorget og dets leietakere, etter at dette i flere \u00e5r var satt ut til private forvaltningsselskaper. Kommunen overtok allerede inng\u00e5tte langtidskontrakter, en del utfordrende konflikter mellom leietakere, samt en mathall som ikke fungerte optimalt. Da Bymilj\u00f8etaten ble opprettet i slutten av 2016, overtok etaten dette ansvaret fra tidligere Gr\u00f8nn etat. Bymilj\u00f8etaten brukte store deler av de f\u00f8rste \u00e5rene p\u00e5 \u00e5 \u00abrydde\u00bb i situasjonen p\u00e5 Fisketorget, hvor ogs\u00e5 leietakerne etterlyste tydeligere og bedre dialog, samt mer forutsigbare rammer. Etaten innf\u00f8rte tydeligere rammer for leietakerne, en mye st\u00f8rre grad av skriftlig dialog, mer profesjonell s\u00f8knadsbehandling ved \u00f8nske om endringer, tettere oppf\u00f8lging av leiekontraktene og en dialog med tydeligere fokus p\u00e5 at b\u00e5de leietakere og kommunen \u00f8nsker det samme: Mest mulig aktivitet og attraktivitet p\u00e5 Fisketorget. Leiekontrakter har gradvis blitt endret i tr\u00e5d med \u201cStrategi for Torget\u201d (vedtatt i bystyret i 2018) og behovet for profesjonalisering av utleievirksomheten. Det er innf\u00f8rt faste leietakerm\u00f8ter og en helt annen grad av oppf\u00f8lging de siste \u00e5rene. Etaten har ogs\u00e5 s\u00f8kt \u00e5 knytte til seg medarbeider(e) med erfaring fra lignende n\u00e6ringsvirksomhet. Fra \u00e5 g\u00e5 fra en situasjon med til dels mye konflikter, b\u00e5de leietakerne imellom og mellom leietakere og kommunen, har vi de siste \u00e5rene sett en tydelig, positiv utvikling. Bymilj\u00f8etaten opplever n\u00e5 en helt annen situasjon p\u00e5 Fisketorget, med en konstruktiv og god dialog med leietakerne, og et handlingsrom for \u00e5 strekke oss etter strategiens m\u00e5l og intensjoner. Etter at Bymilj\u00f8etaten fikk kontroll p\u00e5 det mest grunnleggende (kontrakter, kontraktsoppf\u00f8lging og drift), har vi arbeidet videre med utviklingen av \u00abproduktet\u00bb Fisketorget. De to siste \u00e5rene har vi tatt store steg i det sm\u00e5, blant annet ved \u00e5 anvende tidligere vedtatt profilmanual og bruke den som grunnlag for ny skilting for b\u00e5de utetorget og Mathallen, samt foliering av boder, innf\u00f8ring av logobruk, eget \u201cFisketorget\u201d- og \u201cMathallen\u201d- skilt p\u00e5 Mathallens fasade med mer. Vi har ogs\u00e5 hatt et st\u00f8rre fokus p\u00e5 arrangementer, herunder fors\u00f8kt forskjellige varianter av \u00abvinterdrift\u00bb (mellom september og april), og utviklet samarbeidsforholdet v\u00e5rt til bl.a. Matarena AS og Bergen Sentrum AS. Dette er spesielt gjort med tanke p\u00e5 \u00e5 utvikle tilbudet rettet mot byens innbyggere. I tillegg er det gjennomf\u00f8rt markeds- og kundeunders\u00f8kelser. Vi har ogs\u00e5 arbeidet tett mot Etat for bygg og eiendom, som er eier av Mathallen, for \u00e5 bedre koordineringen og ansvarsfordelingen mellom oss, og har faste m\u00e5nedlige samarbeidsm\u00f8ter med dem. Kort oppsummert holder dagens forvaltning og drift av Fisketorget et annet profesjonalitetsniv\u00e5 i dag, enn det etaten overtok for 7 \u00e5r siden. Kort om dagens utfordringer Samtidig opplever etaten utfordringer knyttet til forvaltningen av Fisketorget, som etter v\u00e5rt syn handler om dagens organisering. Drift, forvaltning og konseptutvikling av et n\u00e6ringsareal er langt p\u00e5 vei et eget fag, og dagens 2 \u00e5rsverk som arbeider med Fisketorget driver med en litt annen idrett enn de 213 andre \u00e5rsverkene i etaten. Erfaringen v\u00e5r tilsier at dette er utfordrende, ikke minst fordi n\u00e6ringsfremmende forslag og id\u00e9er ikke umiddelbart blir forst\u00e5tt av etatens \u00f8vrige fagmilj\u00f8er, som gjerne har en annen innfallsvinkel til problemstillingene. I utgangspunktet er slik meningsutveksling sunt, men \u00abkj\u00f8ttvekten\u00bb internt i fagmilj\u00f8ene er for Bymilj\u00f8etatens del veldig tung p\u00e5 ene siden. Dette er en daglig utfordring i etaten, men etter v\u00e5rt skj\u00f8nn ogs\u00e5 en utfordring som kan knyttes til at Fisketorget er organisert under byr\u00e5dsavdelingen for byutvikling. Det er andre hensyn enn n\u00e6ringshensynene som gjerne kommer \u00abf\u00f8rst i k\u00f8en\u00bb i b\u00e5de byr\u00e5dsavdelingens og etatens fagmilj\u00f8er og ledelse, noe som er helt naturlig med tanke p\u00e5 hovedansvarsomr\u00e5dene som er organisert inn under disse enhetene. Bymilj\u00f8etatens ledelse har de siste par \u00e5rene jobbet for \u00e5 skape mer handlingsrom for n\u00e6ringstankegangen, og har til dels lyktes med det, men det er fremdeles en klar utfordring at man internt i etaten har s\u00e5pass mange m\u00e5lkonflikter knyttet til hva man egentlig vil p\u00e5 Fisketorget og i/utenfor Mathallen. Muligheter ved en overf\u00f8ring til Seksjon for n\u00e6ring og landbruk Fisketorget er et n\u00e6ringsareal hvor det skal v\u00e6re handel m.m. innenfor angitte rammer. Det er ogs\u00e5 et utstillingsvindu mot Europa og verden. I Seksjon for n\u00e6ring og landbruk vil dagens \u00abtorgmedarbeidere\u00bb jobbe i et fagmilj\u00f8 med et n\u00e6ringsperspektiv, i motsetning til dagens situasjon, hvor de n\u00e6rmeste kollegene er arkitekter, vegingeni\u00f8rer og naturforvaltere. Medarbeiderne vil f\u00e5 sparringspartnere og ledere fra et relevant fagmilj\u00f8, med en helt annen kjennskap til kommunens n\u00e6ringspolitikk. Det vil ogs\u00e5 \u00abrydde i\u00bb de daglige m\u00e5lkonfliktene internt, noe som etter v\u00e5rt syn vil skape mer effektiv og m\u00e5lrettet n\u00e6ringsarealsforvaltning, med et tydeligere kommersielt fokus og forst\u00e5else, innenfor de til enhver tid gitte politiske rammer og f\u00f8ringer. Bergen kommune har flere strategier og satsinger knyttet til byens n\u00e6ringsutvikling. Dette inkluderer ogs\u00e5 strategier med fokus p\u00e5 (lokal) mat, gastronomibyen Bergen og store arrangementer, som alle er sv\u00e6rt relevante for Fisketorget. En ansvarsoverf\u00f8ring vil ogs\u00e5 knytte Fisketorget enda n\u00e6rmere flere relevante samarbeidspartnere i n\u00e6ringslivet, som kan bidra til enda bedre utvikling av Fisketorget som konsept og destinasjon i fremtiden. Ved revisjon av dagens strategi for Fisketorget, kan den ogs\u00e5 knyttes tettere opp mot de ovennevnte strategiene og f\u00f8ringene, og forh\u00e5pentligvis skape en strategi som har et tydeligere fokus p\u00e5 hva kommunen \u00f8nsker \u00e5 oppn\u00e5 p\u00e5 Fisketorget spesielt, men ogs\u00e5 i sentrum generelt. Fisketorget, og kanskje spesielt Mathallen, er et utstillingsvindu for lokal sj\u00f8mat med h\u00f8y kvalitet. Dette er spesielt viktig for turistn\u00e6ringen, som ogs\u00e5 er tett knyttet mot Seksjon for n\u00e6ring og landbruk. Bruken av selve bygget har ogs\u00e5 en tilknytning til turistn\u00e6ringen, ved at Visit Bergen har turistinformasjon og kontorer i andre etasje. Utfordringer ved overf\u00f8ring til Seksjon for n\u00e6ring og landbruk En overf\u00f8ring av ansvaret for Fisketorget vil ogs\u00e5 overf\u00f8re stor grad av r\u00e5derett fra Bymilj\u00f8etaten/Byr\u00e5dsavdeling for byutvikling til Seksjon for n\u00e6ring og landbruk/Byr\u00e5dsavdeling for finans, n\u00e6ring og eiendom. Den daglige disponeringen av arealet vil da v\u00e6re opp til Seksjon for n\u00e6ring og landbruk, noe som vil skille dette byrommet fra kommunens andre byrom i sentrum. Samtidig vil det fremdeles v\u00e6re Bymilj\u00f8etaten som ut\u00f8ver forvaltningsmyndigheten for byrommet, og som f.eks. vil uttale seg i plan- og byggesaker som areal- og fagansvarlig for selve arealet. Forenklet sagt vil Bymilj\u00f8etaten fremdeles ha den overordnede forvaltningen av selve byrommet, mens Seksjon for n\u00e6ring og landbruk vil ha den daglige forvaltningen og driften. Det betyr at det m\u00e5 trekkes opp tydelige grensesnitt for ansvar og handlingsrom, slik at dette ikke blir en utfordring i det videre. Bymilj\u00f8etaten ivaretar i dag ogs\u00e5 en del driftsoppgaver i byrommet Fisketorget, f.eks. knyttet til renhold. Dette er ogs\u00e5 grensesnitt som m\u00e5 avklares ved en eventuell overf\u00f8ring. N\u00e6rmere om premisser ved en eventuell overf\u00f8ring Med bakgrunn i Bymilj\u00f8etatens erfaringer, samt med \u00f8nske om \u00e5 f\u00e5 et best mulig utgangspunkt for videre forvaltning og n\u00e6ringsutvikling p\u00e5 Fisketorget, mener etaten f\u00f8lgende b\u00f8r legges til grunn ved en overf\u00f8ring av ansvaret for Fisketorget: - Hele ansvaret for Fisketorget og Mathallen overf\u00f8res, inkludert forvaltning og drift av n\u00e6ringsareal og fellesareal, samt daglig utvikling av n\u00e6ringskonsept og arrangementer i regi av utleier - Hele budsjettet, og budsjettansvaret, for Fisketorget overf\u00f8res til Seksjon for n\u00e6ring og landbruk - Ansatte som er tilknyttet Fisketorget overf\u00f8res til Seksjon for n\u00e6ring og landbruk - Seksjon for n\u00e6ring og landbruk f\u00e5r ansvaret for en prosess frem mot overf\u00f8ring, som skal avklare: o Disposisjonsrett og handlingsrom o Grensesnitt mot overordnet forvaltning (f.eks. uttale til plan- og byggesaker) o Grensesnitt mot utleie av n\u00e6rliggende byrom, som f.eks. V\u00e5gsbunnen o God oppf\u00f8lging av leietakere som anvender b\u00e5de Fisketorget og andre byrom gjennom \u00e5ret (f.eks. Bondens marked, 17.mai-komiteen og Torgdagen) o God samhandling med tanke p\u00e5 eventuelle investeringsprosjekter for utvikling av Fisketorget og/eller Mathallen i fremtiden (fysiske tiltak) o Generell samhandling, f.eks. faste samarbeidsm\u00f8ter i l\u00f8pet av \u00e5ret \u00d8konomiske konsekvenser Drift og forvaltning av Fisketorget og Mathallen har i dag et eget budsjett, frakoblet fra Bymilj\u00f8etatens driftsbudsjett. \u00abTorgbudsjettet\u00bb legger til grunn selvkostprinsippet, hvor inntekter fra leie g\u00e5r direkte til \u00e5 l\u00f8nne medarbeidere og betale for n\u00f8dvendige tjenester p\u00e5 Fisketorget. Budsjettansvaret vil ved en overf\u00f8ring flyttes til Seksjon for n\u00e6ring og landbruk, men selve overf\u00f8ringen vil ikke ha \u00f8konomiske konsekvenser for kommunen. Konsekvenser for klima og milj\u00f8 En overf\u00f8ring vil ikke ha spesielle konsekvenser for klima eller milj\u00f8. Bymilj\u00f8etaten har arbeidet i tr\u00e5d med diverse kommunale strategier, f.eks. med fokus p\u00e5 \u00e5 unnlate bruk av plastbestikk, og dette m\u00e5 eventuelt f\u00f8lges videre opp av mottakende enhet. Vedlegg: 0 "
}