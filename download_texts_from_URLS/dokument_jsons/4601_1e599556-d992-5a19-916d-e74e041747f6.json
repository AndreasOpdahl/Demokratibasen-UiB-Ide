{
  "dokument_id": "1e599556-d992-5a19-916d-e74e041747f6",
  "doc_type": "case_presentation",
  "kommune": 4601,
  "tittel": "Bergenhus gnr 168 bnr 532 Ekregaten 11. Klage over avslag p\u00e5 s\u00f8knad om bruksendring fra n\u00e6ring til bolig",
  "url": "https://bergen.kommune.no/politikere-utvalg/api/fil/bk360/9556402/Framstilling-Bergenhus-gnr-168-bnr-532-Ekregaten-11-Klage-over-avslag-pa-soknad-om-bruksendring-fra-naering-til-bolig",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/271373-5 Bergenhus gnr 168 bnr 532 Ekregaten 11. Klage over avslag p\u00e5 s\u00f8knad om bruksendring fra n\u00e6ring til bolig Hva saken gjelder: Saken gjelder klage p\u00e5 vedtak datert 31.10.2023, der det ble gitt avslag p\u00e5 s\u00f8knad om rammetillatelse for bruksendring fra n\u00e6ring til bolig i 1. etasje og etablering av nye boder og sykkelparkering i bakg\u00e5rd. Det ble gitt avslag p\u00e5 s\u00f8knad om dispensasjon fra pbl. \u00a7 29-4 Avstand fra nabogrense og KDP \u00a7 13 punkt 4 om utnyttelsesgrad. I tillegg er det gitt avslag med hjemmel i KDP \u00a7 13 punkt 6 om bestemmelser om bebyggelsen og arealform\u00e5l samt pbl. \u00a7 29-2 visuelle kvaliteter. Ansvarlig s\u00f8ker har p\u00e5 vegne av tiltakshaver p\u00e5klaget vedtaket i brev av 20.11.2023. Tiltakshaver er Scheiendom AS. Ansvarlig s\u00f8ker er Ole Andreas Dalland i Ingeni\u00f8r Aarland AS. Eiendommen er ikke regulert. I kommunedelplan for BERGENHUS. KDP SANDVIKEN \u2013 FJELLSIDEN NORD er eiendommen vist som boligomr\u00e5der. Eiendommen ligger i delomr\u00e5de H: Ekren. Kommuneplanens arealdel (KPA), vedtatt i Bystyret 19.06.2019, viser eiendommen som Byfortettingssone BY og den ligger innenfor hensynssonene: H570_2 Kulturmilj\u00f8: Sandviken \u00f8vre, H570_7 kulturmilj\u00f8: Historisk sentrum og bestemmelsesomr\u00e5de #4. Tiltaket krever dispensasjon fra KPA \u00a7 3.1 Plankrav, \u00a7 14 Uteoppholdsareal, \u00a7 17 Parkering for bil, og fra KDP Sandviken \u2013 Fjellsiden nord \u00a7 13 punkt 4: Maksimalt bebygget areal. Tiltaket er ogs\u00e5 avhengig av dispensasjon fra plan- og bygningsloven \u00a7 29-4 Avstand til nabogrense. Ansvarlig s\u00f8ker har s\u00f8kt om dispensasjon. Tiltaket krever videre fravik fra byggteknisk forskrift (TEK17): \u00a7 12-2 tredje ledd: Krav om tilgjengelig boenhet, \u00a7 12-9 f\u00f8rste ledd: tilgjengelig baderom, \u00a7 14-2 og \u00a7 14-3: krav til, og minimumsniv\u00e5 for energieffektivitet og \u00a7 13-2 ventilasjon. Ansvarlig s\u00f8ker har s\u00f8kt om fravik. Tiltaket krever ogs\u00e5 dispensasjon fra byggegrense langs kommunal veg. Bymilj\u00f8etaten har i vedtak av 21.06.2023 gitt dispensasjon fra byggegrense langs veg p\u00e5 vilk\u00e5r. Ansvarlig s\u00f8ker opplyser at det er gjennomf\u00f8rt nabovarsling i samsvar med pbl. \u00a7 21-3. Det er ikke mottatt merknader. Uttalelser Bergen brannvesen har gjennomg\u00e5tt de aktuelle dokumentene, og basert p\u00e5 tilgjengelige byggesaksdokumenter mener brannvesenet at oppf\u00f8ring av boder i bakg\u00e5rden kan begrense brannvesenets innsatsmulighet, jf. uttalelse datert 10.08.2023. Byantikvaren har i uttalelse av 08.09.2023 gitt uttrykk for at de ikke kan anbefale tiltaket. Bygningen har h\u00f8y kulturmilj\u00f8verdi som del av et enhetlig kulturmilj\u00f8, sv\u00e6rt karakteristisk for 1 str\u00f8ket. Tiltaket ligger i et s\u00e6rdeles s\u00e5rbart brannsmitteomr\u00e5de. Byantikvaren st\u00f8tter Brannvesenets uttalelse, og kan ikke anbefale et tiltak som kan \u00f8ke brannrisikoen i et verdifullt, historisk trehusmilj\u00f8, hvor konsekvensene av en brann vil v\u00e6re store. S\u00f8knaden er sendt Statsforvalteren i Vestland, Vestland fylkeskommune og Statens vegvesen for uttalelse. Det er ikke mottatt tilbakemelding. Klagen Klager har i hovedsak vist til at plasseringen av boder i bakg\u00e5rden er lite synlig, og det kan ikke sees at dette p\u00e5virker de visuelle kvalitetene. Klager er uenig i at brannvesenet sin uttale kan legges til grunn for et avslag. Den gir bare f\u00f8ringer p\u00e5 at brannprosjekterende skal ivareta brannsikkerheten, og det vil bli ivaretatt. Slik klager forst\u00e5r det s\u00e5 er brannvesenet sin uttale om at det \u00abkan\u00bb p\u00e5virke brannsikkerheten bare aktuelt dersom brannprosjekteringen ikke blir ivaretatt iht. forskriftskravene. P\u00e5 bakgrunn av dette har tiltakshaver f\u00e5tt Firesafe AS til \u00e5 utarbeide et notat, der konklusjonen er at alle brannforskriftskrav vil bli innfridd. Grunnet slokkeanlegg i bygget og bodene anf\u00f8rer klager at brannsikkerheten vil bli \u00f8kt. N\u00e5r det gjelder lysforholdene viser klager til at bakg\u00e5rden allerede har d\u00e5rlige lysforhold, og grunnet eksisterende mur mot naboeiendommen vil dette ikke p\u00e5virke naboer negativt. Det vises ellers til klagen av 20.11.2023 Fagetatens vurdering og anbefaling: Plan- og bygningsetaten som fagetat, har vurdert klagen, men har ikke funnet grunn til \u00e5 ta den til f\u00f8lge. Fagetaten presiserer innledningsvis at de er positive til s\u00f8knaden om bruksendring, og til \u00e5 gi dispensasjon fra KPA \u00a7 3.1 Plankrav, KPA \u00a7 17 Parkeringsplass for bil og KPA \u00a7 14 Uteoppholdsareal. Fagetaten er ogs\u00e5 positive til \u00e5 gi fravik fra TEK17 \u00a7 12-2 tredje ledd Krav om tilgjengelig boenhet, \u00a7 12-9 f\u00f8rste ledd: tilgjengelig baderom, \u00a7 14-2 og \u00a7 14-3: krav til, og minimumsniv\u00e5 for energieffektivitet og \u00a7 13-2: ventilasjon. Det vesentlige for fagetaten sin vurdering er at nedbyggingen av bakg\u00e5rden med boder, \u00abkan\u00bb begrense brannvesenet sin innsatsmulighet. I tr\u00e5d med KDP \u00a7 13.6 skal bakg\u00e5rder ha god tilgjengelighet b\u00e5de for brannslukning og som r\u00f8mningsvei. Fagetaten problematiserer ikke redegj\u00f8relsen til s\u00f8ker om spredningsrisikoen med brann fra bodene. Det som derimot fremst\u00e5r som \u00e5penbart for fagetaten er at bakg\u00e5rdens tilgjengelighet i forbindelse med brannslukning og som r\u00f8mningsvei blir d\u00e5rligere. I tr\u00e5d med KDP \u00a7 13 pkt. 6, 4, 3 og 2 er utgangspunktet at det ikke skal gj\u00f8res tiltak i bakg\u00e5rden. Det vises ellers til fagnotatet datert 28.11.2023 i sin helhet. \u00d8konomiske konsekvenser: Ikke relevant Byr\u00e5dets vurdering og anbefaling/konklusjon: Byr\u00e5det er i likhet med fagetaten positiv til s\u00f8knaden om bruksendring fra n\u00e6ring til bolig. KPA \u00a7 9.2 stiller som minstekrav at nye boenheter er p\u00e5 35 m2 BRA + bodareal per boenhet. Bodene vil n\u00f8dvendigvis m\u00e5tte oppf\u00f8res i bakg\u00e5rden fordi det ikke er plass til \u00e5 ha dem inne. Slik byr\u00e5det oppfatter det er det oppf\u00f8ringen av bodene som reiser utfordringer knyttet til brannrisiko og ivaretakelse av verdifullt, historisk trehusmilj\u00f8. Tiltaket er planlagt gjennomf\u00f8rt i et av Bergens hensynssoner \u2013 annen fare brannsmitte, ref. \u00a7 33.12.3 i \u00abBestemmelser og retningslinjer, kommuneplanens arealdel 2018-2030\u00bb vedtatt av Bergen bystyret 19.06.2019. Det vises videre til at Bystyret vedtok 17.02.2016 den 2 helhetlige brannsikringsplanen for tett trehusbebyggelse i Bergen. Av denne f\u00f8lger det at Ekregaten 11 grenser mot omr\u00e5de 2 Sandviksboder og grender (Rosegrenden). Byr\u00e5det legger i denne saken avgj\u00f8rende vekt p\u00e5 at brannvesenet mener at oppf\u00f8ring av utvendige boder i bakg\u00e5rden kan begrense deres innsatsmulighet. Tilsvarende peker Byantikvaren p\u00e5 at tiltaket ligger i et s\u00e6rlig s\u00e5rbart brannsmitteomr\u00e5de, hvor en brann vil kunne f\u00e5 store konsekvenser. Byr\u00e5det bemerker i denne forbindelse at det i 2022 var det 12 bygningsbranner i tett trehusbebyggelse i Bergen, som er en \u00f8kning fra 6 i 2021 og 8 i 2020. Etter byr\u00e5dets vurdering vil oppf\u00f8ring av boder i bakg\u00e5rden medf\u00f8re uakseptabel \u00f8kning av brannrisiko. Byr\u00e5det tiltrer derfor fagetatens vurderinger og konklusjon om \u00e5 avsl\u00e5 s\u00f8knaden slik den per n\u00e5 foreligger. Byr\u00e5det oppfordrer tiltakshaver til \u00e5 g\u00e5 i dialog med plan- og bygningsetaten for \u00e5 unders\u00f8ke muligheten for dispensasjon fra kravet til bodareal. Byr\u00e5det har forst\u00e5else for at eventuelt tap av boder vil medf\u00f8re ulemper i form av redusert lagringsplass. Fordelene vil v\u00e6re at det da ikke lenger er behov for s\u00e5 omfattende dispensasjoner som det s\u00f8kt om i denne saken. Utfordringene som Bergen brannvesen og Byantikvaren har p\u00e5pekt med hensyn til brannrisiko og ivaretagelse historiske kvaliteter, vil ogs\u00e5 unng\u00e5s. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 31.10.2023 opprettholdes. Klagen tas ikke til f\u00f8lge. Dato: 23. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 28.11.2023 med vedlegg: 1. Oversiktskart 2. Oversiktsfoto 3. Situasjonskart 4. Avslag datert 31.10.2023 5. Klage datert 20.11.2023 6. Uttale fra Bergen brannvesen datert 10.08.2023 7. Uttale fra Byantikvaren datert 08.09.2023 8. Vedtak fra Bymilj\u00f8etaten (vei) datert 21.06.2023 9. S\u00f8knad datert 11.07 og 18.04.2023 10. Tegninger 3 "
}