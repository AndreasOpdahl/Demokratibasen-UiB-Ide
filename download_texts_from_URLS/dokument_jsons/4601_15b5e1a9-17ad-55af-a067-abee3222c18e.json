{
  "dokument_id": "15b5e1a9-17ad-55af-a067-abee3222c18e",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag om hjemmel til kommunale klimakrav i byggeplasser eller bygge- og anleggsplasser",
  "url": "https://bergen.kommune.no/politikere-utvalg/api/fil/bk360/11073842/Framstilling-Horingsuttalelse-Forslag-om-hjemmel-til-kommunale-klimakrav-i-byggeplasser-eller-bygge-og-anleggsplasser",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/126443-6 H\u00f8ringsuttalelse - Forslag om hjemmel til kommunale klimakrav i byggeplasser eller bygge- og anleggsplasser Hva saken gjelder: Bergen kommune har mottatt h\u00f8ring av forslag om hjemmel om kommunale klimakrav i byggeplasser eller bygge- og anleggsplasser, fra Milj\u00f8direktoratet p\u00e5 vegne av Klima- og milj\u00f8departementet (KLD). H\u00f8ringsdokumentene omfatter h\u00f8ringsnotat og konsekvensvurdering av forslaget, inkludert forslag til forskrift for tildeling av myndighet og skisse til utforming av kommunal forskrift. H\u00f8ringsfrist: 08.11.2024. Bergen kommune er innvilget utsatt h\u00f8ringsfrist til 27.11.2024 Forslaget inneb\u00e6rer at kommunene tildeles myndighet til \u00e5 stille klimakrav til byggeplasser eller bygge- og anleggsplasser med hjemmel i forurensningsloven. Kommunene f\u00e5r hjemmel til \u00e5 fastsette en lokal forskrift og kan stille krav som gjelder hele eller n\u00e6rmere angitte deler av kommunen, enkelteiendommer eller visse typer bygge- og anleggsplasser. Klimagassutslippene fra bygge- og anleggsvirksomhet forventes \u00e5 v\u00e6re betydelige i \u00e5rene fremover, og det er behov for omstilling og et \u00f8kt tempo i arbeidet med \u00e5 kutte utslipp. En hjemmel til kommunene til \u00e5 stille krav kan fungere som et supplement til andre virkemidler nasjonalt, og gi kommunene et verkt\u00f8y som bidrar til at de kan n\u00e5 lokale m\u00e5l. Forslaget gjelder direkte utslipp fra energibruk som skjer inne p\u00e5 bygge- og anleggsplasser, og omfatter ikke utslipp fra arealbruksendringer og transport til og fra bygge- og anleggsplasser. I konsekvensvurderingen er det forutsatt at kommunene inntar en unntaksbestemmelse i den lokale forskriften, som gj\u00f8r at kommunen kan unnta bygge- og anleggsplasser fra kravene. Det kan for eksempel v\u00e6re grunnlag for unntak dersom det ikke er teknisk mulig eller vil bli uforholdsmessig kostbart \u00e5 overholde kravene, eller det av andre grunner fremst\u00e5r som rimelig at det gis unntak. I arbeidet med forslaget er det vurdert om hjemmelen til \u00e5 stille klimakrav kun skal gjelde for noen pilotkommuner eller om det skal gjelde for alle kommuner, presentert som henholdsvis modell 1A og 1B. I forslaget til forskrift presenteres tre ulike alternativer for hvordan hjemmelen kan utformes. Disse forslagene bygger p\u00e5 f\u00f8lgende modeller for regulering: 2A: Kommunene kan stille klimakrav til alle typer bygge- og anleggsprosjekter. Begrunnelse: Dette gir den st\u00f8rste klimaeffekten, men det vil ogs\u00e5 v\u00e6re mest overlappende med andre virkemidler. 2B: Kommunene kan stille klimakrav, unntatt til statlige og andre offentlige prosjekter. 1 Begrunnelse: Offentlige akt\u00f8rer kan reguleres mer treffsikkert og kostnadseffektivt gjennom andre eksisterende og nye virkemidler. 2C: Kommunene kan stille klimakrav til byggeprosjekter, ikke anleggsprosjekter. Begrunnelse: Anleggsplasser er ofte st\u00f8rre, foreg\u00e5r i grisgrendte str\u00f8k og kan strekke seg over flere kommuner. Man er redd det kan f\u00f8re til forsinket utbygging av ladeinfrastruktur og omlegging til nullutslippsl\u00f8sninger for transport. Figur 1: Eksempler p\u00e5 bygge- og anleggsprosjekter fordelt p\u00e5 fire ulike byggherrer. Hvilke bygge- og anleggsplasser som omfattes av modell 2A, 2B og 2C er illustrert. Modellene belyser hvordan regelverket kan utformes, og mulige avgrensninger opp mot andre virkemidler, herunder allerede foreliggende krav i offentlige anskaffelser og mulige utvidelser av kravene. Lokale krav kan s\u00e6rlig v\u00e6re aktuelt for \u00e5 utl\u00f8se bruk av elektriske maskiner p\u00e5 byggeplasser i regi av private oppdragsgivere, som ikke ber\u00f8res av krav i offentlige anskaffelser. Etter en totalvurdering, der man ser p\u00e5 foresl\u00e5tte og eksisterende virkemidler, nytte, kostnader og konsekvenser, vil ikke Regjeringen anbefale at anleggsplasser inntas i den kommunale hjemmelen. Anleggsplasser skiller seg fra byggeplasser ved at de ofte er st\u00f8rre, det er lengre avstander inne p\u00e5 omr\u00e5det, og det brukes flere og st\u00f8rre maskiner. Konsekvensvurderingen fokuserer i all hovedsak p\u00e5 nullutslippsl\u00f8sninger. Forslaget \u00e5pner ogs\u00e5 for bruk av biogassbaserte l\u00f8sninger, selv om biogass per i dag ikke er et s\u00e6rlig aktuelt alternativ for maskiner p\u00e5 bygge- og anleggsplasser. I tr\u00e5d med andre anbefalinger fra Milj\u00f8direktoratet \u00e5pner ikke forslaget for krav som fremmer bruk av flytende biodrivstoff. Milj\u00f8direktoratet har vurdert konsekvensene av \u00e5 innf\u00f8re en hjemmel til kommunene, med nytteeffekter i form av reduserte klimagassutslipp og bidrag til omstilling p\u00e5 den ene siden, og kostnader for byggherrer, kommuner, fylkeskommuner og staten p\u00e5 den andre siden. Totale nytte- og kostnadseffekter, konsekvenser for det offentlige og effekten for konkurransen i markedet er avhengig av den endelige utformingen av hjemmelen, og hvor mange kommuner som tar i bruk hjemmelen, og hvordan kommunene utformer kravene lokalt. 2 Milj\u00f8direktoratet ber om innspill p\u00e5 forslaget. Det bes s\u00e6rlig om innspill p\u00e5: - Foretrukken modell for regulering - De mulige konsekvensene og effekten av de ulike modellene Innspill fra fagetater: Bymilj\u00f8etaten, Bergen Vann, Plan- og bygningsetaten og Etat for utbygging er forespurt om faglige innspill i saken. Innspillene er kort oppsummert under, og vedlagt i sin helhet. Bymilj\u00f8etaten: I Storbyerkl\u00e6ringen, der Bergen kommune har v\u00e6rt en p\u00e5driver for en samordning mellom storbykommunene, ligger m\u00e5lsetningen at overgangen til nullutslippsl\u00f8sninger skal gjelde alle typer bygge- og anleggsplasser og alle typer akt\u00f8rer. Bymilj\u00f8etaten anbefaler modell 2A (alle typer bygge- og anleggsplasser) basert p\u00e5 at alternativet - Gir st\u00f8rst reduksjon i klimagassutslipp - Bidrar til st\u00f8rst grad av forutsigbarhet og rettferdighet - Er enklest \u00e5 b\u00e5de kommunisere og h\u00e5ndheve - Vil bidra til n\u00f8dvendig innovasjon i klimaomstillingen Kommunene kjenner b\u00e5de den lokale byggen\u00e6ringen og det lokale energisystemet godt, og langt bedre enn statlige myndigheter, derfor b\u00f8r det v\u00e6re opp til den enkelte kommune \u00e5 vurdere om og n\u00e5r en lokal forskrift skal innf\u00f8res, hvilke krav til utslippsreduksjon som stilles og hvilket geografisk omr\u00e5de forskriften skal gjelde for. Bergen Vann: Bergen Vann mener at krav b\u00f8r gjelde for alle kommuner, jf. modell 1B. Erfaringsoverf\u00f8rsel fra st\u00f8rre til mindre kommuner er viktig i denne sammenheng, og ivaretas best gjennom modell 1B. Bergen Vann st\u00f8tter modell 2C (klimakrav kun i byggeprosjekter, ikke i anleggsprosjekter). Bergen Vann stiller sp\u00f8rsm\u00e5l ved om privat utbygging av VA-infrastruktur blir regnet som byggeplass eller anleggsplass i forskriften. Dersom privat utbygging av VA-infrastruktur vil omfattes av forslaget b\u00f8r det defineres et skille mellom store og mindre private utbygginger. Bergen Vanns byggeprosjekter vil omfatte utbygging av renseanlegg, administrasjonsbygg og liknende. Bergen Vann ser ingen store utfordringer med innf\u00f8ring av overordnede klimakrav for energiforbruket innenfor prosjektets grenser. Bergen Vann opplever det som utfordrende \u00e5 definere felles klima- og milj\u00f8krav og -kriterier i ulike prosjekter, og har utarbeidet en egen veileder for klima- og milj\u00f8tiltak. For Bergen Vanns arbeider vil innf\u00f8ring av klima- og milj\u00f8krav for anleggsplasser som beskrevet i forslaget gi en begrenset klima- eller milj\u00f8gevinst sett i sammenheng med tiltak, m\u00e5l og krav som Bergen Vann allerede stiller i dag. Det er behov for en overordnet veileder for hvordan man kan stille gode klima- og milj\u00f8krav i anleggsprosjekter, samt en veileder med gode forslag til hvordan man kan oppn\u00e5 30 % vekting av klima og milj\u00f8 i anskaffelser. Etat for utbygging: Etat for utbygging (EFU) har fra 2020 erfaring med utvikling innen utslippsfrie byggeplasser. EFU skriver at bruk av tildelingskriterier og krav har skapt et marked med tilgang p\u00e5 elektriske anleggsmaskiner og ladel\u00f8sninger. Fra 2025 stiller EFU krav om utslippsfri byggeplass, med tillatte avvik for maskiner som det er utfordrende \u00e5 f\u00e5 tak i. EFU opplever at de private utbyggerne i liten grad stiller liknende krav som det offentlige. 3 EFU mener at hjemmel om kommunale klimakrav b\u00f8r utformes i henhold til alternativ 2A (alle typer bygge- og anleggsprosjekter). EFU skriver at det fremst\u00e5r uklart hvorfor offentlige akt\u00f8rer er foresl\u00e5tt unntatt i alternativ 2B. Det gir fleksibilitet n\u00e5r det er opp til kommunene selv \u00e5 vurdere om hjemmel til krav skal benyttes, og det forutsettes unntaksbestemmelser. Med hensyn til utfordringer i anleggsprosjekter, kan kommunene legge opp til en gradvis opptrapping av kravet. Bistand til utforming av krav med tillatte avvik og opptrapping b\u00f8r komme fra statlige myndigheter slik at dette utformes mest mulig likt. En hjemmel til \u00e5 stille krav vil ytterligere drive utviklingen i ambisi\u00f8se kommuner. Fra statlig hold m\u00e5 det ogs\u00e5 signaliseres forventninger, eller kreves, innfasing av krav for mindre ambisi\u00f8se kommuner. Byr\u00e5dets vurdering og forslag til h\u00f8ringsuttalelse: Klosterhagenerkl\u00e6ringen sl\u00e5r fast at byr\u00e5det vil \u00absamarbeide med anleggsn\u00e6ringen med m\u00e5l om etablering av utslippsfrie anleggsplasser og redusere utslippene fra avfallsh\u00e5ndtering\u00bb. Med bakgrunn i dette anbefaler byr\u00e5det at Bergen kommunes h\u00f8ringsuttalelse lyder som f\u00f8lger: \u00abBergen kommune er opptatt av at kommunene m\u00e5 ha det n\u00f8dvendige handlingsrommet for \u00e5 utvikle samfunnet basert p\u00e5 lokale forhold. Kommunene kjenner sine forutsetninger, og er best rustet til selv \u00e5 komme med innspill p\u00e5 hva de kan bidra med for \u00e5 redusere klimautslippene. Kommunene kjenner b\u00e5de den lokale byggen\u00e6ringen og det lokale energisystemet godt, og langt bedre enn statlige myndigheter. Det b\u00f8r derfor v\u00e6re opp til den enkelte kommune \u00e5 vurdere om og n\u00e5r en lokal forskrift skal innf\u00f8res, hvilke krav til utslippsreduksjon som stilles og hvilket geografisk omr\u00e5de forskriften skal gjelde for. I Bergen kommune har vi god erfaring med utslippsfrie byggeplasser i egne prosjekter. Gjennom kommunens egen innsats har vi bidratt til en modning av markedet for elektriske anleggsmaskiner og ladel\u00f8sninger, og dette har hatt en betydelig utvikling. V\u00e5r erfaring med gjennomf\u00f8ring av prosjekter med utslippsfrie bygge- og anleggsplasser viser at dette er fullt mulig, ogs\u00e5 i st\u00f8rre skala. P\u00e5 sikt er det ventet at kostnadene ved utslippsfrie bygge- og anleggsplasser vil g\u00e5 ned, n\u00e5r markedet videreutvikles. Bergen kommune opplever at private utbyggere i liten grad stiller liknende krav til bygge- og anleggssektoren som det offentlige. En lokal forskrift kan bidra ytterligere til \u00e5 videreutvikle markedet og gi bedre forutsigbarhet for n\u00e6ringen. For Bergen og flere kommuner som allerede er godt i gang med omstillingen til utslippsfrie bygge- og anleggsplasser vil en slik markedsutvikling kunne ha positive konsekvenser for utbyggingskostnadene. Bergen kommune mener at hjemmelen b\u00f8r utformes etter modell 1A (pilotkommuner). Ettersom mange virksomheter operer i flere kommuner, kan det v\u00e6re krevende for n\u00e6ringslivet at det er forskjellige myndighetskrav p\u00e5 tvers av kommunegrenser. Dette vil gj\u00f8re seg gjeldende b\u00e5de i modell 1A (pilotkommuner) og modell 1B (alle kommuner). Det er hensiktsmessig \u00e5 hente erfaringer og kunnskap om hvordan lokale hjemler vil virke p\u00e5 tvers av pilotkommuner og omegnskommuner, f\u00f8r man \u00e5pner hjemmelsgrunnet for alle. Videre anbefaler Bergen kommune at hjemmelen utformes i tr\u00e5d med alternativ 2A (alle typer bygge- og anleggsplasser). Det er avgj\u00f8rende at regelverket som foresl\u00e5s oppleves s\u00e5 forutsigbart og rettferdig som mulig. Det m\u00e5 derfor utformes p\u00e5 en m\u00e5te som gir lik behandling av private og offentlige akt\u00f8rer. Det m\u00e5 bidra til st\u00f8rre grad av forutsigbarhet for n\u00e6ringen, samtidig som markedet for elektriske anleggsmaskiner og ladel\u00f8sninger modnes. Vi vil ogs\u00e5 peke p\u00e5 at \u00e5 skille mellom offentlige og private bygge- og anleggsprosjekter kan v\u00e6re utfordrende. Det p\u00e5g\u00e5r en betydelig grad av koordinering og samarbeid p\u00e5 tvers av offentlige og private akt\u00f8rer. I Bergen gjelder dette s\u00e6rlig anleggsprosjekter i sentrum 4 gjennom samarbeidet \u00abGraveklubben\u00bb. Det er heller ikke alltid klart at skillet mellom en byggeplass og en anleggsplass er s\u00e5 tydelig som konsekvensvurderingen beskriver. Med bakgrunn i dette mener vi det er lite hensiktsmessig \u00e5 innf\u00f8re krav kun for byggeplasser (alternativ 2C), og at kravene b\u00f8r gjelde for alle bygge- og anleggsplasser (2A). I h\u00f8ringen vises det til at det kan v\u00e6re utfordringer knyttet til anleggsprosjekter. Bergen kommune vil peke p\u00e5 muligheten for en gradvis opptrapping av kravet som en l\u00f8sning. Bistand til utforming av krav med tillatte avvik og opptrapping b\u00f8r komme fra statlige myndigheter slik at dette utformes mest mulig likt p\u00e5 tvers av kommuner. Innf\u00f8ring av en lokal forskrift krever et godt samarbeid med bygge- og anleggsn\u00e6ringen slik at forskriften utformes p\u00e5 en god og hensiktsmessig m\u00e5te. En hjemmel for kommunene til \u00e5 stille krav kan fungere som et supplement til andre virkemidler nasjonalt, og gi kommunene et verkt\u00f8y som bidrar til \u00e5 n\u00e5 sine lokale m\u00e5l. En hjemmel til \u00e5 stille krav vil ytterligere drive utviklingen i ambisi\u00f8se kommuner. Statlige og kommunale krav m\u00e5 v\u00e6re forutsigbare og praktisk gjennomf\u00f8rbare. Vi m\u00e5 anerkjenne at b\u00e5de kommunesektoren og byggen\u00e6ringen er i vanskelige \u00f8konomiske tider. Utslippsfrie bygge- og anleggsplasser medf\u00f8rer store investeringskostnader. I en tid med h\u00f8ye byggekostnader og krevende kommune\u00f8konomi, kan nye krav resultere i lavere aktivitet i bransjen. Det er behov for at staten tar sin del av ansvaret for innovasjon og utvikling, og at ikke alle kostnader og risiko plasseres hos kommuner og private akt\u00f8rer alene.\u00bb Vedtakskompetanse: Byr\u00e5dets fullmakter \u00a7 6, vedtatt av bystyret 16.12.2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6rer politiske avveininger. Forretningsutvalget behandlet saken i m\u00f8tet 27.08.2024 sak 274/24 og fattet f\u00f8lgende vedtak: Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring av forslag om hjemmel til kommunale klimakrav til byggeplasser eller bygge- og anleggsplasser\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til Forslag om hjemmel til kommunale klimakrav i byggeplasser eller bygge- og anleggsplasser slik den fremkommer av byr\u00e5dets forslag. Dato: 22. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: H\u00f8ringsbrev \u2013 H\u00f8ring av forslag om hjemmel til kommunale klimakrav til byggeplasser eller bygge- og anleggsplasser H\u00f8ringsnotat \u2013 Hjemmel til kommunale klimakrav 5 Konsekvensvurdering av hjemmel til kommunale klimakrav til byggeplasser eller bygge- og anleggsplasser Bymilj\u00f8etatens innspill til forslag om hjemmel til kommunale klimakrav til byggeplasser eller bygge- og anleggsplasser Bergen Vann \u2013 Uttalelse \u2013 kommunale klimakrav Etat for utbygging \u2013 Notat \u2013 forslag til h\u00f8ringssvar \u2013 Forslag om hjemmel til kommunale klimakrav til byggeplasser eller bygge- og anleggsplasser Bymilj\u00f8etatens (Klimaetatens) innspill til forslag om hjemmel til kommunale klimakrav til byggeplasser eller bygge- og anleggsplasser 6 "
}