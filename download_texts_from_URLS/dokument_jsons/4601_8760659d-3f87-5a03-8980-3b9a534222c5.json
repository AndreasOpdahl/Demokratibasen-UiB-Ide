{
  "dokument_id": "8760659d-3f87-5a03-8980-3b9a534222c5",
  "doc_type": "case_attachment",
  "kommune": 4601,
  "tittel": "_ 2024_183387-5 Klagesak. Fana, gnr, 46, bnr. 235, Sol\u00e5sen 55F. Klage over avslag p\u00e5 s\u00f8knad om bruksendring - ny boenhet",
  "url": "https://bergen.kommune.no/politikere-utvalg/api/fil/bk360/12399174/-2024-183387-5-Klagesak-Fana-gnr-46-bnr-235-Solasen-55F-Klage-over-avslag-pa-soknad-om-bruksendring-ny-boenhet",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/183387-5 Fana, gnr, 46, bnr. 235, Sol\u00e5sen 55F. Klage over avslag p\u00e5 s\u00f8knad om bruksendring og etablering av ny bueining. Kva saka gjeld: Tiltakshavar Dag-Inge Eik\u00e5s, klagar p\u00e5 vedtak datert 08.11.2024. Avslagsheimel er KPA 2018 \u00a7 3.1 om plankrav. Ansvarleg s\u00f8kjar er Byggmester Skaar AS. Ein del av den aktuelle eigedomen er regulert til \u00ab\u00e5pen villabebyggelse\u00bb i reguleringsplan fr\u00e5 1959. KPA 2018 viser eigedomen som \u00ab\u00d8vrig byggesone\u00bb. Eigedomen si avgrensing er vist under til venstre, skr\u00e5foto med markering av bustadhuset under til h\u00f8gre. Situasjonsplanen er vist under til venstre. Oms\u00f8kt fasade s\u00f8r og vest under til h\u00f8gre. 1 Bymilj\u00f8etaten Bymilj\u00f8etaten viser til auka trafikk i omr\u00e5det som f\u00f8lgje av eplehagefortetting i seinare \u00e5r. Bymilj\u00f8etaten kan akseptere inntil ei ny bueining p\u00e5 eigedomen. Dersom det kjem auka tal s\u00f8knader om utvida bruk av Sol\u00e5sen kan det vere behov for trafikksikringstiltak. Nabomerknad Arild Bruvik, gnr. 44, bnr. 445, S\u00f8rlia 28, \u00f8nskjer at det blir gjort greie for talet p\u00e5, og plasseringa av parkeringsplassar. Naboen viser til at inngangspartiet er tett opp mot felles vei og hans garasje. D\u00e5 han signerte for dispensasjon fr\u00e5 avstandskrav var det ikkje tiltenkt inngangsparti i dette omr\u00e5det. Dette kan f\u00f8re til utfordringar ved vedlikehald av bilar med h\u00f8gtrykkspylar m.m. Han viser til det store terrenginngrepet p\u00e5 tomta og \u00f8nskjer stadfesting av at dette er eit mellombels tiltak. Klagaren sine merknader: I avslaget skriv kommunen feilaktig at s\u00f8kjaren ikkje har vist til fordelar ved tiltaket. Klagaren meiner at kommunen ikkje har oppfylt si rettleiingsplikt. Klagaren viser til at det er lagt fram avstandserkl\u00e6ring fr\u00e5 gbnr. 46/182 (S\u00f8rlia 82). Avstandserkl\u00e6ringa fr\u00e5 46/182 vart gitt i 2021 d\u00e5 s\u00f8knaden gjaldt tilbygg og ikkje ny bueining. D\u00e5 nybygget ikkje kjem n\u00e6rare enn allereie godkjent tiltak, sendte s\u00f8kjaren erkl\u00e6ringa inn i god tru. Klagaren viser til at sj\u00f8lve tilbygget vart godkjent ved rammel\u00f8yve i 2021. Klagaren viser til at kommunen har p\u00e5peikt manglande avstandserkl\u00e6ring fr\u00e5 44/589 og 46/333. Avstanden til 44/589 er meir enn 4 meter. N\u00e5r det gjeld avstand til 46/333 framg\u00e5r det av byggjesaksforskrifta \u00a7 4-1 f) pkt. 10 at parkeringsplass utan vesentlege terrenginngrep kan opparbeidast inntil ein meter fr\u00e5 nabogrensa utan s\u00f8knad. Klagaren kan uansett ikkje sj\u00e5 at bruksendring av bod treng dispensasjon fr\u00e5 plankravet. Klagaren meiner at dispensasjonss\u00f8knaden er utf\u00f8rleg grunngjeven i den supplerande dispensasjonss\u00f8knaden datert 08.10.2024. Byr\u00e5den viser til klagen datert 28.11.2024 i sin heilheit. Fagetaten si vurdering og tilr\u00e5ding: Fagetaten kan ikkje sj\u00e5 at det er grunnlag for \u00e5 hevde at kommunen har brote rettleiingsplikta si. Fagetaten viser til at ansvaret for \u00e5 sikre ein fullstendig s\u00f8knad ligg hj\u00e5 ansvarleg s\u00f8kjar. 2 N\u00e5r det gjeld dispensasjon, viser fagetaten til at ei ny bueining vil medf\u00f8re auka belastning p\u00e5 eksisterande infrastruktur. Fagetaten viser til at skulevegen ikkje er tilrettelagt for mjuke trafikantar og at ein auke i trafikken som f\u00f8lgje av ei ny bueining vil forverre trafikktryggleiken i omr\u00e5det. Ei uregulert utvikling av omr\u00e5det vil \u00f3g kunne f\u00e5 negative konsekvensar for bukvaliteten i omr\u00e5det. Fagetaten opprettheld sitt vedtak. Byr\u00e5den si vurdering og konklusjon: Byr\u00e5den har vurdert dei samla opplysningane i saka og har konkludert med \u00e5 ta klagen til f\u00f8lgje. Byr\u00e5den har s\u00e6rleg vektlagt at dei ytre rammene av tiltaket vart godkjent i 2021 og at Bymilj\u00f8etaten som ansvarleg vegmyndigheit kan akseptere ei ny bueining. Om dispensasjon Det f\u00f8lgjer av pbl. \u00a7 19-2 at kommunen kan gi varig eller mellombels dispensasjon fr\u00e5 f\u00f8resegner fastsett i eller i medhald av denne lova. Det kan setjast vilk\u00e5r for dispensasjonen. Dispensasjon kan ikkje gjevast dersom omsyna bak f\u00f8resegna det blir dispensert fr\u00e5, lova sitt f\u00f8rem\u00e5l eller nasjonale eller regionale interesser, blir vesentleg tilsidesett. Fordelane ved \u00e5 gi dispensasjon skal vere klart st\u00f8rre enn ulempene. Det kan ikkje dispenserast fr\u00e5 saksbehandlingsreglar. Vurderinga etter \u00a719-2 er underlagt skj\u00f8nn. I sitt interne h\u00f8yringsbrev datert 08.10.2024 har fagetaten etter ei f\u00f8rebels vurdering uttalt at tiltaket er i eit ferdig utbygd omr\u00e5de der infrastrukturen er p\u00e5 plass, og tiltaket har s\u00e5 lite omfang at omsyna bak plankravet ikkje vil bli tilsidesett. Byr\u00e5den stiller seg bak denne vurderinga. Byr\u00e5den viser til Bymilj\u00f8etaten sin uttale der det framg\u00e5r at etaten kan godkjenne ytterlegare ei bueining i omr\u00e5det utan plankrav. Byr\u00e5den viser til at den aktuelle eigedomen med sine 2026 m2 er betydeleg st\u00f8rre enn naboeigedomane. Eigedomen ligg til rette for eit fortettingsprosjekt utan at det g\u00e5r utover tilgjengeleg uteareal. Byr\u00e5den kan ikkje sj\u00e5 at dei omsyn som ligg bak plankravet blir vesentleg tilsidesett ved ein dispensasjon. Byr\u00e5den meiner som klagaren at fordelane ved tiltaket er klart st\u00f8rre enn ulempene i dette tilfellet. Tiltaket tilf\u00f8rer omr\u00e5det ei ny bueining ved \u00e5 utvide eksisterande bustad. Som p\u00e5peikt i den supplerande s\u00f8knaden datert 08.10.2024, minimerer ein dermed den fysiske og visuelle p\u00e5verknaden i n\u00e6romr\u00e5det. Byr\u00e5den vil p\u00e5peike at i eit areal\u00f8konomisk perspektiv er dette gunstig og i tr\u00e5d med overordna fortettingspolitikk innanfor gjeldande handlingsrom, slik det m.a. framg\u00e5r av Klosterhagenerkl\u00e6ringa p\u00e5 side 24 - 25. Byr\u00e5den har kome til at dei rettslege vilk\u00e5ra for \u00e5 dispensere er oppfylte, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det d\u00e5 opp til forvaltninga sitt frie skj\u00f8nn om det skal dispenserast, jf. formuleringa om at kommunen \u00abkan\u00bb gi varig eller mellombels dispensasjon. I dette tilfellet meiner byr\u00e5den at det kan givast dispensasjon. Avstand til nabogrenser Byr\u00e5den legg til grunn at nabosamtykket/avstandserkl\u00e6ringa fr\u00e5 gbnr. 46/182, datert 09.05.2021, framleis er gyldig. Samtykket gjeld den oms\u00f8kte bygningskroppen og er ikkje trekt tilbake, sj\u00f8lv om grunneigaren har merknader til den nye s\u00f8knaden. Byr\u00e5den meiner dermed at det er grunnlag for \u00e5 godkjenne plasseringa av tiltaket med heimel i pbl. \u00a7 29-4, tredje ledd, bokstav a. Byr\u00e5den viser elles til vurderinga av dispensasjon fr\u00e5 avstandsf\u00f8resegna som framg\u00e5r av rammel\u00f8yvet datert 25.10.2021 p\u00e5 side 4. Vurderinga gjeld b\u00e5de 46/182 og 44/139. Fagetaten kunne ikkje den gongen sj\u00e5 at dei omsyn som ligg bak avstandsf\u00f8resegna vart skadelidande ved ein dispensasjon. Byr\u00e5den legg til grunn at det same gjeld for aktuelt tiltak. N\u00e5r det gjeld biloppstillingsplass mot gbnr. 46/333, viser byr\u00e5den til byggjesaksforskrifta (SAK 10) \u00a7 4-1 pkt. 10, bokstav f, om at minsteavstand til nabogrense er 1 meter. I f\u00f8lgje 3 tiltakshavar vil tiltaket tilfredsstille dette kravet. Klagen blir etter dette tatt til f\u00f8lgje. Vedtakskompetanse: Byr\u00e5d for byutvikling har mynde til \u00e5 treffe vedtak i enkeltsaker eller typer av saker som ikkje er av prinsipiell betydning, jf. byr\u00e5dssak 1282/23. Alle viktige saker eller saker av prinsipiell betydning skal leggjast fram for byr\u00e5det til avgjerd. Byr\u00e5d for byutvikling gjer f\u00f8lgjande vedtak: 1. Med heimel i forvaltningslova \u00a7 33, andre ledd, opphevar byr\u00e5den fagetaten sitt vedtak datert 08.11.2024. 2. Med heimel i plan- og bygningslova \u00a7 20-1, jf. \u00a7 21.4, blir det gitt l\u00f8yve til bruksendring og etablering av ny bueining som oms\u00f8kt. 3. Med heimel i plan- og bygningslova \u00a7 19-2 blir det innvilga dispensasjon fr\u00e5 KPA 2018 \u00a7 3.1 om plankrav. 4. Med heimel i plan- og bygningslova \u00a7 29-4, tredje ledd, bokstav a, godkjenner byr\u00e5den plasseringa av oms\u00f8kt tiltak mindre enn 4 meter fr\u00e5 grensa mot gnr. 46 bnr. 182. 5. Plan- og bygningsetaten utferdigar rammel\u00f8yve med n\u00f8dvendige vilk\u00e5r. 6. Klagen vert teken til f\u00f8lgje. Dato: 11. mars 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 27.12.2024 med f\u00f8lgjande vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Klage datert 28.11.2024 6. Avslag datert 08.11.2024 7. Uttalelse Bymilj\u00f8etaten 8. Nabomerknad 9. Tilleggsdokumentasjon 10. Korrespondanse om mangler 11. S\u00f8knad datert 19.03.2024 12. Rammetillatelse datert 25.10.2021 4 "
}