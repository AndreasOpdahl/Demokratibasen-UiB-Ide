{
  "dokument_id": "c9c4c739-65f5-5d6e-b185-54399949e16f",
  "doc_type": "case_presentation",
  "kommune": 5501,
  "tittel": "Videre behandling av bygningsmassen ved Jadevegen og Troms\u00f8ysund sykehjem",
  "url": "https://innsyn.tromso.kommune.no/application/getMoteDokument?dokid=2002051768",
  "tekst": "Arkivsaksnr. 25/06803-4 Saksbehandler Iris Kruitwagen-R\u00f8nning Saksgang M\u00f8tedato Helse- og velferdsutvalget 07.05.2025 Videre behandling av bygningsmassen ved Jadevegen og Troms\u00f8ysund sykehjem Kommunedirekt\u00f8rens innstilling til vedtak: 1. Helse- og velferdsutvalget tar delrapporten for arbeidspakke 1 til orientering. 2. Det bestilles videre prosjektering og konsekvensutredning for full oppgradering av Jadevegen sykehjem etter TEK17-standard, basert p\u00e5 kostnadsramme p\u00e5 36,6 millioner kroner ekskl. mva. per bygning. Utredningen skal inkludere brannteknisk vurdering, universell utforming og driftsmessige konsekvenser. 3. For Troms\u00f8ysund gamle sykehjem skal det parallelt utredes: a) Full rehabilitering til TEK17-standard, med grunnlag i Swecos betongrapport og estimert kostnad p\u00e5 53,9 millioner kroner ekskl. mva. b) Riving og nybygg tilpasset behovet for 10 institusjonsplasser og inntil 10 omsorgsboliger for personer med rus og/eller psykiatriske lidelser. 4. Administrasjonen bes innhente avklaringer med byggesaksmyndighetene om dispensasjon fra reguleringsplan for Troms\u00f8ysund sykehjem ved eventuell rehabilitering. 5. Finansiering av videre prosjektering og vurdering av investeringsbehov innarbeides i \u00f8konomiplan 2026\u20132029. Stig Tore Johnsen Magne Nicolaisen Kommunedirekt\u00f8r Direkt\u00f8r helse og omsorg 1 Hva saken gjelder Vurdering av framtidig bruk av Jadeveien sykehjem og Troms\u00f8ysund sykehjem Saksutredning Bakgrunn: Delrapport for arbeidspakke 1 i prosjektet \"Helhetlig vurdering av bygningsmassen ved Jadevegen, Kroken og Troms\u00f8ysund sykehjem\" er ferdigstilt. Denne vurderer tilstand og utviklingsmuligheter for Jadevegen og Troms\u00f8ysund sykehjem. Rapporten er basert p\u00e5 tekniske tilstandsvurderinger (bygg, VVS, elektro), betongteknisk rapport (Sweco), samt vurdering av arealbehov for nye institusjonsplasser og omsorgsboliger. Jadevegen sykehjem: Byggene er fra 1996 og har betydelige tekniske avvik. Totalkostnad for oppgradering til TEK17- standard er estimert til 36,6 millioner kroner ekskl. mva. pr. bygning. Det vurderes ogs\u00e5 som mulig \u00e5 gjennomf\u00f8re mindre oppgraderinger for kortere horisont (10\u201315 \u00e5r), men disse alternativene vil ikke gi samme effekt p\u00e5 drift og inneklima. Troms\u00f8ysund sykehjem: Bygget er fra 1956 og har alvorlige tekniske svakheter, inkludert lav betongfasthet. Full rehabilitering er estimert til 53,9 millioner kroner ekskl. mva. Reguleringsplan forutsetter riving, men kommunen vurderer \u00e5 s\u00f8ke dispensasjon. Alternativt vurderes nybygg tilpasset 10 institusjonsplasser og 10 omsorgsboliger. Vurdering: Det er behov for ytterligere analyser og kvalitetssikring f\u00f8r endelig beslutning om investering kan tas. Samtidig er det avgj\u00f8rende \u00e5 sikre fremdrift i prosessen for \u00e5 unng\u00e5 videre forfall og kostnadsvekst. Dette krever avklaringer rundt reguleringsplan, videre prosjektering og fullstendig vurdering av driftskonsekvenser. \u00d8konomiske konsekvenser: Totalkostnad for anbefalte tiltak overstiger 90 millioner kroner ekskl. mva. Det er forventet at Husbanken vil kunne gi tilskudd p\u00e5 inntil 55 % ved rehabilitering og inntil 1,8 millioner kroner per omsorgsbolig ved nybygg. N\u00e6rmere finansieringsplan fremlegges i \u00f8konomiplan 2026\u20132029. Milj\u00f8 og samfunnsmessige konsekvenser: Prosjektet forventes \u00e5 bidra til bedre inneklima, redusert energibruk, bedre arbeidsmilj\u00f8 og mer robuste helsetjenester for s\u00e5rbare grupper. Konklusjon Basert p\u00e5 foreliggende tekniske og \u00f8konomiske vurderinger fremst\u00e5r det som hensiktsmessig \u00e5 g\u00e5 videre med planlegging og prosjektering for b\u00e5de rehabilitering og alternativ nybygging. Det anbefales \u00e5 holde mulighetene \u00e5pne inntil alle faglige og reguleringsmessige avklaringer foreligger. Vedtakskompetanse Helse og velferdsutvalget 2 Vedlegg 1. Notat oppgradering Jadeveien Kroken Troms\u00f8ysund EL VVS og bygg 19032025 2. N-01 Tilstandsunders\u00f8kelse betong Troms\u00f8ysund sykehjem 3. Utredning Jadevegen og Troms\u00f8ysund delrapport1 3 "
}