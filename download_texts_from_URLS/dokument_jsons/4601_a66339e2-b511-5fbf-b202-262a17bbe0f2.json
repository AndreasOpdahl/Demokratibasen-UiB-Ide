{
  "dokument_id": "a66339e2-b511-5fbf-b202-262a17bbe0f2",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra N\u00c5BO AS",
  "url": "https://bergen.kommune.no/politikere-utvalg/api/fil/bk360/10954867/Horingsinnspill-fra-NABO-AS",
  "tekst": "Innspill til KPS p\u00e5 vegne av N\u00e5bo N\u00e5bo er prim\u00e6rt en boligutvikler. V\u00e5rt innspill til KPS fokuserer derfor prim\u00e6rt p\u00e5 boligforsyning. I sommer har vi kunnet lese en rekke artikler om hvordan Bergen sakker akterut n\u00e5r det gjelder befolkningsutvikling. Skal vi tro prognosene kan vi se oss forbig\u00e5tt av b\u00e5de Trondheim og Stavanger i dette \u00e5rhundre. Bergen har svakere vekst enn de andre store byene og \u00ablekker\u00bb samtidig innbyggere til omegnskommunene. Vi ser en \u00f8kende trend der barnefamilier trekker mot omegnskommunene og de nyutdannede fort setter kursen mot hovedstaden. Arbeidsmarkedet styrer som kjent hvor mennesker velger \u00e5 bosette seg, og boligmarkedet tilpasser seg denne ettersp\u00f8rselen. N\u00e6rheten til omegnskommunene medf\u00f8rer at man kan bo og arbeide p\u00e5 tvers av kommunegrenser. Vi i Bergen skal glede oss over at omegnskommunene vokser og styrker Vestlandet som region. Samtidig \u00f8nsker vi oss flest mulig arbeidsplasser og innbyggere til Bergen. Den jevne boligkj\u00f8per vil neppe fokusere p\u00e5 kommune n\u00e5r man velger bosted. Derimot p\u00e5 tilbud av boliger, prisniv\u00e5 og reisetid til arbeidsplass. Stadig bedre veinett til omegnskommunene medf\u00f8rer at reisetid til Bergen minimeres og vil v\u00e6re akseptabel for de fleste familier. Bergens st\u00f8rste utfordring i kampen om arbeidsplasser og boligbygging er utvilsomt reguleringsrisiko og tidsbruk i planleggingsfasen. For oss som utvikler boliger er Bergen det mest attraktive markedet og her vi prim\u00e6rt \u00f8nsker \u00e5 bygge. Samtidig er det markedet som byr p\u00e5 st\u00f8rst reguleringsrisiko og lengst saksbehandlingstid. Konsekvensen av dette er at man m\u00e5 kalkulere prosjekt i Bergen med h\u00f8yere risikopremie og mer tidsbruk enn for eksempel i omegnskommunene. Konsekvensen er \u00f8kte salgspriser til sluttkunde. Dagens \u00f8kte niv\u00e5 p\u00e5 finansieringskostnad bidrar ytterligere til \u00e5 forsterke denne effekten. De fleste utviklingstomter vil ha lite eller ingen kontantstr\u00f8m i planleggingsfasen. Dette inneb\u00e6rer at tomtens kostnad/verdi er en direkte kostnad som l\u00f8per i alle \u00e5rene man planlegger. I Bergen m\u00e5 man gjerne kalkulere med 10 \u00e5r fra oppstart regulering til boliger kan overleveres. Videre er reguleringsregimet blitt s\u00e5 omfattende at selve kostnaden til regulering blir en utfordring, og p\u00e5 et slikt niv\u00e5 at en ikke kan forsvare \u00e5 regulere mindre boligprosjekt. Konsekvensen er at mindre fortettingsprosjekt ikke blir gjennomf\u00f8rt, og at bransjen preges av stadig f\u00e6rre, men store akt\u00f8rer. Hvorfor er det blitt slik? Vi legger n\u00e5 bak oss en lang periode med lave renter, stabile kostnader og \u00f8kende boligpriser. Det har v\u00e6rt gode tider for eiendomsutviklere noe som har medf\u00f8rt press p\u00e5 tomtepriser og stadig mer fokus p\u00e5 kvalitet. Vi skal ikke lenger tilbake enn til 2018/2019 da dav\u00e6rende Byr\u00e5d var av den oppfatning av det ikke skulle bygges mer enn 5 etasjer i Bergen. Med unntak av det \u00e5rlige studentinnrykket i august har ikke Boligmangel preget overskriftene i nevneverdig grad. Debatten har i st\u00f8rre og st\u00f8rre grad handlet om kvalitet p\u00e5 bygg og byrom. Vi har sett fremvekst av eksempelvis arkitekturoppr\u00f8ret. Vi har hatt sterkt fokus p\u00e5 klima, milj\u00f8 og natur. Videre fikk Bergen Byarkitekt, og vi har samtidig sett \u00f8kende p\u00e5virkning fra forskjellig kommunale instanser og sektormyndigheter. Summen av veldig mange gode intensjoner er kanskje blitt v\u00e5r st\u00f8rste utfordring. I gode tider er det lett \u00e5 stille krav. Utbyggere har m\u00e5tte akseptere stadig st\u00f8rre omfang av rekkef\u00f8lgekrav. Det er ikke blitt uvanlig med rekkef\u00f8lgekrav som utgj\u00f8r 3-5% av salgsprisene. I mange tilfeller m\u00e5 slike kostnader forskutteres gjennom anleggsbidrag ved igangsetting eller ved at rekkef\u00f8lgekrav m\u00e5 v\u00e6re oppfylt f\u00f8r oppstart. Videre har vi sett en inflasjon i strategier og veiledere som hver for seg har gode intensjoner. Disse er i \u00f8kende grad blitt til krav i reguleringsplaner. Detaljeringsgraden i reguleringsplaner har ogs\u00e5 v\u00e6rt \u00f8kende. Gjennom eksempelvis formingsveiledere g\u00e5r man langt inn i detaljer allerede i planprosessen. Hvordan kan vi gj\u00f8re noe med dette? Tiden fremover vil v\u00e6re preget av \u00f8kte finansierings- og bygge kostnader. Hvordan dette vil p\u00e5virke boligmarkedet blir spekulasjon, men de fleste synes \u00e5 v\u00e6re enig i at vi vil oppleve et stort prispress i byene. I Bergen har vi fortsatt et moderat prisniv\u00e5, med en sykepleierindeks p\u00e5 rundt 30%. Vi ser likevel at prisniv\u00e5et p\u00e5 nye boliger begynner \u00e5 bli kritisk h\u00f8yt for mange. De neste \u00e5rene vil uten tvil v\u00e6re preget av et sterkt kostnadsfokus for \u00e5 kunne realisere prosjekter. Noen innspill til hvordan vi igjen kan f\u00e5 fart p\u00e5 boligbyggingen: \u2022 Med dagens renteniv\u00e5 er finansiering blitt en sv\u00e6rt stor kostnad i prosjektene. Tidsbruk fra kj\u00f8p av tomt til gjennomf\u00f8ring blir derfor enda mer kritisk. Reguleringsprosesser m\u00e5 derfor forenkles og effektiviseres. \u2022 Omr\u00e5deplaner er et godt verkt\u00f8y for \u00e5 unng\u00e5 \u00abfrimerkeplaner\u00bb, men er utfordrende p\u00e5 grunn av den totale tidsbruk til planlegging da omr\u00e5deplaner ikke erstatter detaljregulering. Om man i fremtiden skal benytte omr\u00e5deplaner b\u00f8r disse detaljeres nok til at man kan g\u00e5 direkte p\u00e5 byggesak. \u2022 H\u00f8ringsparter og omfang. Man skal selvsagt ikke fjerne de demokratiske prinsipper rundt en planprosess, men man b\u00f8r tydeliggj\u00f8re at det er PBE som er planmyndighet. Vi ser at sektormyndigheter som VLFK, SVV samt Bymilj\u00f8etaten i \u00f8kende grad omtaler tema som strengt tatt PBE skal vurdere. \u2022 Sm\u00e5hus. Det b\u00f8r tilrettelegges for sm\u00e5hus bebyggelse i Bergen. Da sm\u00e5hus vanskelig lar seg realisere i transformasjonsomr\u00e5der m\u00e5 man akseptere noe nedbygging av natur. I et klimaperspektiv vil det likevel v\u00e6re riktig \u00e5 tillate sm\u00e5hus i Bergen da alternativet vil v\u00e6re at barnefamiliene etablerer seg i slike prosjekt i omegnskommunene, og med p\u00e5f\u00f8lgende \u00f8kt pendling. Eksempelvis er det nettopp vedtatt bygging av 300 sm\u00e5hus/leiligheter p\u00e5 L\u00f8nvarden p\u00e5 Ask\u00f8y. Det samme skjer i Bj\u00f8rnafjorden, \u00d8ygarden og Alver. Selv om alle, i et klimaperspektiv, helst skulle bodd p\u00e5 et bybanestopp m\u00e5 vi akseptere at \u00f8nskene for mange er noe helt annet. Det er ogs\u00e5 et betydelig fortettingspotensiale innenfor eksisterende sm\u00e5husbebyggelse, men for \u00e5 lykkes med dette m\u00e5 regelverket forenkles. I arbeidet med KPS/KPA b\u00f8r man derfor vurdere det generelle plankravet som foreligger i Bergen. Dagens \u00abkan\u00bb formulering knyttet til fritak for plan synes \u00e5 praktiseres sv\u00e6rt tilfeldig. I et arbeid med ny KPA b\u00f8r dette forholdet avklares. \u2022 Byggeh\u00f8yder. Ved \u00e5 tillate \u00f8kte byggeh\u00f8yder i enkelte omr\u00e5der vil man gj\u00f8re det lettere \u00e5 realisere boligprosjekter. Selv om det er delte meninger om h\u00f8yhus kan vi fra en utbygges st\u00e5sted konstatere at slike boliger ville v\u00e6rt sv\u00e6rt ettertraktet. H\u00f8yere bygg gir ogs\u00e5 mindre fotavtrykk og muligheter for gode utearealer. Oppsummert innspill til KPS: \u2022 Bransjen trenger bedre rammebetingelser i form av forutsigbarhet og forenkling av planprosesser \u2022 Planregimet m\u00e5 forenkles og detaljeringsgrad i planer m\u00e5 reduseres \u2022 Tydeliggj\u00f8ring av PBE sin rolle som myndighet i plansaker Vh. J\u00f8rgen Madsen N\u00e5bo "
}