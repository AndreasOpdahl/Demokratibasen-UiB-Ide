{
  "dokument_id": "16449843-b928-593d-9a88-8985cb5ffac1",
  "doc_type": "case_presentation",
  "kommune": 4601,
  "tittel": "Bergenhus gnr 164 bnr 1003 snr 9 Sverres gate 12. Klage p\u00e5 avsl\u00e5tt s\u00f8knad om bruksendring og innlemming av kjeller- og loftsareal, samt innsetting av vindu",
  "url": "https://bergen.kommune.no/politikere-utvalg/api/fil/bk360/11156487/Framstilling-Bergenhus-gnr-164-bnr-1003-snr-9-Sverres-gate-12-Klage-pa-avslatt-soknad-om-bruksendring-og-innlemming-av-kjeller-og-loftsareal-samt-innsetting-av-vindu",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/106139-4 Bergenhus gnr 164 bnr 1003 snr 9 Sverres gate 12. Klage p\u00e5 avsl\u00e5tt s\u00f8knad om bruksendring og innlemming av kjeller- og loftsareal, samt innsetting av vindu Hva saken gjelder: Saken gjelder sammensl\u00e5ing/innlemming av kjeller- og loftsareal til etablerte boenheter, samt bruksendring av arealet til rom for varig opphold. Det ble gitt avslag i vedtak datert 05.06.2024, med begrunnelse at tiltaket hadde for lav takh\u00f8yde, jf. TEK17 \u00a7 12-7. Det ble ogs\u00e5 gitt avslag p\u00e5 sykkelparkering i bakg\u00e5rd og fasadeendring i form av kjellervindu. Avslaget ble begj\u00e6rt omgjort av Advokatfirmaet Landsvik & Larsen v/adv. Kari Seglem Larsen, og det ble ogs\u00e5 sendt fristavbrytende klage 26.06.2024, og supplerende klage datert 11.10.2024. Tiltakshaver er Mine Prosjekt S12 AS. Omgj\u00f8ringsbegj\u00e6ring ble ikke tatt til f\u00f8lge, og klagen er derfor tatt til behandling. Det er s\u00f8kt om og innvilget endringss\u00f8knad i saken ved vedtak datert 02.09.2024. Det ble godkjent s\u00f8knad om fravik fra TEK17 \u00a7 12-7 i den s\u00f8knaden, et forhold som ikke var oms\u00f8kt i den p\u00e5klagede saken. Det opplyses at tiltakshaver likevel \u00f8nsker \u00e5 f\u00e5 behandlet klagen knyttet til det opprinnelige vedtaket i saken. I kommuneplanens arealdel (KPA 2018), vedtatt 19.06.2019, er eiendommen lagt til sentrumskjerne. I kommunedelplan for Bergenhus. KDP Sentrum, vedtatt 2001, er eiendommen lagt til annet byggeomr\u00e5de, med krav om reguleringsplan. Eiendommen er uregulert. Tiltaket krever dispensasjon fra KPA 2018 \u00a7 3.1 Plankrav, og pbl. \u00a7 29-4 avstand til nabogrense. Det er s\u00f8kt om slike dispensasjoner. Ansvarlig s\u00f8ker opplyser at tiltaket er nabovarslet i samsvar med bestemmelsene i pbl. \u00a7 21- 3, og bekrefter at det ikke er mottatt merknader. Klage: Klager ber om at vedtaket blir omgjort, slik at det blir gitt dispensasjon som oms\u00f8kt. Det er anf\u00f8rt saksbehandlingsfeil og at begrunnelsen for avslag er endret fra opprinnelig vedtak til avslag p\u00e5 omgj\u00f8ringsbegj\u00e6ringer. Det anf\u00f8res at det var lagt til grunn feil krav i vedtak om avslag, ved at man har lagt til grunn regler for bygg oppf\u00f8rt etter 2011. Dette er anf\u00f8rt \u00e5 utgj\u00f8re en rettsanvendelsesfeil. Det anf\u00f8res ogs\u00e5 at avvik fra preaksepterte ytelser ikke i seg selv gir avvik fra tekniske krav, og dermed ikke i seg selv b\u00f8r benyttes som avslagshjemmel. Det vises til at kravene uansett er oppfylt for loft og kjeller, og at det dermed ikke forel\u00e5 tilstrekkelig avslagshjemmel i vedtak av 5. juni 2024. Klager anf\u00f8rer videre at kjeller og loft er godkjent som tilleggsdeler tilknyttet boenhetene, slik at unntaksregelen kommer til anvendelse. Det vises til at kommunen selv har omtalt arealene 1 som tilleggsdeler, og at det er lagt til grunn at kjelleren er godkjent med tilkomst fra boenheten. Klager viser til tegninger fra 1958, hvor det er vist bakgang med toalett og trapp, og anf\u00f8rer at godkjent situasjon er med tilkomst fra etasjene til loft og kjeller. Det anf\u00f8res at det er lagt til grunn feil faktum ved vurderingen. Det anf\u00f8res at det er rettsanvendelsesfeil ved f\u00f8rste vedtak, og at det er lagt til grunn feil faktum for beslutning om \u00e5 ikke omgj\u00f8re. Klager mener det er klart at saksbehandlingsfeil har virket inn p\u00e5 vedtaket, jf. fvl. \u00a7 41. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert saken, og anbefaler at klagen ikke tas til f\u00f8lge. Fagetaten opprettholder vurderingen av at romh\u00f8yden m\u00e5 v\u00e6re 2,2 meter, da det er snakk om bruksendring av tilleggsareal som ikke ligger i boenhetene. Tegningene viser at det etableres trapp fra tilleggsareal for intern gjennomgang til boenhetene, og man finner ikke dokumentasjon eller opplysninger som tilsier at arealene i loft og kjeller allerede inng\u00e5r som lovlig etablert del av boenhetene. Fagetaten vurderer at forholdet er innlemming av nytt areal til de to boenhetene. Unntaket kommer derfor ikke til anvendelse, og riktig minimum romh\u00f8yde er 2,2 meter. Fagetaten vurderer at det ikke er gjort en endring av begrunnelsen for vedtaket, da avslagshjemmelen er den samme. Det er ikke gjort en reell endring ut over at avslaget er forklart og utdypet mer detaljert i svar p\u00e5 anmodning om omgj\u00f8ring. Bygningsmyndigheten er positiv til \u00e5 gi dispensasjon fra plankrav og pbl. \u00a7 29-4 om avstand til nabogrense. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken, og anbefaler at klagen ikke tas til f\u00f8lge. Det vises til fagnotatet, som tiltredes i det vesentlige. Det f\u00f8lger av byggteknisk forskrift (TEK17) \u00a7 12-7 3.ledd at \u00ab[v]ed bruksendring i boenhet fra tilleggsdel til hoveddel eller omvendt, kan romh\u00f8yden v\u00e6re lavere enn 2,4 m.\u00bb Det avgj\u00f8rende for om denne bestemmelsen kommer til anvendelse i saken er om det er bruksendring \u00abi boenhet\u00bb eller ikke. Fagetaten har vist til Direktoratet for byggekvalitet sin veileder, som sier at reglene ikke gjelder for rom utenfor leiligheten, alts\u00e5 der man m\u00e5 gjennom fellesareal eller ut av bygningen for \u00e5 komme deg til rommet.[1] Sp\u00f8rsm\u00e5let er da om det er intern forbindelse mellom de respektive leilighetene og lofts- og kjelleretasjene og det kan omtales som en bruksendring \u00abi boenhet\u00bb. De eldste tilgjengelige tegningene fra 1958 viser at kjeller, f\u00f8rste etasje og andre etasje hadde tilgang til en \u00abbaktrapp\u00bb, som ogs\u00e5 ser ut til \u00e5 g\u00e5 til loftsetasjen. Etter det opplyste i e- post fra klagers advokat datert 13.06.2024, er det manglende byggesaksdokumentasjon for bygningsmassen i etterkant av riving av deler av den, for oppf\u00f8ring av nybygg i bakg\u00e5rd. Det er opplyst at det i forbindelse med fjerning av baktrappen, ble etablert nye innvendige trapper. Klager viser ogs\u00e5 til at fagetaten selv har vist til intern tilkomst. [1] https://www.dibk.no/bygge-eller-endre/bruksendring-i-eldre-boliger - Bes\u00f8kt 24.09.2024, punkt \u00abGjelder reglene for bruksendring i borettslag og sameier?\u00bb 2 Ved seksjonering i 2022 er det imidlertid ikke vist slik intern tilkomst p\u00e5 tegningene, selv om denne iht. klagers opplysninger ble etablert i forbindelse med tilbygg/nybygg. Nybygget ble ogs\u00e5 seksjonert i samme sak, og p\u00e5 tegning under er nybygget delvis vist, med r\u00f8d stipling rundt seksjonen. Etter byr\u00e5dets oppfatning har det tidligere v\u00e6rt en intern forbindelse via baktrapp, men at denne er fjernet ved oppf\u00f8ring av tilbygg/nybygg. Dette vises blant annet ved at det i dag st\u00e5r et nytt bygg der trappen tidligere gikk. Det er ikke funnet dokumentasjon p\u00e5 at interne trapper er godkjent oppf\u00f8rt, og disse g\u00e5r heller ikke frem av hverken seksjoneringstegninger eller av dokumentene i seksjoneringssaken ellers. N\u00e5r det ikke er godkjent trapp mellom f\u00f8rste etasje og kjeller, og mellom andre etasje og loft, er resultatet at man m\u00e5 ut av leilighetene for \u00e5 komme til tilleggsdelen. For kjelleren m\u00e5tte man ogs\u00e5 ut av bygget, da seksjoneringstegninger viste tilkomst fra bakg\u00e5rd: Konklusjonen er derfor at det ikke er snakk om bruksendring \u00abi boenhet\u00bb. Derfor vil tekniske krav til takh\u00f8yde i utgangspunktet gjelder fullt ut. Forskjellen p\u00e5 \u00e5 ta i bruk tilleggsareal \u00abi boenhet\u00bb og utenfor, er at man ved \u00e5 ta en intern bod i bruk som f.eks. kontor eller soverom, har tilgang p\u00e5 resten av boenheten. Denne skal oppfylle kvalitetskrav, enten dagens eller fra da den ble bygget eller sist renovert, og man vil i all hovedsak ikke f\u00e5 en hel boenhet som har for lav takh\u00f8yde. Dersom man bruksendrer areal som ligger adskilt fra resten av enheten, uten intern forbindelse, f\u00e5r man i praksis boareal med d\u00e5rligere kvaliteter enn kravet, uten tilgang p\u00e5 areal som oppfyller kravene. Dette kan v\u00e6re akseptabelt, men vurderingen av dette m\u00e5 gj\u00f8res konkret for den enkelte sak, gjennom s\u00f8knad om unntak fra TEK. Byr\u00e5det understreker at man ikke er negativ til at arealene kan innlemmes i leilighetene, og dette er ogs\u00e5 gjort gjennom etterf\u00f8lgende endringss\u00f8knad (som er godkjent). Byr\u00e5det kan ikke tilr\u00e5 \u00e5 ta klagen til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 05.06.2024 opprettholdes. Klagen tas ikke til f\u00f8lge. Dato: 5. november 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 30.08.2024 med f\u00f8lgende vedlegg: a. Oversiktskart b. Oversiktsfoto 3 c. Skr\u00e5foto d. Situasjonsplan e. Fristavbrytende klage datert 26.06.2024 f. Anmodninger og svar p\u00e5 henvendelse om omgj\u00f8ring g. Avslag datert 05.06.2024 h. Tegninger i. S\u00f8knad datert 22.03.2024 2. Supplerende klage - 164/1003/0/9 Sverres gate 12. Klage p\u00e5 avslag. Bruksendring og innlemming av kjeller- og loftsareal samt innsetting av vindu 4 "
}