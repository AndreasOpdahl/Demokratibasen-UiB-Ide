{
  "dokument_id": "89cc2bb0-be51-5e0f-8e72-812f5782d045",
  "doc_type": "case_presentation",
  "kommune": 4601,
  "tittel": "Klage p\u00e5 vedtak i eiendomsskattesak for gnr. 164, bnr. 1448",
  "url": "https://bergen.kommune.no/politikere-utvalg/api/fil/bk360/10914099/Framstilling-Klage-pa-vedtak-i-eiendomsskattesak-for-gnr-164-bnr-1448",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/27317-15 Klage p\u00e5 vedtak i eiendomsskattesak for gnr. 164, bnr. 1448 Hva saken gjelder: Saken gjelder klage p\u00e5 vedtak om opphevet fritak for eiendomsskatt p\u00e5 eiendommen gnr. 164, bnr. 1448, Dokkeboder 1. Eiendommen best\u00e5r av et industribygg/terminalbygg p\u00e5 1630 km2, som er tilknyttet bossnettet til BIR. Det er BIR AS som siden 2022 eier b\u00e5de bygg og grunn. Eiendommen har siden 2017 hatt fritak for eiendomsskatt med hjemmel i eiendomsskattelovens \u00a7 7a, som \u00e5pner for helt eller delvis fritak for eiendommer tilh\u00f8rende stiftelser eller institusjoner som \u00abtek sikte p\u00e5 \u00e5 gagne ein kommune, eit fylke eller staten.\u00bb Da bystyret i 2017 fattet vedtak om fritak ble det tatt inn et forbehold: \u00abDersom andelen n\u00e6ringsavfall overstiger 10 % av den totale avfallsmengde i nettet, skal fritaket kun omfatte den andel som kan henf\u00f8res til privatmarkedet.\u00bb Da bystyret opphevet fritaket for eiendomsskatt for samme eiendom med virkning fra 01.01.24 (sak 23/24), ble det begrunnet med f\u00f8lgende: Selskapet er et AS eid av et AS eid av flere kommuner. Statsforvalteren hadde lovlighetskontroll av tilsvarende sak - Brann Stadion - og konkluderte med at denne type indirekte eierskap ikke kunne f\u00e5 fritak etter \u00a7 7 a eiendommer eid av en organisasjon eller stiftelse. Videre driver BIR AS/BIR NETT AS en konkurrende virksomhet p\u00e5 n\u00e6ringsavfall med andre renovasjonsselskaper. Det skal heller ikke svares eiendomsskatt for bossnettet \u2013 regelen om eiendomsskatt p\u00e5 \u00abverk og bruk\u00bb industrielle anlegg ble avviklet i 2018 med virkning fra 1.1.2019. En ny skattetakst for eiendommen vil kun omfatte grunn og bygg. Skattetaksten er dermed endret fra 151 320 000 kroner til 13 040 000 kroner. Ved en inkurie ble ikke BIR AS gitt forh\u00e5ndsvarsel om opphevelsen av fritaket, slik at saken sendes n\u00e5 til ny behandling, denne gangen ogs\u00e5 med BIR sine anf\u00f8rsler. Kommunen mottok rettidig klage fra BIR Infrastruktur AS (rettslig klageinteresse) den 1. mars 2024. Det vises til vedlagte klage, men de sentrale anf\u00f8rsler oppsummeres i korthet slik: \u2022 Statsforvalters lovlighetskontroll av fritak for Brann stadion er ikke relevant for denne saken, da BIR AS uansett oppfyller de \u00f8vrige vilk\u00e5rene for fritak. \u2022 I forbindelse med drift av bossnettet driver ikke BIR med konkurrerende virksomhet p\u00e5 n\u00e6ringsavfall. \u2022 Forutsetningene for fritak i 2017 er ikke endret. 1 Fagetatens vurdering og anbefaling: Om saksbehandling \u2013 forh\u00e5ndsvarsling: Det f\u00f8lger av forvaltningsloven \u00a7 16 at part som ikke allerede ved s\u00f8knad eller p\u00e5 annen m\u00e5te har uttalt seg i saken, skal varsles f\u00f8r vedtak treffes og gis anledning til \u00e5 uttale seg innen en n\u00e6rmere angitt frist. I denne saken ble ikke BIR varslet om at saken om oppheving av fritak skulle til behandling i bystyret, og fikk dermed ikke anledning til \u00e5 uttale seg. Etter eiendomsskattekontorets vurdering b\u00f8r vedtaket i sak 23/24 punkt 2 a) oppheves, og bystyret b\u00f8r gj\u00f8re en ny vurdering av saken, n\u00e5 som BIR har f\u00e5tt uttalt seg. Om eierskap og Statsforvalterens lovlighetskontroll (Brann stadion): BIR p\u00e5peker at sakene ikke er sammenlignbare, og viser til at BIR utf\u00f8rer en lovp\u00e5lagt oppgave som er til fordel for kommunen, og dermed kvalifiserer for fritak selv om de er et AS. Det som er relevant med Statsforvalterens sak, er at den presiserer at vurderingen av fritak m\u00e5 ta utgangspunkt i om eier av eiendommen oppfyller vilk\u00e5rene for fritak. Det er ikke tilstrekkelig at for eksempel et morselskap, et datterselskap eller et driftsselskap oppfyller vilk\u00e5rene, dersom selskapet som eier eiendommen ikke gj\u00f8r det. I denne saken blir derfor sp\u00f8rsm\u00e5let om BIR AS oppfyller vilk\u00e5rene for fritak. BIR AS har som vedtektsfestet form\u00e5l \u00e5: Eie og forvalte selskaper som skal s\u00f8rge for innsamling, transport og behandling av husholdnings- og n\u00e6ringsavfall. Selskapet kan ogs\u00e5 etablere innsamling, transport og behandling av produksjons-, n\u00e6rings- og farlig avfall. For\u00f8vrig kan selskapet ta p\u00e5 seg alle oppgaver som naturlig h\u00f8rer sammen med de oppgaver som er nevnt i f\u00f8rste avsnitt. Selskapet kan inng\u00e5 samarbeidsavtaler eller delta i andre foretak dersom dette er hensiktsmessig for \u00e5 oppfylle form\u00e5let. Ved fremtidig vedtak om avfallsbehandlingsmetode og tilh\u00f8rende anlegg vil vertskommunen (aksjeeierne) v\u00e6re besluttende organ i henhold til plan og bygningslovens regelverk. BIR eier selskaper som leverer lovp\u00e5lagte renovasjonstjenester, konkurranseutsatte selskaper med enerett og selskaper som leverer tjenester i fri konkurranse. Den delen av virksomheten som gjelder lovp\u00e5lagte renovasjonstjenester til eierkommunene, vil i stor grad v\u00e6re virksomhet som er til gode for kommunene, og som kommunene ellers m\u00e5tte ha h\u00e5ndtert selv. P\u00e5 den andre siden, vil de konkurranseutsatte selskapene og virksomheten som retter seg mot bedrift, typisk falle utenfor lovens krav om \u00e5 v\u00e6re til gode for kommune, fylke eller stat. Virksomheten til de konkurranseutsatte selskapene med enerett, ligger et sted imellom. Selskapene er av allmennyttig karakter og leverer tjenester og infrastruktur som er nyttig for kommunene. Samtidig er de konkurranseutsatt, og kan drive forretningsmessig virksomhet ved ledig kapasitet. De kan ogs\u00e5 betale utbytte fra den forretningsmessige delen av virksomheten. Samlet sett, oppfyller BIR AS til en viss grad lovens krav for \u00e5 kunne innvilges fritak, men et eventuelt fritak b\u00f8r begrenses til \u00e5 gjelde den delen av virksomheten som er til gode for kommune, fylke eller stat. Om konkurrerende virksomhet: Et eventuelt fritak kan ikke ha en konkurransevridende effekt, noe som taler mot \u00e5 innvilge fritak for eiendommer og skatteobjekter som benyttes i BIRs forretningsmessige virksomhet. N\u00e5r det gjelder n\u00e6ringsavfall i bossnettet, argumenterer BIR med at bossnettet er en konkurransen\u00f8ytral infrastruktur, der BIR Infrastruktur AS blir en leverand\u00f8r av en transporttjeneste til avfallsselskapene, uten \u00e5 eie kundene. Slik eiendomsskattekontoret oppfatter det, er dette likevel en del av BIRs forretningsmessige virksomhet, i konkurranse med andre alternative transportmetoder for n\u00e6ringsavfall. Videre p\u00e5peker BIR at andelen n\u00e6ringsavfall i bossnettet kun utgj\u00f8r 4% av total kundemasse og under 10% av selskapets (BIR Infrastruktur AS) totale \u00e5rlige inntekter. 2 Selv om andelen n\u00e6ringskunder er lav sammenlignet med privatkunder, h\u00e5ndterer bossnettet n\u00e6ringsavfall og benyttes i BIRs forretningsmessige virksomhet. Det var p\u00e5 bakgrunn av dette at det i opprinnelige fritaket fra 2017 ble tatt inn en setning om at dersom andelen n\u00e6ringsavfall skulle overstige 10%, s\u00e5 skulle fritaket begrenses til \u00e5 gjelde andelen som kunne henf\u00f8res til privatmarkedet. Det er ogs\u00e5 verdt \u00e5 merke at selv om andelen n\u00e6ringskunder er relativt lav, s\u00e5 utgj\u00f8r n\u00e6ringsavfall omkring 27% av transportert mengde avfall i bossnettet, if\u00f8lge Statusrapport 2022 Bossnettet i Bergen sentrum fra BIR Infrastruktur. Til forskjell fra i 2017, skrives det ikke lenger ut eiendomsskatt for selve bossnettet. Det er n\u00e5 kun bygningen p\u00e5 eiendommen som er objekt for eiendomsskatt. Bygningen er taksert som et ordin\u00e6rt industribygg. Produksjonsutstyr og installasjoner i bygget er ikke ilagt eiendomsskatt. Det samme gjelder r\u00f8rnettet og nedkastene. Anbefaling: P\u00e5 bakgrunn av manglende forh\u00e5ndsvarsel, anbefaler eiendomsskattekontoret at vedtaket i sak 23/24 punkt 2 a) oppheves, og at bystyret vurderer saken p\u00e5 ny, med virkning fra 01.01.2025. Etter en ny vurdering, mener eiendomsskattekontoret fortsatt at fritaket for eiendommen (gnr. 164, bnr. 1448) b\u00f8r oppheves. Selv om BIR AS delvis oppfyller lovens krav om \u00e5 drive virksomhet som er \u00abtil gagn\u00bb for kommune, fylke eller stat, s\u00e5 driver de ogs\u00e5 med forretningsmessig virksomhet. Bossnettet og den tilh\u00f8rende terminalen benyttes til \u00e5 transportere b\u00e5de privat- og n\u00e6ringsavfall. Det er uansett slik at selve bossnettet, med produksjonsinstallasjoner, produksjonsutstyr, r\u00f8r og nedkast ikke lenger er objekter for eiendomsskatt. Eiendomsskattekontoret mener derfor at det ikke er grunnlag for \u00e5 frita selve bygningen for eiendomsskatt. Det skrives ut eiendomsskatt p\u00e5 andre lager-, industri- og kontorbygg som BIR eier. \u00d8konomiske konsekvenser: Eiendommen har en skattetakst p\u00e5 kr 13 040 000, Med dagens skattesats for n\u00e6ring, utgj\u00f8r det en \u00e5rlig eiendomsskatt p\u00e5 kr 65 200. Byr\u00e5dets vurdering og anbefaling/konklusjon: Byr\u00e5det deler fagetatens vurderinger og konklusjon i saken. Byr\u00e5det kan ikke se at forutsetningene er endret siden man sist behandlet saken, og kom til at fritaket skulle oppheves. Likebehandling er ogs\u00e5 et viktig prinsipp som m\u00e5 legges til grunn. Byr\u00e5det anbefaler derfor at bystyret vedtar opphevelse av fritaksvedtaket med de begrunnelser saken oppstiller. Begrunnelse for framleggelse til bystyret: Etter eiendomsskatteloven \u00a7 7 ligger det innenfor bystyrets frie skj\u00f8nn hvorvidt fritak skal gis og i tilfelle hvilket omfang fritak skal gis innenfor lovens rammer. Byr\u00e5det innstiller til bystyret \u00e5 fatte f\u00f8lgende vedtak: 1. Vedtak i sak 23/24 punkt 2 a) oppheves, grunnet manglende forh\u00e5ndsvarsling. 2. Innvilget fritak i sak 297/17 for BIR AS/BIR NETT AS sin eiendom Gnr. 164 bnr. 1448, Dokkeboder 1, oppheves med virkning fra 01.01.2025. Dato: 20. august 2024 Christine B. Meyer Jacob M\u00e6hle Byr\u00e5dsleder Byr\u00e5d for finans 3 Dokumentet er godkjent elektronisk. Vedlegg: Fagnotat av 30. juli 2024 Klage fra BIR infrastruktur AS, datert 01.03.24 Bekreftelse p\u00e5 mottatt klage datert 15.03.24 Tilleggsopplysninger til klage datert 05.04.24 4 "
}