{
  "dokument_id": "9e385857-bf82-5e2a-9180-765346c05f20",
  "doc_type": "case_presentation",
  "kommune": 4601,
  "tittel": "Fana, Gnr. 40, Bnr. 533 mfl., Hjortevegen, arealplan-ID 70090000 - Sluttbehandling av detaljregulering ",
  "url": "https://bergen.kommune.no/politikere-utvalg/api/fil/bk360/12396871/Framstilling-Fana-Gnr-40-Bnr-533-mfl-Hjortevegen-arealplan-ID-70090000-Sluttbehandling-av-detaljregulering-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/56705-86 Fana, Gnr. 40, Bnr. 533 mfl., Hjortevegen, arealplan-ID 70090000 - Sluttbehandling av detaljregulering Kva saka gjeld: Saka gjeld sluttbehandling av planforslag for eit omr\u00e5de p\u00e5 Skjold i Fana bydel. Det er Ard Arealplan AS som har lagt fram planforslaget p\u00e5 vegne av Hjortevegen AS. Figur 1 og 2: Oversiktskart som viser planomr\u00e5det med raud prikk og skr\u00e5foto av planomr\u00e5det. F\u00f8rem\u00e5let med planforslaget er \u00e5 legge til rette for riving av to eksisterande einebustader og oppf\u00f8ring av tre nye bustadblokker med inntil 24 bueiningar. Dei tre bustadblokkene skal etablerast innafor felt BBB1, BBB2 og BBB3 i plankartet og kan vere inntil tre til fire etasjar. Bustadblokkene skal plasserast slik at dei dannar eit felles tun med uteopphaldsareal og leikeplass. Parkering blir l\u00f8yst i parkeringsanlegg som er delvis under bakken. Det blir lagt til rette for inntil 0,95 bilparkeringsplassar og 3,1 sykkelparkeringsplassar per 100 m2 bustad. Dei nye bustadblokkene skal ha eit variert taklandskap med saltak som har ulike takvinklar, og med mogelegheit for ark, takopplett, kobbhus og altan. Det kan ogs\u00e5 etablerast takterrassar. Fasadar skal i hovudsak ha trekledning med innslag av anna naturmateriale som til d\u00f8mes naturstein eller pussa muroverflater. 1 Figur 3: Prosjektet sett inn i foto fr\u00e5 omr\u00e5det, fr\u00e5 planskildringa. Figur 4 og 5: Utsnitt av plankart og utsnitt av illustrasjonsplan. Planomr\u00e5det har tilkomst fr\u00e5 Dyrhaugen via Hjortevegen. Planforslaget legg opp til oppgradering av Hjortevegen med gang- og sykkelveg og fortau. Planprosess og medverknad Planforslaget var p\u00e5 h\u00f8yring og offentleg ettersyn i perioden 27.04.2024 til 11.06.2024. Det kom inn ti merknader fr\u00e5 private og 13 uttalar fr\u00e5 h\u00f8yringsinstansar. Der blei det i hovudsak peika p\u00e5 f\u00f8lgjande: \u2022 Trafikale forhold: Skjold Senter har merknadar til ny gang- og sykkelveg og er negative til at dei f\u00e5r redusert parkeringsareal. Fleire er negative til auka trafikk p\u00e5 2 vegnettet i omr\u00e5det, og meiner at dette har sprengt kapasitet. Det er kome inn merknadar som gjeld Apeltunvegen, parkeringsdekning og sykkelparkeringsdekning. \u2022 Byggeh\u00f8gder: Naboar er negative til f\u00f8resl\u00e5tt utbygging. Dei meiner at bustadblokkene er for h\u00f8ge og at dei kjem for tett p\u00e5 eksisterande sm\u00e5husbusetnad. \u2022 Naturmangfald: Meir av eksisterande vegetasjon og tre b\u00f8r bevarast. Etter h\u00f8yring og offentleg ettersyn er planforslaget justert. Endringane er i hovudsak f\u00f8lgjande: \u2022 Endringar etter vedtak av detaljreguleringsplan for Fana. gnr. 40 bnr. 531 mfl., Hjortevegen (arealplan-ID 65700000) i bystyret 02.10.2024: Planforslaget regulerer det same vegarealet som i planen nemnd over. Det overlappande arealet er tatt ut av plankartet og rekkef\u00f8lgjef\u00f8resegna er justert slik at det er krav til opparbeiding av Hjortevegen i tr\u00e5d med regulert l\u00f8ysing i den vedtatte planen (arealplan-ID 65700000). \u2022 Mindre justeringar i plankart og f\u00f8resegner, mellom anna for \u00e5 sikre og tydeleggjere krav til utforming og kvalitet i bygg og uteopphaldsareal og sikre gangveg gjennom felt BBB1. Det har \u00f2g blitt gjennomf\u00f8rt eit digitalt nabom\u00f8te den 03.11.2021 der representantar fr\u00e5 forslagsstillar, arkitekt og plankonsulent var til stades. Planstatus og overordna f\u00f8ringar: Kommuneplanens arealdel (KPA) skal bidra til \u00e5 oppn\u00e5 dei m\u00e5la som er sett i kommuneplanen sin samfunnsdel. Spesielt blir det peika p\u00e5 \u00e5 legge til rette for ei berekraftig utvikling i menneskeleg skala, ein kompakt og arealeffektiv by og fortetting med kvalitet. I KPA 2018 er planomr\u00e5det sett av til byfortettingssone. Byfortettingssoner skal vidareutviklast som bustad- og n\u00e6ringsomr\u00e5de med innslag av tenesteyting, handel og kultur. Omr\u00e5da skal bli utvikla med h\u00f8g tettleik og kvalitet basert p\u00e5 staden sitt s\u00e6rpreg. Planomr\u00e5det er regulert til bustad i reguleringsplan for Fana. Gnr. 40 bnr. 7, Skjold fr\u00e5 1957. KPA 2018 supplerer og gjeld f\u00f8re reguleringsplanar som er vedteke f\u00f8r 2013, jf. KPA sine f\u00f8resegner \u00a7 2. Planomr\u00e5det er ogs\u00e5 omfatta av stadanalysen for Skjold som mellom anna skildrar planomr\u00e5det sine viktige m\u00e5lpunkt, kulturminne, topografi og landskap, viktige aksar og spesielle s\u00e6rtrekk. Stadanalysen gjev tematiske tilr\u00e5dingar for overordna grep, busetnad, gater og byrom og gr\u00f8nstruktur. Fagetaten si vurdering og tilr\u00e5ding: PBE har som fagetat utarbeidd eit grundig fagnotat i saka. I det f\u00f8lgjande er dei viktigaste vurderingane gjort greie for. For meir detaljerte opplysingar om PBE sine vurderingar blir det vist til fagnotatet i sin heilskap. Arkitektur og utforming PBE viser til at Skjold er eit omr\u00e5de med s\u00e6rpreg som har eit bygningsmilj\u00f8 med arkitektonisk verdi. Busetnaden i omr\u00e5det er i stor grad terrengtilpassa sm\u00e5husbusetnad med tilh\u00f8yrande gr\u00f8ne hagar. Det er typisk for busetnaden i omr\u00e5det at den er l\u00e5g med saltak og malt trekleding. Unntaket er nokre nyare l\u00e5gblokker. PBE vurderer at planforslaget sikrar eit godt arkitektonisk uttrykk og at overordna f\u00f8ringar blir f\u00f8lgt n\u00e5r det gjeld bygd areal, h\u00f8gder og utforming. Stadanalysen for Skjold tilr\u00e5r ein middels tettleik med tre til fire etasjar, noko planforslaget f\u00f8lgjer opp. Vidare vurderer PBE at saltak og eit variert taklandskap er gode grep for \u00e5 tilpasse ny busetnad til eksisterande busetnad i omr\u00e5det. 3 PBE viser til at forslagsstillar ikkje har \u00f8nska gr\u00f8ne tak og at dei \u00f8nskjer \u00e5 ta stilling til solenergianlegg p\u00e5 tak seinare. PBE har tilr\u00e5dd at det blir opna for solenergi p\u00e5 tak i f\u00f8resegnene, noko forslagsstillar ikkje har f\u00f8lgt opp. PBE vurderer at murar ved renovasjonspunktet og ved innk\u00f8yring til parkeringsanlegget er dominerande, og at det bidreg til at prosjektet st\u00e5r fram som lite inviterande fr\u00e5 Dyrhaugen. PBE viser til at val av materialar vil ha verknader for korleis dette omr\u00e5det blir opplevd. Det er sikra i f\u00f8resegnene at murar som ikkje kan dekkjast med lausmassar skal plantast eller overflatebehandlast. PBE meiner at det er ei akseptabel l\u00f8ysing. PBE viser vidare til at Bygg A (i felt BB2) er f\u00f8resl\u00e5tt plassert tett p\u00e5 eksisterande einebustad i Dyrhaugen 3, sj\u00e5 vedlagte snitt A-A. PBE viser til at sol- og skuggeillustrasjonar viser at ny busetnad vil redusere solbelyst areal s\u00f8rvest p\u00e5 tomta til denne eigedomen. I tillegg vil annan nabobusetnad kunne f\u00e5 auka innsyn og redusert utsyn i bustad og hage. PBE viser til at forslagsstillar har vurdert at reduksjon i solbelyst areal for Dyrhaugen 3 ikkje er av vesentleg karakter d\u00e5 eksisterande vegetasjon i planomr\u00e5det kastar skugge p\u00e5 eigedomen i dag. PBE vurderer at bygg A har negative konsekvensar for omgivnadane i form av d\u00e5rlegare solforhold, innsyn og utsyn for nabobusetnad, s\u00e6rleg for Dyrhaugen 3. Det blir vist til at bygget i l\u00f8pet av planprosessen har blitt omarbeida med endra takvinkel. PBE vurderer at ny l\u00f8ysing er betre, men at bygget framleis har negative konsekvensar for eksisterande bustader. PBE vurderer likevel at det i byfortettingssona m\u00e5 ventast ei grad av fortetting i og rundt eksisterande bustadomr\u00e5de som kan gi negative konsekvensar for eksisterande eigedomar. Etter ei samla vurdering har PBE kome til at planforslaget bygger opp under nasjonale og lokale m\u00e5l om fortetting, og at dei negative konsekvensane er akseptable. Uteopphaldsareal PBE viser til at planforslaget sikrar uteopphaldsareal i tr\u00e5d med f\u00f8ringane i KPA, og at det er eit positivt tilskot til n\u00e6romr\u00e5det at leikeplassane i planomr\u00e5det skal vere \u00e5lment tilgjengelege. PBE viser til at det i dag er ein kolle midt i planomr\u00e5det, og at det er behov for terrenginngrep i samband med etablering av parkeringsanlegg. PBE viser til at det i f\u00f8resegnene er sikra at det ikkje skal sprengast bort meir enn n\u00f8dvendig, og at det skal etablerast ei forh\u00f8ging i terrenget mellom dei ulike felta. Mobilitet innafor planomr\u00e5det PBE viser til at det langs Hjortevegen skal etablerast gang- og sykkelveg. Langs Dyrhaugen er det regulert inn fortau mot vest. Det er ikkje regulert inn fortau mot aust ved f\u00f8resl\u00e5tt ny busetnad. Det er derimot sikra i f\u00f8resegnene at det skal etablerast ein gangveg i felt BB1 langs o_KV, noko PBE vurderer som positivt. Trafikale forhold PBE viser til at Dyrhaugen i dag er fem meter brei, og at det er varelevering til Spar Skjoldtun i denne. Planforslaget endrar denne vegen til ei breidd p\u00e5 seks meter for \u00e5 l\u00f8yse den trafikale situasjonen. PBE viser til at det er i tr\u00e5d med stadanalysen som legg opp til at denne vegen skal utbetrast og verte eit viktig byrom. PBE viser til at Hjortevegen er ein gjennomfartsveg til Apeltunvegen, skuleveg og del av sykkelnettet i Sykkelstrategi for Bergen 2020-2030. I overordna trafikkanalyse for Skjold er det f\u00f8resl\u00e5tt \u00e5 rydde opp i sikt og kryss i avk\u00f8yrslar, samt avklare framtidig status for Hjortevegen. F\u00f8resl\u00e5tt l\u00f8ysing oppgraderer Hjortevegen med gang- og sykkelveg og fortau. Det er f\u00f8resl\u00e5tt 2,5 meter fortau langs s\u00f8rsida, seks meter vegbreidde, 0,5 meter til rabatt/ rekkverk og 3,5 meter gang- og sykkelveg langs nordsida. Dette er regulert i reguleringsplan for Fana, Gnr. 40, Bnr. 531 mfl., Hjortevegen, som blei vedtatt av bystyret den 02.10.2024. 4 Denne reguleringsplanen har rekkjef\u00f8lgjekrav til opparbeiding av Hjortevegen, og desse er knytt til den vedtekne reguleringsplanen. Bystyret vedtok 02.10.2024 \u00e5 endre rekkjef\u00f8lgjekravet i Fana, Gnr. 40, Bnr. 531 mfl., Hjortevegen fr\u00e5 \u00e5 gjelde f\u00f8r igangsetjingsl\u00f8yve til f\u00f8r midlertidig bruksl\u00f8yve/ ferdigattest. PBE viser til at ved \u00e5 utsetje rekkjef\u00f8lgjekrav til bruksl\u00f8yve, kan ein risikere at utbyggjar g\u00e5r konkurs f\u00f8r bruksl\u00f8yve blir gitt. Det er ogs\u00e5 ein risiko at det blir gitt dispensasjon n\u00e5r det blir s\u00f8kt om bruksl\u00f8yve. I begge tilfella vil kommunen m\u00e5tte betale utbyggjar sin del av kostnaden. PBE opprettheld difor tilr\u00e5dinga om \u00e5 knyte rekkjef\u00f8lgjekravet til f\u00f8r igangsetjingsl\u00f8yve. N\u00e5r det gjeld parkeringsdekning, viser PBE til at forslagsstillar har f\u00f8resl\u00e5tt ei parkeringsdekning p\u00e5 maksimalt 0,95 parkeringsplass per 100 m2 bustad. PBE viser til at det i byfortettingssona skal vere parkeringsdekning p\u00e5 minimum 0,6 til maksimum 1,2 plassar per 100 m2 bustad. F\u00f8resl\u00e5tt parkeringsdekning er derfor etter PBE si vurdering relativt h\u00f8g med tanke p\u00e5 plassering n\u00e6r kollektivknutepunkt og bybanestopp. PBE stiller seg likevel bak f\u00f8resl\u00e5tt parkeringsdekning i lys av forventa behov fr\u00e5 kj\u00f8pargruppa og utfordringar med villparkering i omr\u00e5det i dag, jf. merknadar til oppstart og offentleg ettersyn. F\u00f8resl\u00e5tt dekning er i tr\u00e5d med overordna plan. PBE viser vidare til at det er f\u00f8resl\u00e5tt sykkelparkeringsdekning p\u00e5 minimum 3,1 sykkelparkeringsplassar per 100 m2 bustad. Det er h\u00f8gare enn minimumskravet i overordna plan, noko PBE ser positivt p\u00e5. Det er sikra at inntil 60 av plassane kan etablerast i parkeringsanlegg og i felles bod, og at det skal etablerast tre sykkelstativ med fire plassar per stativ p\u00e5 bakkeniv\u00e5 ved inngangspartia. PBE vurderer det som uheldig at bil og sykkel har same tilkomst til parkeringsanlegget, men sidan prosjektet har eit avgrensa tal bueiningar og dermed ogs\u00e5 eit avgrensa tal parkeringsplassar for bil, blir det vurdert som ei akseptabel l\u00f8ysing. Naturmangfald PBE har vurdert planforslaget opp mot prinsippa i naturmangfaldlova, jf. \u00a7 7, jf. \u00a7\u00a7 8 til 12, og vurderer at dei er tilstrekkeleg f\u00f8lgt i planarbeidet. PBE viser til at det er utarbeidd naturmangfaldrapport basert p\u00e5 eksisterande kunnskap, i tillegg til at det er gjennomf\u00f8rt synfaring og kartlegging av omr\u00e5det. Det er registrert stor variasjon i treslag i planomr\u00e5det, mellom anna ask som er raudlista og sterkt trua. Det er ikkje registrert naturtypar etter Milj\u00f8direktoratet sin instruks. Det er f\u00f8rekomstar av fleire framande artar. Det er ogs\u00e5 gjort registrering av b\u00e5ndkorsnebb som er s\u00e5rbar, og t\u00e5rnseiler som er n\u00e6rt trua. PBE viser til at det til offentleg ettersyn blei vurdert at raudlista artar og naturtypar m\u00e5tte varetakast p\u00e5 ein betre m\u00e5te. Det vart tilr\u00e5dd at ei ask og meir av eksisterande vegetasjon blei bevart. Forslagsstillar har vurdert at det ut fr\u00e5 gjeldande regelverk ikkje er grunnlag for at eksisterande ask skal takast vare p\u00e5. PBE vurderer at fordelane ved bustadprosjektet er st\u00f8rre enn den negative konsekvensen ved \u00e5 felle aska, sidan aska er liten og plassert i ein eksisterande hage. PBE viser til at forslagsstillar har vurdert at tiltaka i planforslaget ikkje vil f\u00e5 vesentlege negative konsekvensar for artar og naturtypar innanfor planomr\u00e5det. PBE vurderer derimot at f\u00f8reslegne tiltak kan f\u00e5 negative konsekvensar for raudlista artar og naturmangfaldet. Likevel vurderer PBE at dei negative verknadane er mindre og kan aksepterast for \u00e5 leggje til rette for ynskja fortetting. 5 Barn og unge sine interesser PBE viser til at det f\u00f8lgjer av rikspolitiske retningslinjer for barn og unge i planlegging at omdisponering av areal som er i bruk eller eigna for leik skal erstattast med fullverdig erstatningsareal. Det er ikkje funne spor av leik etter barn innanfor planomr\u00e5det, og arealet er ikkje eigna for leik slik det er i dag. Vidare blir det vist til at omr\u00e5det ligg i eit eksisterande bustadomr\u00e5de der det ikkje er leikeplassar i n\u00e6rleiken i dag. Det er derimot leikeareal og idrettsplassar p\u00e5 Skjold som ligg i relativt kort avstand til planomr\u00e5det. Forslagsstillar viser til at gjennomf\u00f8ring av planforslaget f\u00f8rer til ein betre situasjon for barn og unge i omr\u00e5det. Det er f\u00f8resl\u00e5tt at uteopphaldsareal i prosjektet mellom anna skal leggjast til rette med leikeplassar som skal tilpassast ulike brukargrupper og vere tilgjengelege for n\u00e6romr\u00e5det. PBE vurderer at det er positivt at uteopphaldsareala skal ha eit s\u00e6rskild fokus p\u00e5 leikeplassar som vil gi positive kvalitetar tilbake til n\u00e6romr\u00e5det. PBE vurderer at omsynet til barn og unge er varetatt i planforslaget. Konklusjon og tilr\u00e5ding til vedtak PBE sluttar seg til planforslaget og tilr\u00e5r f\u00f8lgjande vedtak: 1. Med heimel i plan- og bygningslova \u00a7\u00a7 12-12, jf. 12-11, vedtek ein f\u00f8lgjande forslag til detaljregulering: a. Fana. Gnr. 40, Bnr. 533 mfl., Hjortevegen, arealplan-ID 4601_70090000 vist p\u00e5 plankart, sist datert 17.12.2024 b. Tilh\u00f8yrande f\u00f8resegner, sist datert 18.12.2024 M\u00f8te mellom forslagsstillar og byr\u00e5d for byutvikling 19.03.2025 I m\u00f8te med byr\u00e5d for byutvikling 19.03.2025 presenterte forslagsstillar planforslaget og to problemstillingar dei \u00f8nskte \u00e5 ta opp i samband med sluttbehandling av saka. Det eine var at dei \u00f8nskte \u00e5 f\u00e5 inn igjen den delen av Hjortevegen som l\u00e5g inne i plankartet til h\u00f8yring og offentleg ettersyn og formulering av rekkef\u00f8lgjekrav knytt til dette. Til sluttbehandling er denne delen av plankartet tatt ut, og rekkef\u00f8lgjekrava viser heller til naboplanen med arealplan-ID 65700000. Det f\u00f8rer til at det ikkje er fastsett ein fordelingsn\u00f8kkel for rekkef\u00f8lgjekrava. Den andre problemstillinga var knytt til tidspunkt for utf\u00f8ring av rekkef\u00f8lgjekrav, da forslagsstillar \u00f8nskjer \u00e5 utsetje rekkef\u00f8lgjekravet til bruksl\u00f8yve og ikkje igangsettingsl\u00f8yve. \u00d8konomiske konsekvensar: Saka har ingen direkte konsekvensar for Bergen kommune. Byr\u00e5det si vurdering og tilr\u00e5ding/konklusjon: Behovet for fleire bustader i Bergen er stort, og byr\u00e5det vil jobbe for at det kan byggast fleire bustader i Bergen. Byr\u00e5det er derfor positiv til planforslaget, som legg til rette for nye bustader og moderat fortetting i eit sentralt og attraktivt omr\u00e5de. Planomr\u00e5det ligg n\u00e6rt bybanestopp, i kort sykkelavstand til bydelssenter og i gangavstand til viktige m\u00e5lpunkt i kvardagen som barnehage, skule, idrett og daglegvarebutikk. Byr\u00e5det vurderer \u00f2g at planforslaget er i tr\u00e5d med KPA 2018 og andre overordna f\u00f8ringar. Byr\u00e5det sluttar seg i all hovudsak til PBE sine vurderingar, men vil kommentere nokre forhold s\u00e6rskilt nedanfor. Rekkef\u00f8lgjekrav om utbetring av Hjortevegen Den kommunale vegen Hjortevegen ligg mellom to hovudvegar (Fanavegen og Apeltunvegen) og har derfor ein del gjennomgangstrafikk i tillegg til \u00e5 vere skuleveg. Det er behov for utbetring av vegen, som s\u00e6rleg gjer seg gjeldande ved vidare utvikling av omr\u00e5det. Byr\u00e5det er opptatt av at barn og unge skal ha ein god og trafikksikker veg til skule 6 og fritidsaktivitetar, og er kjend med at bebuarar i omr\u00e5det er uroa for trafikktryggleiken til g\u00e5ande og syklande. Ved vedtak av detaljreguleringsplan for Fana. gnr. 40 bnr. 531 mfl., Hjortevegen (arealplan- ID 65700000) i bystyret 02.10.2024 (sak 331/24) blei den kommunale vegen Hjortevegen regulert med 2,5 meter fortau langs s\u00f8rsida, seks meter vegbreidd, 0,5 meter rabatt/rekkverk og 3,5 meter gang- og sykkelveg langs nordsida. Alle planforslag i omr\u00e5det skal saman bidra til denne opprustinga, i tillegg til ny gang- og sykkelveg og nye kryssl\u00f8ysingar. Til h\u00f8yring og offentleg ettersyn av den detaljreguleringa som no ligg f\u00f8re, l\u00e5g Hjortevegen inne i plankartet tilsvarande som i vedtatt detaljregulering med arealplan-ID 65700000. Etter vedtak av denne detaljreguleringa blei plankart og planf\u00f8resegner i planforslaget som no blir lagt fram for sluttbehandling justert slik at det er i tr\u00e5d med regulert l\u00f8ysing i den vedtatte planen, sj\u00e5 figur 6 og 7. Endringa inneber at rekkef\u00f8lgjekrava ikkje viser til eige plankart, men at det blir vist til detaljreguleringa med arealplan-ID 65700000. Tiltaka skal opparbeidast eller vere sikra opparbeidd (til d\u00f8mes gjennom ein utbyggingsavtale). F\u00f8rem\u00e5let med endringane er \u00e5 hindre at reguleringsplanane erstattar kvarandre, og sikre at n\u00e6rliggjande planar f\u00e5r same krav til opparbeiding av offentleg infrastruktur. Figur 6 og 7: Plankart til sluttbehandling til venstre og plankart til h\u00f8yring og offentleg ettersyn til h\u00f8gre. Forslagsstillar har i m\u00f8te med byr\u00e5d for byutvikling 19.03.2025 gitt uttrykk for at dei ikkje \u00f8nskjer endringa i rekkef\u00f8lgjekravet, og at dei \u00f8nsker \u00e5 f\u00e5 inn igjen den delen av Hjortevegen som var inne i plankartet til h\u00f8yring og offentleg ettersyn. Bakgrunnen for det er at det oppdaterte plankartet ikkje gir f\u00f8ringar for kostnadsfordeling av rekkef\u00f8lgjekrava, og at det vil krevje ein etterf\u00f8lgjande prosess for \u00e5 fordele rekkef\u00f8lgjekrav med dei andre utbyggingsprosjekta i omr\u00e5det. Byr\u00e5det anerkjenner at det vil vere meir ressurskrevjande for forslagsstillar n\u00e5r rekkef\u00f8lgjekrava ikkje blir fordelt ved vedtak av detaljreguleringa. Byr\u00e5det vurderer likevel at opparbeiding av dei aktuelle tiltaka ikkje vil bli sikra godt nok dersom ein legg opp til l\u00f8ysinga som var f\u00f8resl\u00e5tt til h\u00f8yring og offentleg ettersyn. Den f\u00f8resl\u00e5tte l\u00f8ysinga vil derimot sikre ein heilskapleg opparbeiding av dei n\u00f8dvendige tiltaka samstundes som det gir ein rettferdig fordeling av rekkef\u00f8lgjekrava, typisk ved at det blir inng\u00e5tt ein utbyggingsavtale. 7 I m\u00f8te med byr\u00e5d for byutvikling den 19.03.2025 gav forslagsstillar \u00f2g uttrykk for at det var \u00f8nskjeleg \u00e5 endre tidspunkt for utf\u00f8ring av rekkef\u00f8lgjekrav til bruksl\u00f8yve og ikkje igangsettingsl\u00f8yve. I bystyrebehandlinga av den vedtatte detaljreguleringa for Hjortevegen (arealplan-ID 65700000) blei tidspunktet for rekkef\u00f8lgjekravet knytt til Hjortevegen endra fr\u00e5 \u00e5 gjelde til igangsettingsl\u00f8yve til f\u00f8r midlertidig bruksl\u00f8yve/ferdigattest. Dette tidspunktet vil typisk vere avgjerande for n\u00e5r utbyggar m\u00e5 inng\u00e5 utbyggingsavtale og betale sin del. PBE har r\u00e5da fr\u00e5 \u00e5 endre dette tidspunktet b\u00e5de i samband med den vedtatte planen, denne planen og planen for S\u00e6tervegen (arealplan-ID 66320000) som er under behandling. Det er grunngjeve i auka risiko for at kommunen vil m\u00e5tte betale utbyggar sin del av kostnaden ved ein eventuell konkurs. Byr\u00e5det vil ikkje p\u00e5f\u00f8re kommunen un\u00f8dig \u00f8konomisk risiko, og ser det heller ikkje som urimeleg at utbyggar m\u00e5 betale sin del f\u00f8r igangsettingsl\u00f8yve. Byr\u00e5det tilr\u00e5r derfor at tidspunktet for oppfylling av rekkef\u00f8lgjekravet ikkje blir endra. Arkitektur og utforming Byr\u00e5det \u00f8nskjer \u00e5 skape ein vakker by, der det blir lagt vekt p\u00e5 kulturhistorisk og stadstilpassa arkitektur som tar vare p\u00e5 Bergen sitt s\u00e6rpreg. I forslaget til planf\u00f8resegner er det sikra at bustadblokkene skal ha eit variert taklandskap med saltak som har ulike takvinklar, og med mogelegheit for ark, takopplett, kobbhus og altan. Fasadar skal i hovudsak verte utforma med trekledning med innslag av anna naturmateriale som til d\u00f8mes naturstein eller pussa muroverflater. Byr\u00e5det vurderer at dette vil bidra til at ny busetnad f\u00e5r h\u00f8g kvalitet og at den er tilpassa omgivnadene. Parkering Byr\u00e5det viser til at det er viktig \u00e5 sikre riktig parkeringsdekning i nye bustadprosjekter. Det vil auke prosjekta sin attraktivitet og kan bidra til \u00e5 redusere framandparkering. Vidare er byr\u00e5det opptatt av \u00e5 sikre at dei som har behov for det kan k\u00f8yre bil for \u00e5 f\u00e5 kvardagslogistikken til \u00e5 g\u00e5 opp. Parkeringsdekning har blitt grundig vurdert i planprosessen, og det er f\u00f8resl\u00e5tt parkeringsdekning p\u00e5 0,95 plassar per 100 m2 bustad. Det er i \u00f8vre sjiktet av spennet for parkeringsdekning i byfortettingssona i KPA 2018. Byr\u00e5det vurderer at dette er ei tilfredsstillande parkeringsdekning, og viser til at det i tillegg er gode kollektivforbindelsar med bybanestopp og gode forhold for g\u00e5ande og syklande. Barn og unge sine interesser Byr\u00e5det viser til at barn og unge sine interesser er grundig vurdert i planprosessen opp mot mellom anna rikspolitiske retningslinjer for barn og unge i planlegging. Det er ikkje funne spor av leik etter barn innafor planomr\u00e5det, og det er vurdert at arealet er ikkje eigna for leik slik det er i dag. Byr\u00e5det vurderer at gjennomf\u00f8ring av planforslaget f\u00f8rer til ein betre situasjon for barn og unge i omr\u00e5det, mellom anna ved at det skal etablerast leikeplassar som skal tilpassast ulike brukargrupper og vere tilgjengelege for n\u00e6romr\u00e5det. Byr\u00e5det sluttar seg elles til PBE si vurdering om at omsynet til barn og unge er varetatt i planforslaget. Grunngjeving for \u00e5 legge saka fram for bystyret: Etter plan- og bygningslova \u00a7 3-3, andre ledd, ligg det til bystyret sj\u00f8lv \u00e5 vedta reguleringsplan, jf. \u00a7 12-12. Utval for milj\u00f8 og byutvikling skal gi innstilling i saka. Byr\u00e5det innstiller til bystyret \u00e5 fatte f\u00f8lgjande vedtak: Med heimel i plan- og bygningslova \u00a7\u00a7 12-12, jf. 12-11, blir f\u00f8lgjande forslag til detaljregulering vedtatt: 1. Fana. Gnr. 40, Bnr. 533 mfl., Hjortevegen, arealplan-ID 4601_70090000 vist p\u00e5 plankart datert 17.12.2024. 2. Tilh\u00f8yrande f\u00f8resegner datert 18.12.2024. 8 Dato: 6. mai 2025 Christine B. Meyer Eivind N\u00e6vdal-Bolstad Byr\u00e5dsleiar Byr\u00e5d for byutvikling Dokumentet er godkjent elektronisk. Vedlegg: Fagnotat datert 13.01.2025, med f\u00f8lgjande vedlegg: 1. Plankart datert 17.12.2024 2. Reguleringsbestemmelser datert 18.12.2024 3. Planbeskrivelse datert 13.12.2024 4. Merknadsskjema datert 05.12.2024 5. Illustrasjonsplan datert 04.11.2023 6. Sol- og skyggeillustrasjoner 20. mai datert 29.01.2024 7. Sol- og skyggeillustrasjoner 21. juni datert 29.01.2024 8. Sol- og skyggeillustrasjoner 21. mars datert 29.01.2024 9. Sol- og skyggeillustrasjoner solbelagt uteoppholdsareal datert 29.01.2024 10. ROS-analyse datert 04.11.2024 11. VA-rammeplan datert 07.10.2020 12. Kulturminnedokumentasjon datert januar 2021 13. 3D modell (1) datert 29.01.2024 14. 3D modell (2) datert 29.01.2024 15. 3D modell (3) datert 29.01.2024 16. 3D modell (4) datert 29.01.2024 17. 3D modell (5) datert 29.02.2024 18. 3D modell (6) datert 29.01.2024 19. 20048-001 datert 07.10.2020 20. 20048-002 datert 07.10.2024 21. 20048-003 datert 07.10.2020 22. 20048-004 datert 07.20.2020 23. 20048-Dimensjonering fordr\u00f8yningsmagasin datert 07.10.2020 24. 20048-Overvannsberegning datert 07.10.2020 25. Notat plassering av ny nettstasjon datert 17.09.2020 26. Biota notat, tillegg til naturmangfoldrapport datert 28.08.2023 27. Bygg A tidligere og ny versjon (1) datert 29.01.2024 28. Bygg A tidligere og ny versjon (2) datert 29.01.2024 29. Bygg A tidligere og ny versjon (3) datert 29.01.2024 30. Bygg A tidligere og ny versjon (4) datert 29.02.2024 31. Bygg B st\u00f8ysituasjon datert 29.01.2024 32. Diagrammer - h\u00f8yder datert 29.01.2024 33. Diagrammer - st\u00f8y leiligheter 2 og 3_etg datert 29.01.2024 34. Diagrammer - st\u00f8y leiligheter U og 1_etg datert 29.01.2024 35. Diagrammer - takvinkler datert 29.01.2024 36. Klimagassberegninger datert 06.10.2023 37. Klimanorm datert 19.10.2023 38. MUA datert 29.01.2024 39. Naturmangfoldrapport datert 29.08.2023 40. RTP datert 01.11.2024 41. Snitt AA datert 01.10.2024 42. Snitt BB datert 29.01.2024 43. Snitt CC datert 29.01.2024 44. Stedsanalyse datert 18.09.2019 9 45. St\u00f8yrapport datert 26.01.2024 46. Trafikkanalyse datert 20.11.2020 47. Uttale kulturminnedokumentasjon datert 04.03.2021 48. Saksnummer PLAN-2022/20611 49. Side 13 av 13 50. Uttale til RTP datert 11.12.2020 51. Uttale til VA-rammeplan datert 16.10.2020 52. Vegprofil - utkj\u00f8rsel garasje datert 01.10.2024 53. Vegprofiler datert 09.05.2023 54. Notat fr\u00e5 m\u00f8te mellom byr\u00e5d for byutvikling og forslagsstillar 19.03.2025 10 "
}