{
  "dokument_id": "f9f2330d-8fb0-5eda-a587-ee4f36bd7116",
  "doc_type": "case_attachment",
  "kommune": 4601,
  "tittel": "Fagnotat, datert 11.10.2024",
  "url": "https://bergen.kommune.no/politikere-utvalg/api/fil/bk360/11128120/Fagnotat-datert-11-10-2024",
  "tekst": " Bergen Vann Til Fagnotat BBU - Seksjon klima, milj\u00f8 og samfunn V\u00e5r referanse: 2018/26794-50 (Arbeidssted) Saksbehandler: Hogne Per Hjelle Dato: 11. oktober 2024 Fra Bergen Vann Oppf\u00f8lging av tillatelse etter forurensningsloven til utslipp av kommunalt avl\u00f8psvann og utslipp av overvann fra avl\u00f8psanlegg i Bergen og Arna tettbebyggelser (utslippstillatelsen) Hva saken gjelder: Med hjemmel i forurensningsloven \u00a7 11 og forurensingsforskriften kap. 14 gir staten utslippstillatelser for avl\u00f8psvann til kommunene. I utslippstillatelse til Bergen kommune fra 16.10.2016 stilte fylkesmannen i Hordaland krav om at det skal etableres sekund\u00e6rrensing for utslipp av avl\u00f8psvann fra Bergen og Arna tettbebyggelser innen 31.12.2025. For noen av utslippene kan ikke denne fristen overholdes, og p\u00e5 denne bakgrunn ber Statsforvalteren i Vestland i brev av 13.08.2024 om framdriftsplan for oppgraderingen innen 31.10.2024. Statsforvalteren er informert om at saken blir behandlet snarest mulig og om at kommunen vil ta sikte p\u00e5 \u00e5 svare p\u00e5 brevet innen fristen den 31.10.2024, men at det m\u00e5 tas forbehold om tid til politiske behandling. I dette fagnotatet gjennomg\u00e5s status for de deler av avl\u00f8pssystemet som enn\u00e5 ikke har sekund\u00e6rrensing. Bergen Vann har i m\u00f8te med Statsforvalterens Milj\u00f8avdeling den 27.09.2024 gitt en innledende informasjon om p\u00e5g\u00e5ende arbeid. Fagetatens anbefaling: Bystyret tar saken til orientering Med hilsen Bergen Vann Magnar Sekse Sverre Ottesen Etatsdirekt\u00f8r Avdelingsleder Vedlegg: Brev fra Statsforvalteren til Bergen kommune, datert 13.08.2024 (saksnr. 2018/26794-48). Fagetatens vurdering: 1. Innledning Med hjemmel i forurensningsloven \u00a7 11 og forurensingsforskriften kap. 14 gir staten utslippstillatelser for avl\u00f8psvann til kommunene. I utslippstillatelse til Bergen kommune fra 16.10.2016 stilte fylkesmannen i Hordaland krav om at det skal etableres sekund\u00e6rrensing for utslipp av avl\u00f8psvann fra Bergen og Arna tettbebyggelser innen 31.12.2025. For noen av utslippene kan ikke denne fristen overholdes, og Statsforvalteren i Vestland ber i brev av 13.08.2024 om f\u00f8lgende opplysninger innen 31.10.2024: \u2022 Framdriftsplan for etablering av sekund\u00e6rrensing i Bergen og Arna tettbebyggelse. Framdriftsplanen skal v\u00e6re detaljert, med korte realistiske delfrister for de ulike arbeidene. \u2022 Informasjon om hvilke tiltak kommunen vil gj\u00f8re for \u00e5 sikre at ny bebyggelse skal v\u00e6re lovlig etter forurensningsregelverket i de omr\u00e5dene der sekund\u00e6rrensing ikke blir etablert innen fristen, jf. plan og bygningsloven \u00a7 27-2. \u2022 Vurdering av hvilken milj\u00f8risiko forsinkelsene med etablering av sekund\u00e6rrensing inneb\u00e6rer i de aktuelle resipientomr\u00e5dene. \u2022 Vurdering av om det er aktuelle avb\u00f8tende tiltak som kan settes i verk i p\u00e5vente av at nye renseanlegg skal komme p\u00e5 plass. Det vil v\u00e6re aktuelt \u00e5 knytte tvangsmulkter til delfrister i framdriftsplanen. Dette vil eventuelt varsles i et eget brev. P\u00e5legget er gitt med hjemmel i forurensningsloven \u00a7 4. Statsforvalteren er informert om at saken blir behandlet snarest mulig og om at kommunen vil ta sikte p\u00e5 \u00e5 besvare innen fristen den 31.10.2024, men at det m\u00e5 tas forbehold om tid til politisk behandling. 2. Utslippstillatelser og avl\u00f8psh\u00e5ndtering i Bergen I tillatelse til utslipp av kommunalt avl\u00f8psvann i 2010 stilte fylkesmannen i Hordaland krav om sekund\u00e6rrensing for utslipp fra Bergen og Arna tettbebyggelser. Bergen kommune hadde allerede i hovedplan for 2005 - 2015 vedtatt oppgradering, og planlegging av oppgradering av de fire st\u00f8rste renseanleggene var startet opp f\u00f8r kravet fra fylkesmannen kom. Anleggsarbeidene for oppgradering av Kvernevik, Ytre Sandviken, Holen og Flesland renseanlegg ble startet i 2012, og de nye sekund\u00e6rrensetrinnene i disse anleggene ble satt i drift i 2014 \u2013 2016. I 2024 er ca. 83 % av innbyggerne i Bergen og Arna tettbebyggelser tilknyttet anlegg som tilfredsstiller rensekrav. Dette inkluderer ogs\u00e5 Knappen renseanlegg, som er et kjemisk renseanlegg med krav om rensing av fosfor. For \u00e5 h\u00e5ndtere de \u00f8kte slammengdene som produseres ved mer avansert rensing, er det bygget et behandlingsanlegg i R\u00e5dalen som produserer biogass og reduserer slamvolumet med ca. 40 %. Biogassen oppgraderes til biometan og brukes n\u00e5 til drivstoff i busser i Bergen. Produksjonen var i 2023 p\u00e5 17,1 Gwh. Fylkesmannen ga ny utslippstillatelse til Bergen kommune i oktober 2016 og det er den som gjelder i dag. Der stilles det krav om oppgradering til sekund\u00e6rrensing for gjenv\u00e6rende utslipp i Bergen og Arna tettbebyggelser innen 31.12.2025. Disse utslippene har i dag mekanisk rensing, dvs. rister som fjerner st\u00f8rre partikler, eller de er tilknyttet store slamavskillere. I tillegg har Garnes renseanlegg sand- og fettfang. Sekund\u00e6rrensing inneb\u00e6rer fjerning av minst 70 % av tilf\u00f8rt organisk materiale i tillegg til den nevnte partikkelfjerning. Tillatelsens totale ramme er 350 000 personekvivalenter (pe), inkludert n\u00e6ringsvirksomhet. Ved utbygging av kommunens infrastruktur eller vesentlige utvidelser av virksomhet som medf\u00f8rer utvidelse av tettbebyggelsen, skal tettbebyggelsens utbredelse og st\u00f8rrelse oppdateres. 3. Generelt om status for oppgraderingsarbeidet Etablering av sekund\u00e6rrensing for gjenv\u00e6rende utslipp har v\u00e6rt under planlegging siden utslippstillatelsen ble gitt i 2016. Av ulike \u00e5rsaker har ikke planleggingen hatt \u00f8nsket framdrift for flere av anleggene. Blant annet har reguleringsmessige forhold gjort det vanskelig \u00e5 komme i gang med detaljprosjektering. I tillegg til interessekonflikter i reguleringsfasen har forhandlinger med grunneiere om \u00e5 f\u00e5 tilgang til grunn og konflikt med annen anleggsaktivitet (Sotrasambandet) f\u00f8rt til utsettelser. Noe intern mangel p\u00e5 personell har ogs\u00e5 bidratt til at planlegging av anleggene har tatt lenger tid enn forutsatt. Det er imidlertid viktig \u00e5 p\u00e5peke at de fleste av de gjenv\u00e6rende utslippene ligger spredt langs fjordene, og at overv\u00e5kingen som p\u00e5g\u00e5r gjennom byfjordunders\u00f8kelsen, med noen mindre lokale unntak, ikke avdekker forurensningsmessige problemer knyttet til disse utslippene. Saneringskostnadene vil bli h\u00f8ye m\u00e5lt mot milj\u00f8gevinsten, ogs\u00e5 sett i lys av at utslippene fra avl\u00f8p til eksempelvis S\u00f8rfjorden utgj\u00f8r en liten forurensingsbelastning sammenlignet med utslipp fra fiskeoppdrettsanlegg i det samme fjordsystemet. Bergen Vann har arbeidet for \u00e5 finne innovative l\u00f8sninger for oppgradering av de sm\u00e5 renseanleggene, og har blant annet f\u00e5tt st\u00f8tte fra Forskningsr\u00e5det til et prosjekt for innovative anskaffelser av nye renseteknologier. I samarbeid med Innovasjon Norge og NHO ble hele vannbransjen invitert til dialogkonferanse for \u00e5 f\u00f8lge opp dette i august 2019. Visjonen var \u00e5 kunne bringe fram fleksible og skalerbare l\u00f8sninger som kunne standardiseres og industrialiseres for bruk flere steder \u2013 b\u00e5de nasjonalt og internasjonalt. Dessverre kom det ikke fram konkrete l\u00f8sninger som kunne videreutvikles i denne prosessen, men Bergen Vann f\u00f8lger med p\u00e5 utviklingen av renseteknologi nasjonalt og internasjonalt. Dette gjelder ogs\u00e5 p\u00e5g\u00e5ende nasjonale prosjekter med testing av nye metoder for rensel\u00f8sninger. I det etterf\u00f8lgende gis en orientering om status for arbeidet med oppgradering til sekund\u00e6rrensing for de enkelte, lokale omr\u00e5dene. 4. Status per 01.10.2024 for etablering av sekund\u00e6rrensing i Bergen og Arna tettbebyggelse 4.1. Avl\u00f8p Arna Det eksisterende renseanlegget p\u00e5 Garnes ble etablert etter at avl\u00f8pstunnelen fra Indre Arna til Garnestangen ble bygget tidlig p\u00e5 80-talet. Renseprosessen i anlegget er tilpasset de minimumskrav som gjaldt for avl\u00f8psrensing p\u00e5 utbyggingstidspunktet og er \u00e5 anse som lavgradig rensing. Det eksisterende anlegget har ingen muligheter for \u00e5 tilfredsstille det nye utslippskravet, og det m\u00e5 bygges nytt renseanlegg her for \u00e5 tilfredsstille sekund\u00e6rrensekravet. Utslipp fra to mindre, eksisterende anlegg i hhv Ytre Arna (mekanisk renseanlegg) og Hagardsvika (slamavskiller) skal overf\u00f8res til nytt renseanlegg p\u00e5 Garnes. Bergen bystyre behandlet sak om gjennomf\u00f8ringsvedtak i m\u00f8te 23.11.2022 (sak 146/24) og fattet f\u00f8lgende vedtak: 1. Prosjektet for bygging av nytt renseanlegg p\u00e5 Garnes gjennomf\u00f8res. 2. Kostnadsrammen for prosjektet \u00f8kes fra 425 mill. til 615 mill. 3. Prosjektkostnaden dekkes med 425 mill. over investeringsbudsjettet i vedtatt Handlings- og \u00f8konomiplan 22-25, tjeneste 35010 Avl\u00f8psrensing, budsjettpost 900160 Garnes renseanlegg. Resterende prosjektkostnad 190 mill. innarbeides p\u00e5 prosjektet i handlings- og \u00f8konomiplan 2023-2026. 4.1.1. Nye Garnes sekund\u00e6rrenseanlegg Bygging av nytt sekund\u00e6rrenseanlegg med tilh\u00f8rende administrasjonsbygg. Antall personekvivalenter (pe) som er tilkoblet dagens anlegg: ca. 9000 pe. Antall meter med ledning i tradisjonell gr\u00f8ft ca. 0,16 km og i sj\u00f8 ca. 0,26 km. Fig 1: Plantegning Nye Garnes renseanlegg med tilh\u00f8rende atkomstveg Utf\u00f8rt til n\u00e5: \u2022 Internt planarbeid startet i 2018. \u2022 Oppstart og engasjement av r\u00e5dgiver for utarbeidelse av KVU og forprosjekt 2018. \u2022 Konseptvalgutredning (KVU) og forprosjekt - ferdig i 2020. \u2022 Oppstart av arbeid med reguleringsplan 2020. Det er under reguleringsarbeidet reist problemstillinger og varslet innsigelser omkring: o vernet jernbanelinje o bruk av dyrket mark til adkomstveg til anlegget o behov for utgraving av fortidsminner Planen er sendt p\u00e5 begrenset h\u00f8ring og det er gjennomf\u00f8rt dialogm\u00f8te med Plan- og bygningsetaten, Vestland Fylkeskommune og Statsforvalteren. Statsforvalteren har etter h\u00f8ring og dialogm\u00f8te i 2024 trukket f\u00f8lgende konklusjon: \u00abStatsforvalteren har etter en totalvurdering konkludert med at de samfunnsmessige forhold knyttet til renseanlegget g\u00e5r foran andre hensyn i denne saken. Eventuelt vedtak av regulering (jf nytt planalternativ) av ny tilkomstvei til anlegget vil ikke bli p\u00e5klaget av Statsforvalteren\u00bb. Bergen Vann g\u00e5r videre med forslaget som ble sendt p\u00e5 begrenset h\u00f8ring. \u2022 Entrepren\u00f8r for prosess ble anskaffet i 2023. \u2022 Detaljprosjektering startet opp i 2024. Planlagt videre fremdrift: Forutsetninger for \u00e5rstallene under er at reguleringsplan blir vedtatt i 2025 og at grunnerverv er p\u00e5 plass i 2025. \u2022 Regulering: 2020-2025 \u2022 Detaljprosjektering: 2024-2025 \u2022 Grunnerverv: 2025 \u2022 Utlysing og anskaffelse: 2025 \u2022 Arkeologiske unders\u00f8kelser: 2026 \u2022 Anleggsstart: 2026 \u2022 Oppstart pr\u00f8vedrift: 2029 4.1.1.1. Milj\u00f8risiko ved forsinket sekund\u00e6rrensing p\u00e5 Garnes RA Byfjordunders\u00f8kelsen, som gjennomf\u00f8res for \u00e5 f\u00f8lge opp tilstanden i fjordene rundt Bergen, viser at fortsatte utslipp fra dagens Garnes renseanlegg fram til 2029 ikke er ventet \u00e5 utgj\u00f8re noen st\u00f8rre belastning for n\u00e6rsonen til utslippet. N\u00e5r det gjelder S\u00f8rfjorden utgj\u00f8r avl\u00f8psutslipp en sv\u00e6rt liten forurensning i forhold til fiskeoppdrett. Mens nye Garnes renseanlegg dimensjoneres for 20 000 personer, representerer oppdrettsanleggene i fjorden utslipp som tilsvarer ca. 300 000 personer (R\u00e5dgivende Biologer 2020). 4.1.2. Ytre Arna og Hagardsvika Garnes renseanlegg i Arna skal bygges nytt for \u00e5 h\u00e5ndtere sekund\u00e6rrensekravet. Samtidig skal to mindre anlegg, Ytre Arna og Hagardsvika, fases ut og avl\u00f8psvannet overf\u00f8res til nytt Garnes renseanlegg. Fig 2: Oversiktskart overf\u00f8ring avl\u00f8p fra Ytre Arna renseanlegg og Hagardsviken slamavskiller til Garnes renseanlegg. Antall personekvivalenter (pe) som er tilkoblet dagens anlegg: Ytre Arna RA ca. 2900 pe og Hagardsvika slamavskiller ca. 400 pe. Antall meter med ledning i sj\u00f8 ca. 4 km. Antall pumpestasjoner 2. Utf\u00f8rt til n\u00e5: \u2022 Konseptvalgutredning gjennomf\u00f8rt i 2020. Planlagt videre fremdrift: \u2022 Oppstart pr\u00f8vedrift: 2029, tilpasses ferdigstillelse av Garnes renseanlegg. 4.1.2.1. Milj\u00f8risiko ved forsinket sekund\u00e6rrensing p\u00e5 Ytre Arna RA Resultater fra byfjordunders\u00f8kelsen viser at vannkvaliteten og tilstanden p\u00e5 bunnen er god. Fortsatte utslipp fra dagens Ytre Arna renseanlegg eller slamavskilleren i Hagardsvika fram til 2029 er derfor ikke forventet \u00e5 utgj\u00f8re noen st\u00f8rre belastning for n\u00e6rsonen til utslippet. 4.2. Avl\u00f8p Bergen vest De eksisterende renseanleggene i Drotningsvik, Kj\u00f8kkelvik, Godvik og Fagerdalen ble etablert i perioden 1970 - 2000. Slamavskiller ved H\u00e5konshella ble etablert i 1970 og ved Br\u00f8staneset i 2007. Renseprosessen i anleggene er tilpasset de minimumskrav som gjaldt for avl\u00f8psrensing p\u00e5 utbyggingstidspunktet og er \u00e5 anse som lavgradig rensing. Eksisterende anlegg har ingen muligheter for \u00e5 tilfredsstille det nye utslippskravet. Etter en KVU er det konkludert med at det er mest tjenlig \u00e5 bygge et nytt renseanlegg i Drotningsvik. De eksisterende anleggene i Kj\u00f8kkelvik, Godvik, Fagerdalen, H\u00e5konshella og Br\u00f8staneset m\u00e5 fases ut da disse ikke tilfredsstiller fremtidige krav til rensing av avl\u00f8psvann. Dagens anlegg er mekanisk renseanlegg med rist og slamavskiller. Anlegg som fases ut vurderes beholdt videre for rensing av overl\u00f8psvann. Utslippet fra et nytt anlegg i Drotningsvik vil g\u00e5 til den delen av dette fjordomr\u00e5det som er best egnet til \u00e5 ta i mot avl\u00f8psvannet. Selv med et godt renseanlegg vil det alltid v\u00e6re restverdier av organisk materiale og n\u00e6ringssalt igjen i avl\u00f8psvannet. Derfor \u00f8nsker man utslippspunkt som naturlig s\u00f8rger for best mulig innblanding og uttynning av vannet som slippes ut. Drotningsvik ligger ogs\u00e5 n\u00e6r tyngdepunktet i dette avl\u00f8psomr\u00e5det, som strekker seg fra Sk\u00e5levik i nord\u00f8st til Skarehaugane i s\u00f8r. De tettest befolkede omr\u00e5dene, alts\u00e5 der den st\u00f8rste avl\u00f8psproduksjonen skjer, ligger i den nordlige delen, fra Kj\u00f8kkelvikdalen til Drotningsvik. Det er forel\u00f8pig ikke fattet konkret gjennomf\u00f8ringsvedtak for prosjektet. 4.2.1. Nye Drotningsvik sekund\u00e6rrenseanlegg Bygging av nytt sekund\u00e6rrenseanlegg med tilh\u00f8rende administrasjonsbygg (daganlegg). For \u00e5 f\u00e5 til en hurtigere fremdrift har Bergen Vann fors\u00f8kt \u00e5 f\u00e5 bygget anlegget i fjell, men dette lot seg ikke gj\u00f8re p\u00e5 grunn av n\u00e6rhet til ny Sotrabro og til eksisterende tunnel med kabler til Kollsnes. Renseanlegget ble etter en Konseptvalgutredning (KVU), besluttet plassert i omr\u00e5det under den nye Sotrabroen, og byggingen m\u00e5 derfor vente til etter at broen er p\u00e5 plass. Etter gjeldende fremdriftsplan for veganlegget kan vi ikke p\u00e5regne \u00e5 f\u00e5 tilkomst til tomten for nytt renseanlegg f\u00f8r i 2030. Antall personekvivalenter (pe) som er tilkoblet dagens anlegg: ca. 1500 pe. Fig 3: Plan for lokasjon av Nye Drotningsvik sekund\u00e6rrenseanlegg med tilh\u00f8rende ledningsnett Utf\u00f8rt til n\u00e5: o Konseptvalgutredning for omr\u00e5det Kj\u00f8kkelvik til Mathopen/Hilleren 2021. \u2022 Reguleringsplan for renseanlegget plassert i fjell startet opp i 2021. Arbeidet stanset pga for stor teknisk og \u00f8konomisk risiko. \u2022 Grunnavtale inng\u00e5tt med Statens vegvesen inkl. avtale om planering av grunn. Planlagt videre fremdrift: Fremdriftsplanen forutsetter at reguleringsplanen blir vedtatt i l\u00f8pet av 2025. Tidspunktet for dette er usikkert. Sotra Link har riggomr\u00e5det sitt i det omr\u00e5det som reguleres til nytt renseanlegg, og anleggsstart for renseanlegget er f\u00f8rst mulig n\u00e5r Sotra Link forlater omr\u00e5det i 2030. \u2022 Regulering: 2021- 2025 \u2022 Detaljprosjektering: 2025-2028 \u2022 Utlysing og anskaffelse: 2028 - 2029 \u2022 Sotra Link frigir omr\u00e5det: 2030 \u2022 Anleggsstart: 2030 \u2022 Oppstart pr\u00f8vedrift: 2033 4.2.2. Nytt ledningsnett i Bergen vest 4.2.2.1. Storingavika og H\u00e5konshella i Drotningsvik Etablering av avskj\u00e6rende ledningsnett for sanering av utslipp fra Storingavika, eksisterende slamavskiller ved H\u00e5konshella og videre bygging av nytt overf\u00f8ringssystem for transport av spillvann fra omr\u00e5det Alv\u00f8ypollen til Drotningsvik mekaniske renseanlegg. Ledningsnettet bygges ut uavhengig av fremdrift p\u00e5 nytt sekund\u00e6rrenseanlegg i Drotningsvik. N\u00e5r nytt avskj\u00e6rende ledningsnett er bygget ut, vil alt avl\u00f8psvann fra omr\u00e5det bli f\u00f8rt til behandling p\u00e5 eksisterende anlegg i Drotningsvik frem til nytt sekund\u00e6rrenseanlegg er satt i drift. Antall personekvivalenter (pe) som er tilkoblet dagens anlegg: ca. 4400 pe. Antall meter med ledning i tradisjonell gr\u00f8ft ca. 2,1 km og i sj\u00f8 ca. 2,8 km. Antall pumpestasjoner 5 stk. Fig 4: Oversiktskart overf\u00f8ring avl\u00f8p fra Alv\u00f8en, H\u00e5konshella og Hilleren til Drotningsvik RA Utf\u00f8rt til n\u00e5: \u2022 KVU og forprosjekt med valgt ledningstras\u00e9 for nytt avskj\u00e6rende ledningsnett er utarbeidet. \u2022 Pumpestasjon med tilh\u00f8rende ledningsnett p\u00e5 Hilleren og Torvmyra er bygget. Planlagt videre fremdrift: \u2022 Detaljprosjektering: 2025 - 2027 \u2022 Grunnerverv: 2026-2027 \u2022 Utlysing og anskaffelse: 2027 - 2028 \u2022 Anleggsstart: 2026 \u2022 Ferdigstillelse: 2030 4.2.2.2. Br\u00f8staneset, Kj\u00f8kkelvik, Fagerdalen og Godvik til Drotningsvik Nytt avskj\u00e6rende ledningsnett for sanering av utslipp fra eksisterende anlegg ved Br\u00f8staneset, Kj\u00f8kkelvik, Fagerdalen og Godvik til Drotningsvik. Ledningsnettet bygges ut uavhengig av fremdrift p\u00e5 nytt sekund\u00e6rrenseanlegg i Drotningsvik. Avl\u00f8psvannet f\u00f8res til eksisterende mekaniske renseanlegg i Drotningsvik frem til nytt anlegg er satt i drift. Tras\u00e9valg: I konseptvalgutredningen ble flere alternativer vurdert og detaljert n\u00e6rmere i et forprosjekt. I forprosjektet er anbefalt systeml\u00f8sning og tras\u00e9er valgt. For noen av tras\u00e9ene er det vist flere alternativer. Valg av tras\u00e9 vil skje i det videre planarbeidet. Anbefalte systeml\u00f8sninger: Oversikt over anbefalte systeml\u00f8sninger og tras\u00e9er er vist i figur 5. Fig 5: Anbefalte fremtidige ledningstras\u00e9er i forprosjekt For mest mulig effektiv gjennomf\u00f8ring planlegges det \u00e5 dele prosjektet opp i flere delprosjekter. Det er i dag tilknyttet ca. 7 000 pe til eksisterende avl\u00f8psanlegg i dette omr\u00e5det. I tillegg er ca. 4 000 pe tilknyttet Knappen renseanlegg med utslipp til Grimstadfjorden. Disse vil ogs\u00e5 knyttes til Drotningsvik renseanlegg via det nye transportsystemet. Totalt er det ca. 12 500 pe som blir tilknyttet det nye anlegget. Antall meter med ledning i tradisjonell gr\u00f8ft ca.10 km. Antall pumpestasjoner 9 stk. Utf\u00f8rt til n\u00e5: \u2022 Konseptvalgutredning utf\u00f8rt i 2022 og forprosjekt i 2024. \u2022 Tras\u00e9valg for noen enkeltstrekninger p\u00e5g\u00e5r. \u2022 Oppstart planlegging av ledningstras\u00e9 for ny pumpeledning i Kj\u00f8kkelvikveien. Tiltaket medtas i VA-rammeplan til Vestland Fylkeskommunes reguleringsplan for gang- /sykkelvei langs Kj\u00f8kkelvikveien. \u2022 Bestilt planlegging av n\u00f8dvendig nytt ledningsnett i felles tras\u00e9 med ledningsnett i prosjekt Sotrasambandet hos Sotra Link. Planlagt videre fremdrift: Tidspunkt for framf\u00f8ring av nye ledningsanlegg vil v\u00e6re avhengig av fremdrift p\u00e5 Vestland Fylkeskommune sitt prosjekt i Kj\u00f8kkelvikveien og Statens vegvesen sitt prosjekt \u00abOPS Sotrasambandet\u00bb. \u2022 Detaljprosjektering inklusive endelig tras\u00e9valg: 2025 - 2028 \u2022 Grunnerverv: 2026 - 2029 \u2022 Utlysing og anskaffelse: 2027- 2032 \u2022 Anleggsstart: 2025 Ferdigstillelse: 2027- 2033, avhengig av eksterne planlagte prosjekt 4.2.2.3. Milj\u00f8risiko ved forsinket sekund\u00e6rrensing i Bergen vest Vannoverv\u00e5king og bunndyrunders\u00f8kelser i byfjordunders\u00f8kelsen viser at tilstanden utenfor Kj\u00f8kkelvik, Fagerdalen og Godvik renseanlegg og Br\u00f8staneset slamavskiller er i klasse \u00absv\u00e6rt god\u00bb. Dette tilsier en stabilt god milj\u00f8tilstand ved utslippene, der tilf\u00f8rsler av organisk materiale fra utslippet ikke akkumuleres. Vi kan derfor ikke se noen grunn til at fortsatte utslipp fra anleggene i noen \u00e5r framover skal f\u00f8re til en forverring av milj\u00f8tilstand fra dagens tilstand. Tilsvarende viser byfjordunders\u00f8kelsen at utslippene fra Drotningsvik renseanlegg og H\u00e5konshella slamavskiller ikke f\u00f8rer til belastning i Vatlestraumen som er et sv\u00e6rt str\u00f8mrikt omr\u00e5de hvor organisk materiale ikke vil sedimentere. Vi vurderer derfor at konsekvensen av fortsatte utslipp fra disse anleggene ikke forringer milj\u00f8forholdene i n\u00e6rsonen til utslippene. 4.3. Avl\u00f8p \u00c5sane Nord Omr\u00e5det har i dag delvis utslipp via private slamavskillere og delvis via kommunale ristanlegg (Tellevik, Steinest\u00f8 og Hylkje). Renseprosessen i anleggene er tilpasset de minimumskrav som gjaldt for avl\u00f8psrensing p\u00e5 utbyggingstidspunktet og er \u00e5 anse som lavgradig rensing. De eksisterende anleggene har ingen muligheter for \u00e5 tilfredsstille det nye utslippskravet. Anlegg som fases ut vurderes beholdt videre for rensing av overl\u00f8psvann. Bergen bystyre behandlet sak om konseptvalg i m\u00f8te 08.05.2024 (sak146/24) og fattet f\u00f8lgende vedtak: 1. Valg av konsept for \u00e5 oppn\u00e5 sekund\u00e6rrensing i \u00c5sane nord er \u00e5 benytte eksisterende Kvernevik sekund\u00e6rrenseanlegg, og bygge nytt overf\u00f8ringsanlegg fra \u00c5sane nord til Kvernevik, alternativ 3, i tr\u00e5d med fagetatens anbefaling. 2. Traseen for nytt overf\u00f8ringsanlegg etableres langs hovedtyngden av bebyggelsen, alt. 3) Pumpe i serie, i tr\u00e5d med fagetatens anbefaling. 3. Finansiering s\u00f8kes innarbeidet i investeringsbudsjettet ved rulleringer av Handlings- og \u00f8konomiplan. 4.3.1. Hylkje \u2013 Breistein \u2013 V\u00e5gsbotn \u2013 Kvernevik sekund\u00e6rrenseanlegg Nytt avskj\u00e6rende ledningsnett for sanering av eksisterende anlegg ved Hylkje, Breistein og overf\u00f8ring av avl\u00f8psvann fra disse anleggene via V\u00e5gsbotn, \u00c5samyrane og videre via eksisterende avl\u00f8pstunnel, til Kvernevik sekund\u00e6rrenseanlegg. For effektiv planleggings- og anleggsdrift planlegges det \u00e5 dele prosjektet opp i flere delprosjekter som kan gjennomf\u00f8res parallelt. Antall personekvivalenter (pe) som er tilkoblet dagens anlegg: ca. 5600 pe. Antall meter med ledning i tradisjonell gr\u00f8ft: ca. 10 km. Antall pumpestasjoner: 9 stk. Fig 6: Oversikt ledningstras\u00e9er utredet i forprosjekt Avl\u00f8p \u00c5sane nord Utf\u00f8rt til n\u00e5: \u2022 KVU og forprosjekt: 2022 - 2023 \u2022 Detaljprosjektering: 2023 \u2013 Planlagt videre fremdrift: \u2022 Detaljprosjektering: 2023 - 2026 \u2022 Grunnerverv: 2024 - 2027 \u2022 Utlysing og anskaffelse: 2025 - 2028 \u2022 Anleggsstart: 2026 \u2022 Ferdigstillelse: 2030 4.3.1.1. Milj\u00f8risiko ved forsinket sekund\u00e6rrensing p\u00e5 Hylkje renseanlegg Byfjordunders\u00f8kelsen viser at vannkvaliteten utenfor Hylkje renseanlegg er god. Videoopptak tyder imidlertid p\u00e5 at utslippet ved Hylkje RA har en lokal p\u00e5virkning rundt utslippspunktet. At vannpr\u00f8vene og fj\u00e6resoneunders\u00f8kelsene er gode, tilsier at utslippets p\u00e5virkning begrenser seg til den \u00f8kte ansamlingen akkurat rundt utslippet. Dette vil forsvinne n\u00e5r utslippet blir sanert og avl\u00f8psvannet blir overf\u00f8rt til Kvernevik. Se ogs\u00e5 merknad om fiskeoppdrett i S\u00f8rfjorden under Garnes renseanlegg. 4.3.2. Tellevik \u2013 Hylkje I den nordlige delen av denne avl\u00f8pssonen er utslippene sm\u00e5 i forhold til de h\u00f8ye kostnadene det vil inneb\u00e6re \u00e5 bygge et nytt sekund\u00e6rrenseanlegg eller \u00e5 overf\u00f8re utslippene til Kvernevik renseanlegg. Utslippene er marginale i forhold til utslipp fra oppdrettsn\u00e6ringen i samme omr\u00e5det. Det b\u00f8r derfor vurderes andre, lokale og mer kostnadseffektive l\u00f8sninger for disse utslippene. Fig 7: Oversikt ledningstras\u00e9er utredet i forprosjekt Avl\u00f8p \u00c5sane fra Tellevik \u2013 Hylkje. 4.3.2.1. Milj\u00f8risiko ved forsinket sekund\u00e6rrensing p\u00e5 Steinest\u00f8 og Tellevik renseanlegg Byfjordunders\u00f8kelsen viser at vannkvaliteten utenfor disse anleggene er god. Videoopptak tyder imidlertid p\u00e5 at utslippet ved Steinest\u00f8 RA har en lokal p\u00e5virkning rundt utslippspunktet. At vannpr\u00f8vene tatt like ved utl\u00f8pet gjennomg\u00e5ende oppn\u00e5r tilstandsklasse \u00absv\u00e6rt god\u00bb og \u00abgod\u00bb, tilsier at utslippets p\u00e5virkning begrenser seg til den \u00f8kte ansamlingen rundt utslippet, som er forventet \u00e5 forsvinne n\u00e5r utslippet forsvinner eller f\u00e5r bedre rensing. Se ogs\u00e5 merknad om fiskeoppdrett i S\u00f8rfjorden under Garnes renseanlegg. N\u00e5r det gjelder Tellevik renseanlegg tilsier resultatene at det er liten, eller veldig lokalt begrenset, negativ p\u00e5virkning fra utslippet. 4.4. Mj\u00f8lker\u00e5en avl\u00f8pssanering Anleggsarbeidene har startet opp og vil v\u00e6re ferdigstilt i l\u00f8pet av 2025. Status p\u00e5 avl\u00f8psrensing i omr\u00e5det f\u00f8r anleggsstart, var delvis utslipp via private slamavskillere og via Mj\u00f8lker\u00e5en ristanlegg. Mj\u00f8lker\u00e5en renseanlegg ble bygget i 1964, bygge\u00e5r for slamavskillerne er ukjent. Renseprosessen i anlegget er tilpasset de minimumskrav som gjaldt for avl\u00f8psrensing p\u00e5 utbyggingstidspunktet og er \u00e5 anse som lavgradig rensing. Det eksisterende anlegget har ingen muligheter for \u00e5 tilfredsstille det nye utslippskravet. Det mekaniske anlegg som fases ut vurderes beholdt videre for rensing av overl\u00f8psvann. Bergen bystyre behandlet sak om gjennomf\u00f8ringsvedtak i m\u00f8tet 30.01.2019 sak 32/19 og fattet f\u00f8lgende vedtak: 1. Bystyret fatter gjennomf\u00f8ringsvedtak for etablering av overf\u00f8ringsanlegg for avl\u00f8p fra Mj\u00f8lker\u00e5en avl\u00f8psrenseanlegg til Kvernevik avl\u00f8psrenseanlegg og utskifting av vannledning langs Morvikveien i henhold til saksutredningen. 2. Prosjektet har en kostnadsramme p\u00e5 171 mill. (2019 kroner). 3. Kostnaden dekkes over investeringsbudsjettet budsjettpost 918037 Mj\u00f8lker\u00e5en \u2013 Kvernevik avl\u00f8psrenseanlegg fordelt med 57 mill. over tjeneste 34510 Distribusjon av vann og med 114 mill. over tjeneste 35310 Avl\u00f8psnett/innsamling av avl\u00f8psvann. 4. Bystyret vedtar omdisponering av budsjett 2019 med 800.000,- knyttet til vannledningen i tr\u00e5d med sakspremissene. 5. Totale prosjektkostnader innarbeides ved rullering av H\u00d8P 2020-2023. 4.4.1. Ledningsanlegg Naustvegen - Mj\u00f8lker\u00e5en \u2013 Kvernevik Mj\u00f8lker\u00e5en renseanlegg m\u00e5 fases ut da dette ikke tilfredsstiller fremtidige krav til rensing av avl\u00f8psvann. Eksisterende Mj\u00f8lker\u00e5en renseanlegg driftes videre for rensing av overl\u00f8psvann. Nytt avskj\u00e6rende ledningsnett for sanering av eksisterende Mj\u00f8lker\u00e5en mekaniske renseanlegg og utslipp via slamavskillere, til nye Bryggjedalen pumpestasjon og videre i eksisterende system til Kvernevik sekund\u00e6rrenseanlegg. Avl\u00f8psmengden som overf\u00f8res med prosjektet Mj\u00f8lker\u00e5en avl\u00f8psrensing har v\u00e6rt inkludert i dimensjoneringen til Kvernevik renseanlegg. \u00abNye\u00bb Kvernevik renseanlegg ble satt i drift i 2015. Antall personekvivalenter (pe) som er tilkoblet dagens anlegg: ca. 3600 pe. Antall meter med ledning i tradisjonell gr\u00f8ft ca. 3,2 km. Antall pumpestasjoner 6 stk. Fig 8: Oversiktskart overf\u00f8ring avl\u00f8p fra Mj\u00f8lker\u00e5en \u2013 Kvernevik sekund\u00e6rrenseanlegg Fig 9: Oversiktskart overf\u00f8ring avl\u00f8p fra Naustvegen \u2013 Mj\u00f8lker\u00e5en pumpestasjon Utf\u00f8rt til n\u00e5: \u2022 Forprosjekt: 2018 \u2022 Detaljprosjektering: 2019 \u2013 2021 \u2022 Grunnerverv: 2022 \u2022 Utlysing og anskaffelse: 2021 \u2022 Anleggsstart: 2021 Planlagt videre fremdrift: \u2022 Ferdigstillelse av anlegget: 2025 4.4.1.1. Milj\u00f8risiko ved forsinket sekund\u00e6rrensing for dette omr\u00e5det Byfjordunders\u00f8kelsen viser noe p\u00e5virkning av organiske tilf\u00f8rsler, med moderat til h\u00f8ye verdier av organisk innhold. Stasjonen oppn\u00e5r imidlertid tilstandsklasse god. Omr\u00e5det er under sanering og utslippet overf\u00f8res til Kvernevik sekund\u00e6rrenseanlegg i 2025. 4.4.2. Ledningsanlegg Salhus- Naustvegen, delomr\u00e5de 1- 3 Nytt avskj\u00e6rende ledningsnett for sanering av eksisterende slamavskillere fra Salhus \u2013 Naustvegen. Merket som delomr\u00e5de 1- 3 p\u00e5 tegning vist i fig. 10. Antall personer bosatt innenfor avl\u00f8pssonene i Salhusomr\u00e5det er ca 800 stk. Antall meter med ledning i tradisjonell gr\u00f8ft for delomr\u00e5det 1 - 3 er ca. 2 km. Antall pumpestasjoner 1 stk. Forslag til fremtidig l\u00f8sning er basert p\u00e5 tradisjonell gr\u00f8ft og etablering av ca. 60 private pumpestasjoner i tillegg til offentlige stasjonen. Planomr\u00e5dene er vurdert slik: Delomr\u00e5de 1: Salhus Nord-Fabrikken Delomr\u00e5de 2: Salhus sentrum-Kirken Delomr\u00e5de 3: Idrettsplassen \u2013 Utsikten/Ranten Fig 10: Oversiktskart forprosjekt Salhus \u2013 Naustvegen (ved entreprisegrense til Mj\u00f8lker\u00e5en avl\u00f8pssanering) Utslippene fra Salhus - Kistebakkane (Delomr\u00e5de 1- 3) er sm\u00e5 i forhold til de h\u00f8ye kostnadene det vil inneb\u00e6re \u00e5 bygge et nytt sekund\u00e6rrenseanlegg eller \u00e5 overf\u00f8re utslippene til Kvernevik renseanlegg. Det b\u00f8r derfor vurderes andre, lokale og mer kostnadseffektive l\u00f8sninger for disse utslippene. 4.4.3. Ledningsanlegg Salhus- Naustvegen, delomr\u00e5de 4 \u2013 5 Delomr\u00e5de 4: Kistebakkane - Nordgardsleitet Delomr\u00e5de 5: Salhusvegen-Laberget-Naustvegen Nytt avskj\u00e6rende ledningsnett for sanering av eksisterende slamavskillere fra Kistebakkane til Naustvegen. Merket som delomr\u00e5de 4 og 5 p\u00e5 tegning vist i fig. 11. Antall personekvivalenter (pe) som er tilkoblet dagens anlegg: ca. 400 pe. Antall meter med ledning i tradisjonell gr\u00f8ft ca. 1 km. Antall pumpestasjoner 1 stk. Fig 11: Oversiktskart forprosjekt Kistebakkane \u2013 Naustvegen (entreprisegrense nord i Mj\u00f8lker\u00e5en avl\u00f8pssanering) Utf\u00f8rt til n\u00e5: \u2022 Konseptvalgutredningen (KVU) ble startet opp i 2021 og besluttet videref\u00f8rt til forprosjekt i 2022. \u2022 Forprosjektet ble avsluttet april 2024. Planlagt videre framdrift: \u2022 Detaljprosjektering: 2025-2026 \u2022 Grunnerverv: 2025 \u2022 Utlysing og anskaffelse: 2026 \u2022 Anleggsstart: 2027 \u2022 Ferdigstillelse: 2029 4.5. Indre del av Fanafjorden/Fanahammeren Avl\u00f8psh\u00e5ndtering i omr\u00e5det i dag best\u00e5r av rensing i private slamavskillere med utslipp via fellesledninger til sj\u00f8. Renseprosessen i slamavskillerne er tilpasset de minimumskrav som gjaldt for avl\u00f8psrensing p\u00e5 utbyggingstidspunktet og er \u00e5 anse som lavgradig rensing. De eksisterende slamavskillerne har ingen muligheter for \u00e5 tilfredsstille det nye utslippskravet. Prosjektet omfatter etablering av nytt avskj\u00e6rende spillvannssystem, for sanering av eksisterende utslipp til indre del av Fanafjorden. Avl\u00f8psvann fra disse utslippene overf\u00f8res til eksisterende ledningsnett ved Hordnesvegen og videre derfra til Flesland. Bergen bystyre behandlet saken i m\u00f8tet 10.04.2024 (sak 97/24) og fattet f\u00f8lgende vedtak: 1. Prosjektet for Fanahammeren avl\u00f8pssanering gjennomf\u00f8res med en kostnadsramme p\u00e5 72 mill. 2. Prosjektkostnaden dekkes over investeringsbudsjettet, budsjettpost 918060 Fanahammeren avl\u00f8pssanering over f\u00f8lgende tjenester: \u2022 72 mill. over tjeneste 35310 Avl\u00f8psnett / Innsamling av avl\u00f8psvann Antall personekvivalenter (pe) som er tilkoblet dagens anlegg: ca. 4300 pe. Antall meter med ledning i ca. 4,4 km med ledning i sj\u00f8 og ca. 0,2 km tradisjonell gr\u00f8ft. Antall nye pumpestasjoner 5 stk. Fig 12: Oversiktskart overf\u00f8ring avl\u00f8p fra Hovdavika, Sagavika, Fanahammeren, Bj\u00f8rgvika til Mj\u00f8lkevika Utf\u00f8rt til n\u00e5: \u2022 Konseptvalgutredning/forprosjekt: 2012 \u2022 Detaljprosjektering: 2019 - 2024 \u2022 Utlysing og anskaffelse: 2025 Planlagt videre fremdrift: \u2022 Grunnerverv: 2024-2025 \u2022 Anleggsstart: 2025 \u2022 Ferdigstilling: 2026 \u2022 Ferdigstilling av den resterende delen av anlegget er avhengig av grunnavtale med Opplysningsvesenets fond. 4.5.1. Milj\u00f8risiko ved forsinket sekund\u00e6rrensing for dette omr\u00e5det Sedimentene har h\u00f8yt organisk innhold og det er et noks\u00e5 h\u00f8yt niv\u00e5 p\u00e5 organiske tilf\u00f8rsler. I et landn\u00e6rt og relativt grunt omr\u00e5de som indre Fanafjorden representerer dette naturtilstanden. Artssamfunnet p\u00e5 de to pr\u00f8vestasjonene her indikerte at bl\u00f8tbunnsfaunaen ikke er negativt p\u00e5virket av forurensing, og stasjonene er klassifisert med tilstandsklasse \"god\". Vi vurderer derfor at videre utslipp i 4 \u2013 6 \u00e5r ikke vil forringe milj\u00f8forholdene i n\u00e6rsonen. 4.6. Helleneset \u2013 Eikeviken Avl\u00f8psrensing i omr\u00e5det i dag best\u00e5r av eksisterende Helleneset og Eikeviken mekaniske renseanlegg og delvis utslipp via private slamavskillere. Helleneset ble bygget i 1960, senere oppgradert p\u00e5 1990-tallet og Eikeviken ble bygget i 1955. Bygge\u00e5r for slamavskillerne er ukjent. Renseprosessen i anleggene er tilpasset de minimumskrav som gjaldt for avl\u00f8psrensing p\u00e5 utbyggingstidspunktet og er \u00e5 anse som lavgradig rensing. De eksisterende anleggene har ingen muligheter for \u00e5 tilfredsstille det nye utslippskravet. Helleneset mekaniske anlegg vurderes beholdt i drift for videre rensing av overl\u00f8psvann. Det er forel\u00f8pig ikke fattet konkret gjennomf\u00f8ringsvedtak for prosjektet. Det er n\u00e5 under planlegging \u00e5 bygge nytt avskj\u00e6rende ledningsnett for sanering av eksisterende utslipp til Byfjorden og overf\u00f8ring av dette avl\u00f8psvannet til Ytre Sandviken sekund\u00e6rrenseanlegg. Antall personekvivalenter (pe) tilkoblet eksisterende Helleneset renseanlegg: ca. 1900 pe. Antall pe tilkoblet eksisterende Eikeviken renseanlegg: ca. 500 pe. Antall meter med ledning i en lengde av ca 2,5 km. Antall nye pumpestasjoner 2 stk. Fig 14: Oversiktskart overf\u00f8ring avl\u00f8p fra fra Helleneset og Eikeviken til Ytre Sandviken sekund\u00e6rrenseanlegg Utf\u00f8rt til n\u00e5: \u2022 Forprosjekt: 2023. Planlagt videre fremdrift: \u2022 Detaljprosjektering: 2025 \u2013 2026 \u2022 Grunnerverv: 2025 - 2027 \u2022 Utlysning entrepren\u00f8r: 2027 \u2022 Anleggsstart: 2027 \u2022 Ferdigstillelse: Eikeviken 2028 \u2013 Helleneset 2030 4.6.1. Milj\u00f8risiko ved forsinket sekund\u00e6rrensing for dette omr\u00e5det I byfjordsunders\u00f8kelsen er det ingen n\u00e6rstasjoner ved disse anleggene. Stasjon 4 ligger sentralt i byfjorden i dypomr\u00e5det vest for Eidsv\u00e5g. Stasjonens plassering tilsier at resultatene herfra forteller oss om den generelle p\u00e5virkningen fra avl\u00f8pspunktene, og ikke beskriver effekten av utslippene p\u00e5 utslippenes n\u00e6rsoner. Vannpr\u00f8vene fra stasjonen er i hovedsak gode. Det tas jevnlige badevannspr\u00f8ver ved Helleneset som viser stabil god badevannskvalitet i omr\u00e5det. Vi vurderer derfor at konsekvensen av fortsatte utslipp fra disse anleggene ikke forringer milj\u00f8forholdene i n\u00e6rsonen til utslippene. 5. Kostnader De fleste av prosjektene som er listet opp i dette notatet er i en sv\u00e6rt tidlig fase (forprosjekt), og det er derfor vanskelig \u00e5 si noe sikkert om kostnader for hvert enkelt delprosjekt. Et grovt estimat med utgangspunkt i antall renseanlegg, pumpestasjoner og antall meter med nye ledninger som m\u00e5 f\u00f8res fram, og basert p\u00e5 erfaringspriser fra tilsvarende anlegg som er bygget de siste \u00e5rene, tilsier at samlet kostnad vil ligge et sted mellom 4 og 4,5 mrd. kroner i 2024 kr. Det vil bli fremmet sak med gjennomf\u00f8ringsvedtak for hvert enkelt delprosjekt p\u00e5 vanlig m\u00e5te. 6. \u00d8vrige sp\u00f8rsm\u00e5l fra Statsforvalteren \u2022 Informasjon om hvilke tiltak kommunen vil gj\u00f8re for \u00e5 sikre at ny bebyggelse skal v\u00e6re lovlig etter forurensningsregelverket i de omr\u00e5dene der sekund\u00e6rrensing ikke blir etablert innen fristen, jf. plan og bygningsloven \u00a7 27-2. Tiltak som iverksettes for \u00e5 unng\u00e5 byggeforbud er at det stilles krav om etablering av midlertidig l\u00f8sning med slamavskiller inntil sekund\u00e6ranlegg er ferdigstilt. Slik vi oppfatter det vil Statsforvalteren kunne ilegge byggeforbud i de deler av Bergen kommune hvor avl\u00f8psvannet ikke kan f\u00f8res til sekund\u00e6rrenseanlegg. Et mulig tiltak som kan iverksettes for \u00e5 unng\u00e5 et slikt byggeforbud er at det stilles krav om etablering av midlertidig l\u00f8sning med private slamavskiller inntil avl\u00f8psvannet er f\u00f8rt frem til godkjente sekund\u00e6rrensing. \u2022 Vurdering av hvilken milj\u00f8risiko forsinkelsene med etablering av sekund\u00e6rrensing inneb\u00e6rer i de aktuelle resipientomr\u00e5dene Byfjordunders\u00f8kelsen viser at milj\u00f8tilstanden i hovedfjordsystemet generelt er god. Etablering av sekund\u00e6rrensing for den gjenv\u00e6rende andelen av Bergens befolkning vil ha liten innvirkning p\u00e5 tilstanden i fjordene. Eksempelvis utgj\u00f8r utslippene fra fiskeoppdrettsanleggene i S\u00f8rfjorden mange ganger st\u00f8rre forurensningsbelastning (tilsvarende ca. 300 000 personer) enn utslippene fra befolkning og n\u00e6ring i Arna og \u00c5sane nord. Nedlegging av lokale utslipp og overf\u00f8ring av disse til sentrale anlegg vil imidlertid kunne ha god effekt der utslippene forsvinner. Se for \u00f8vrig kommentarer under det enkelte anlegg / fjordomr\u00e5de. \u2022 Vurdering av om det er aktuelle avb\u00f8tende tiltak som kan settes i verk i p\u00e5vente av at nye renseanlegg skal komme p\u00e5 plass. Eksisterende mekaniske anlegg: Anleggene gjennomg\u00e5s med tanke p\u00e5 \u00e5 finne midlertidige tiltak som kan iverksettes innenfor akseptable tekniske/\u00f8konomiske rammer for \u00e5 \u00f8ke renseeffekten p\u00e5 eksisterende anlegg frem til nytt sekund\u00e6rrenseanlegg er satt i drift. 7. Andre forhold Det er knyttet usikkerhet til om deler av randsonene i Bergen kommune er omfattet av tidsfristen i utslippstillatelsen. Det p\u00e5g\u00e5r en dialog omkring dette med mellom Bergen Vann, Statsforvalteren og Milj\u00f8direktoratet. Av brevet fra Statsforvalteren fremg\u00e5r det at \u00abdet vil v\u00e6re aktuelt \u00e5 knytte tvangsmulkter til delfrister i fremdriftsplanen. Dette vil eventuelt varsles i eget brev\u00bb. Det er ikke sagt noe om eventuell st\u00f8rrelse p\u00e5 eller tidspunkt for iverksettelse av slik mulkt. "
}