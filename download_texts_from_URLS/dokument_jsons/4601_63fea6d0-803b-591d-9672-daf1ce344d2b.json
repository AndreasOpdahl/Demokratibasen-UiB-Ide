{
  "dokument_id": "63fea6d0-803b-591d-9672-daf1ce344d2b",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ingrid Nergaard Fjeldstad (V) og Mailiss Solheim-\u00c5kerblom (R) om deleb\u00e5ter",
  "url": "https://bergen.kommune.no/politikere-utvalg/api/fil/bk360/11279596/Svar-pa-representantforslag-fra-Ingrid-Nergaard-Fjeldstad-V-og-Mailiss-Solheim-Akerblom-R-om-delebater",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/100922-10 Saksbehandler: Senia Raum Fra Dato: 21. oktober 2024 Byr\u00e5d for byutvikling Svar p\u00e5 representantforslag fra Ingrid Nergaard Fjeldstad (V) og Mailiss Solheim-\u00c5kerblom (R) om deleb\u00e5ter Forretningsutvalget har i m\u00f8te 25.06.2024 i sak 249/24 fattet f\u00f8lgende vedtak: 1. Representantforslag fra Ingrid Nergaard Fjeldstad (V) og Mailiss Solheim-\u00c5kerblom (R) om deleb\u00e5ter, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.2024. 3. Utvalg for milj\u00f8 og byutvikling avgir innstilling i saken. Representantene Ingrid Nergaard Fjeldstad (V) og Mailiss Solheim-\u00c5kerblom (R) har fremmet f\u00f8lgende representantforslag: Bergen er en kommune med lang kystlinje og mye sj\u00f8. B\u00e5tliv er b\u00e5de friluftsglede og mulighet til \u00e5 se byen fra nye vinkler og bes\u00f8ke nye plasser. Representantene er opptatt av at flest mulig skal f\u00e5 tilgang til \u00e5 oppleve Bergen fra sj\u00f8en og fremmer derfor forslag om at Bergen skal tilrettelegge for deleb\u00e5ter. B\u00e5tdeling gj\u00f8r at flere kan f\u00e5 tilgang til b\u00e5t, uten \u00e5 eie sin egen b\u00e5t. Det gj\u00f8r at b\u00e5tene blir brukt mer som gir bedre ressursutnyttelse og at flere f\u00e5r tilgang til b\u00e5t. B\u00e5tdeling kan organiseres p\u00e5 mange m\u00e5ter.. Det viktigste for forslagsstillerne er at vi legger til rette for mer b\u00e5tdeling slik at flere kan f\u00e5 tilgang til b\u00e5tlivet i Bergen. Derfor \u00f8nsker vi at det blir regulert omr\u00e5der for b\u00e5tdeling n\u00e5r KPA skal rulleres. Norges jeger- og fiskerforbund har for eksempel tilgang til b\u00e5ter over hele landet for sine medlemmer som kan bestilles p\u00e5 minebaater.no. De har dessverre ingen b\u00e5ter i Bergen. Bergen og Omland Friluftsr\u00e5d har ansvar for et rikholdig utvalg av badeplasser i Bergensregionen. De har en kartfunksjon som heter \u201cVestkystparken\u201d. Her kan en finne flytebygger, kai, fort\u00f8yningsbolkter, fort\u00f8yingsb\u00f8ye, ankring og b\u00e5tutsettingsrampe\u201d. Forslag til vedtak: 1. Regulerer omr\u00e5der til b\u00e5tdeling n\u00e5r KPA rulleres. 2. Kartlegge eksisterende kaianlegg i kommunen og s\u00f8rge for bedre merking om tilgjengelighet for allmennheten. 3. Oppdatere oversikten til Bergen- og omland friluftsr\u00e5d med tilgjengelighet av deleb\u00e5ter og b\u00e5tplasser tilgjengelig for allmennheten. Byr\u00e5dets vurdering av representantforslaget: Byr\u00e5det er positive til at flere skal kunne ta del i friluftslivet p\u00e5 sj\u00f8, og ser verdien i \u00e5 gj\u00f8re sj\u00f8livet tilgjengelig for et bredere lag av befolkningen gjennom deleb\u00e5ter. Byr\u00e5det mener samtidig at gjennomf\u00f8ring av slike tilbud m\u00e5 l\u00f8ses i privat regi. Innholdet i representantforslaget er vurdert punktvist nedenfor. Punkt 1: Regulerer omr\u00e5der til b\u00e5tdeling n\u00e5r KPA rulleres Byr\u00e5det anser at temaet deleb\u00e5ter ikke er relevant \u00e5 vurdere i neste rullering av kommuneplanens arealdel. Deleb\u00e5ter har ikke et eget arealform\u00e5l, men inng\u00e5r i arealform\u00e5let sm\u00e5b\u00e5thavn i KPA. Det er avsatt en rekke omr\u00e5der til arealform\u00e5l sm\u00e5b\u00e5thavn i gjeldende KPA 2018, og b\u00e5tforeninger st\u00e5r allerede fritt til \u00e5 etablere deleb\u00e5t-ordninger der det anses som aktuelt. Byr\u00e5det \u00f8nsker derfor ikke \u00e5 stille eksplisitte krav om dette i KPA. Punkt 2: Kartlegge eksisterende kaianlegg i kommunen og s\u00f8rge for bedre merking om tilgjengelighet for allmennheten Det er Bymilj\u00f8etaten som er kommunens forvalter for en rekke friluftsomr\u00e5der og s\u00e5kalte allmenningskaier. I mange av friluftsomr\u00e5dene er Bergen og Omland Friluftsr\u00e5d (BOF) kommunens ut\u00f8vende representant, som forvalter og driftsansvarlig. Bymilj\u00f8etaten og BOF har det som et viktig forvaltningsm\u00e5l at friluftsomr\u00e5dene skal v\u00e6re \u00e5pne og tilgjengelige for allmenheten, og uten privatiserende og/eller kommersielle aktiviteter. Friluftsomr\u00e5dene er p\u00e5 generell basis ikke tilrettelagt for oppankring med b\u00e5ter og omr\u00e5dene har ingen havn der et deleb\u00e5t-tilbud vil egne seg. N\u00e5r det gjelder allmenningskaiene, skal disse ogs\u00e5 v\u00e6re tilgjengelig for innbyggernes bruk til rekreasjons som fiske, opphold, bading, alt etter hva som egner seg det enkelte sted. Heller ikke p\u00e5 disse kaiene er det tilrettelagt for oppankring med b\u00e5t over tid, og de fleste allmenningskaier er skiltet med at fort\u00f8yning er forbudt/tidsbegrenset. Det samme gjelder kaier BOF forvalter. Slik byr\u00e5det vurderer det s\u00e5 m\u00e5 et eventuelt deleb\u00e5t-tilbud knytte seg til b\u00e5thavner som er tilrettelagt for aktiviteten, og som har n\u00f8dvendige fasiliteter, eksempelvis flytebrygger med b\u00e5tplasser, anledning til \u00e5 sj\u00f8sette og \u00e5 ta b\u00e5ten i land, system for rengj\u00f8ring av b\u00e5t, lademuligheter for elb\u00e5ter og s\u00e5 videre. Dette vil i de fleste tilfeller v\u00e6re private kaianlegg. Byr\u00e5det vurderer det som mest aktuelt at det er private b\u00e5tforeninger som tilrettelegger for b\u00e5tdeling der dette kan v\u00e6re egnet, og at dette ikke gj\u00f8res i kommunal regi. Punkt 3: Oppdatere oversikten til Bergen og Omland Friluftsr\u00e5d med tilgjengelighet av deleb\u00e5ter og b\u00e5tplasser tilgjengelig for allmennheten Byr\u00e5det peker igjen p\u00e5 at friluftsomr\u00e5dene som BOF forvalter for kommunen ikke er havneomr\u00e5der med kaianlegg, og egner seg dermed ikke for deleb\u00e5ter av typen motorisert ferdsel som ogs\u00e5 vil inneb\u00e6re en kommersiell aktivitet. Konklusjon Etablering av deleb\u00e5t-tilbud kan l\u00f8ses i private kaianlegg der b\u00e5tforeningene mener dette kan egne seg og hvor det finnes tilfredsstillende fasiliteter. Byr\u00e5det vurderer det ikke som hensiktsmessig \u00e5 ta dette inn som krav i neste rullering av KPA. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}