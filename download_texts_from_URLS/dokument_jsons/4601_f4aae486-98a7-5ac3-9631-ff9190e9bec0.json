{
  "dokument_id": "f4aae486-98a7-5ac3-9631-ff9190e9bec0",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 19 fra Diane A. Berbain (SV) om hensyn av \u00f8konomisk risiko ved konkurranseutsetting av kommunale sykehjem  - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10033722/Svar-pa-skriftlig-sporsmal-nr-19-fra-Diane-A-Berbain-SV-om-hensyn-av-okonomisk-risiko-ved-konkurranseutsetting-av-kommunale-sykehjem-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/42336-3 Saksbehandler: Bernt Albert Tungodden Fra Dato: 6. mars 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 19 fra Diane A. Berbain (SV) om hensyn av \u00f8konomisk risiko ved konkurranseutsetting av kommunale sykehjem - Utvalg for helse og sosial 2024 Representanten Diane A. Berbain (SV) har 5. mars sendt inn f\u00f8lgende skriftlige sp\u00f8rsm\u00e5l: Den 29. februar behandlet byr\u00e5det en sak med innstilling til bystyret om konkurranseutsetting av kommunale sykehjem. Byr\u00e5det hevder at konkurranseutsetting av sykehjem vil f\u00f8re til mangfold. Av 72 sykehjems-anbud i Norge, i perioden 1997-2023, har 62 blitt vunnet av kommersielle akt\u00f8rer. Per i dag er det kun to kommersielle akt\u00f8rer som driver norske sykehjem, Stendi og Norlandia. Begge selskaper har blitt kjent i offentligheten, henholdsvis for alvorlige lovbrudd i forbindelse med arbeidstakerrettigheter og kvalitet og tjenestene. I Stendi ble tre direkt\u00f8rer d\u00f8mt for alvorlig innkj\u00f8pskorrupsjon og ogs\u00e5 d\u00f8mt for ulovlige ansettelsesforhold, som har medf\u00f8rt at selskapet har m\u00e5ttet betale ansatte l\u00f8nn, feriepenger og pensjon. Internasjonale erfaringer viser at kvalitet og arbeidsvilk\u00e5r presses ned, mens kostnader og profitt \u00f8ker n\u00e5r kommersielle akt\u00f8rer tar over sykehjem. Kommunen er pliktig til \u00e5 gi et tilbud om sykehjem om en akt\u00f8r bryter kontraktsvilk\u00e5rene og mister kontrakten. Sp\u00f8rsm\u00e5l til byr\u00e5den: Hvordan vil byr\u00e5det kalkulere med den \u00f8konomiske risikoen disse akt\u00f8rene kan medf\u00f8re? Svar fra byr\u00e5den: Byr\u00e5det kommer i konkurransegrunnlaget til \u00e5 avgrense \u00f8konomisk risiko ved \u00e5 sette referansekostnad for kommunal langtidsplass som grense. Dersom tilbudene overstiger referansekostnaden vil byr\u00e5det vurdere om konkurransen skal avlyses. Dette er innarbeidet praksis ogs\u00e5 i andre kommuner som har konkurranseutsatt sykehjemsdrift. Ved en konkurranseutsetting av kommunale sykehjem kan b\u00e5de kommersielle, s\u00e5 vel som ideelle akt\u00f8rer delta i konkurransen. Byr\u00e5det er kjent med at b\u00e5de kommersielle og ideelle akt\u00f8rer kan v\u00e6re interessert i denne konkurransen. Dette vil eventuelt vise seg n\u00e6rmere i dialog med markedet som det er naturlig \u00e5 ha i forkant av anskaffelsen. Forskrift om offentlige anskaffelser har for \u00f8vrig regler om avvisning av leverand\u00f8rer som er rettskraftig d\u00f8mt for bedrageri og korrupsjon. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}