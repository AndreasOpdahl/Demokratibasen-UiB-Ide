{
  "dokument_id": "f96267c6-34d1-5805-8147-f53b30447a7f",
  "doc_type": "case_presentation",
  "kommune": 5501,
  "tittel": "Forslag til ny struktur for samarbeidet mellom bydelsr\u00e5d, utviklingslag og Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001730821",
  "tekst": "Arkivsaksnr. 24/06151-3 Saksbehandler Christine Vatne Saksgang M\u00f8tedato Milj\u00f8-, idrett-, kultur- og 05.06.2024 samfunnsutviklingsutvalget Formannskapet 11.06.2024 Kommunestyret 18.06.2024 Forslag til ny struktur for samarbeidet mellom bydelsr\u00e5d, utviklingslag og Troms\u00f8 kommune Kommunedirekt\u00f8rens innstilling til vedtak: 1. Det innf\u00f8res administrativ og politisk kontaktperson for bydelsr\u00e5dene, og administrativ kontaktperson for utviklingslagene. Ansvaret for administrativ oppf\u00f8lging tillegges seksjonsniv\u00e5, dvs. at \u00e9n seksjon f\u00f8lger opp utviklingslagene, og \u00e9n seksjon f\u00f8lger opp bydelsr\u00e5dene. Politisk kontaktperson utpekes av MIKS-utvalget. 2. Forslag til form\u00e5l og oppgaver for Hovedstyret for utviklingslagene vedtas. 3. Det utarbeides ny avtale mellom Troms\u00f8 kommune og hovedstyret for utviklingslagene, som fastsetter kriterier for utbetaling av \u00e5rlig tilskudd og rapportering. 4. Forslag til felles form\u00e5l og mulighet for s\u00e6ravtaler vedtas. Form\u00e5let beskriver oppgavene til bydelsr\u00e5d og utviklingslag, og hvilken rolle og funksjon Troms\u00f8 kommune vil at r\u00e5d/lag skal ha. 5. Forslag til nye tildelingskriterier for utviklingslagene vedtas, og trer i kraft fra 2025. 6. Tildelingskriterier for bydelsr\u00e5dene beholdes pga. tilskuddets st\u00f8rrelse. For \u00e5 stimulere til \u00f8kt lokal aktivitet som gir \u00f8kt inkludering og deltakelse i n\u00e6rmilj\u00f8ene, settes det av ytterligere kr 100.000 til bydelsr\u00e5d \u00e5rlig (videref\u00f8ring fra 2023). Stig Tore Johnsen Mari Enoksen Hult Kommunedirekt\u00f8r Direkt\u00f8r, stab for organisasjon 1 Hva saken gjelder Troms\u00f8 kommune har 19 utviklingslag og 8 bydelsr\u00e5d. Dette er frittst\u00e5ende og partipolitisk uavhengige foreninger, og de er ikke en del av kommuneorganisasjonen. De er imidlertid viktige kilder til innbyggerstemmen, og til innsikt om lokale forhold, utfordringer og behov i v\u00e5re bydeler og distrikt; innsikt som kan sette Troms\u00f8 kommune i stand til \u00e5 ta bedre beslutninger. Troms\u00f8 kommune har i mange \u00e5r gitt tilskudd til bydelsr\u00e5d og utviklingslag, og avsatt personellressurser til \u00e5 f\u00f8lge opp disse. Dette arbeidet har gjennom \u00e5rene v\u00e6rt organisert p\u00e5 mange ulike m\u00e5ter. Det har imidlertid manglet en tydelig struktur for kommunens arbeid med og rolle ovenfor bydelsr\u00e5d og utviklingslag. Det har ogs\u00e5 manglet en klargj\u00f8ring av r\u00e5denes og lagenes hensikt og rolle. Administrasjonen har derfor gjennomf\u00f8rt en prosess for \u00e5 kartlegge dette, med m\u00e5l om \u00e5 styrke samarbeidet mellom bydelsr\u00e5d, utviklingslag og Troms\u00f8 kommune. Denne saken redegj\u00f8r for prosessen, og presenterer forslag til endringer i dagens praksis. Saksutredning Prosess En del av prosessen har v\u00e6rt \u00e5 kartlegge status. Det inneb\u00e6rer oversikt over antall bydelsr\u00e5d og utviklingslag, geografisk inndeling, form\u00e5l, samt hvordan kommunen tidligere har organisert arbeidet med disse. Hensikten med og rollen til utviklingslagene og bydelsr\u00e5dene har blitt vurdert, og dagens organisering kartlagt, herunder hvordan kontakten mellom kommunen og lag/r\u00e5d fungerer i dag, hvilke saker lag og r\u00e5d er opptatt av, hvordan det \u00e5rlige tilskuddet fordeles og valgt modell for hhv. bydelsr\u00e5d og utviklingslag. Administrasjonen har ogs\u00e5 sett p\u00e5 hvordan denne formen for innbyggermedvirkning organiseres i andre kommuner. Det har underveis v\u00e6rt lagt opp til bred involvering. I januar 2024 ble det sendt ut sp\u00f8rreunders\u00f8kelse til alle lag og r\u00e5d, hvor de ble bedt om \u00e5 beskrive hvordan dagens organisering fungerer, og foresl\u00e5 forbedringer. I februar ble det arrangert egne arbeidsm\u00f8ter for bydelsr\u00e5d og utviklingslag. Tilbakemeldinger og resultater fra dette, dannet grunnlaget for \u00e5 lage et forslag til ny samarbeidsstruktur. I mars ble forslaget lagt frem for bydelsr\u00e5d og utviklingslag, med oppfordring om \u00e5 gi innspill ogs\u00e5 til dette. Videre deltar administrasjonen p\u00e5 m\u00e5nedlige styrem\u00f8ter til hovedstyret for utviklingslagene, og har gjennom det hatt anledning til \u00e5 stille sp\u00f8rsm\u00e5l og f\u00e5 innspill underveis p\u00e5 det som gjelder utviklingslagene. Dette, i tillegg til interne avstemminger og intern forankring, danner til sammen bakgrunnen for forslaget til ny samarbeidsstruktur. Bakgrunn og historikk Bydelsr\u00e5d og utviklingslag er strukturer for innbyggermedvirkning, og skal fungere som bindeledd mellom innbyggere og offentlige organer. Det f\u00f8rste utviklingslaget ble opprettet p\u00e5 1980-tallet, og det f\u00f8rste bydelsr\u00e5det kom til p\u00e5 1990-tallet. Dette har skjedd p\u00e5 initiativ fra engasjerte innbyggere i kommunens bydeler og distrikt, og er en organisert m\u00e5te \u00e5 p\u00e5virke, og delta i, utviklingen av sine omr\u00e5der og n\u00e6rmilj\u00f8. Modellen for bydelsr\u00e5d og utviklingslag i Troms\u00f8, er unik. I mange kommuner organiseres denne formen for innbyggerinvolvering gjennom kommunedelsutvalg, som er en politisk struktur. Disse utvalgene blir gitt ansvaret for en geografisk del av kommunen. I Troms\u00f8 kommune har ikke bydelsr\u00e5d og utviklingslag handlet om desentralisert styring eller delegert myndighet, men om organisert innbyggerinvolvering, et frivillig engasjement og en mobilisering av befolkningen til \u00e5 samarbeide med kommunen om stedsutvikling. Kommunen har st\u00f8ttet opp om arbeidet med etablering av nye bydelsr\u00e5d og utviklingslag, men drivkrafta har v\u00e6rt lokalt engasjement. 2 Organisering av kommunens arbeid med bydelsr\u00e5d og utviklingslag I forbindelse med et prosjekt1 Troms\u00f8 kommune deltok i p\u00e5 1990-tallet, ble det opprettet en stilling som bydelsr\u00e5dgiver (1996-1998), finansiert av Milj\u00f8verndepartementet og kommunen. Etter prosjektet ble oppgavene overf\u00f8rt til en planleggerstilling. Troms\u00f8 kommune har ogs\u00e5 hatt en distriktsr\u00e5dgiver. I 1999 vedtok kommunestyret opprettelsen av et bydelsteam, som skulle v\u00e6re kontaktpersoner mellom bydelsr\u00e5dene og kommuneorganisasjonen (sak 38/1999). Det har ikke blitt realisert. Under byr\u00e5dsperioden (2011-2015) hadde bydelsr\u00e5dene en politisk kontaktperson. Arbeidet med bydelsr\u00e5d og utviklingslag har v\u00e6rt fors\u00f8kt organisert p\u00e5 flere m\u00e5ter. I dag er det ikke avsatt dedikerte personellressurser til verken bydelsr\u00e5d og utviklingslag, men hovedstyret for utviklingslagene har en kontaktperson i administrasjonen, samt at en politisk representant deltar p\u00e5 deres m\u00e5nedlige styrem\u00f8ter. Organisering av bydelsr\u00e5d og utviklingslag Utviklingslag I dag har vi 19 utviklingslag i Troms\u00f8 kommune: Innlandet, Oldervik, Skittenelv, Ramfjord, Andersdal, Vikran, J\u00f8vik, Lakselvbukt, Sjursnes, Breivikeidet, S\u00f8r-Kval\u00f8ya, Brensholmen og Sommar\u00f8y, Ersfjordbotn, Tromvik, Vengs\u00f8y, Skulsfjord og Lyfjord, Trondjord og Kval\u00f8yv\u00e5gen, Rebbenes\u00f8y og S\u00f8ndre Ringvass\u00f8y. Om lag 7% av innbyggerne i Troms\u00f8 kommune bor i distriktsomr\u00e5dene, noe som utgj\u00f8r i overkant av 7000 mennesker. Utviklingslagenes styrer er sammensatt av leder, nestleder, sekret\u00e6r, kasserer, 1-3 styremedlemmer og minst to varaer. Lagenes fellesvedtekter fastsetter at styrene b\u00f8r ha lik representasjon fra ulike deler av lagets geografiske omr\u00e5de, ulik alderssammensetning, etterstrebe lik kj\u00f8nnsfordeling, samt at et flertall av medlemmene m\u00e5 ha bostedsadresse i lagets virkeomr\u00e5de. Utviklingslagene har ogs\u00e5 et hovedstyre, best\u00e5ende av fem medlemmer som utgj\u00f8r leder, nestleder, sekret\u00e6r, kasserer og ett styremedlem, samt 1-3 varamedlemmer. I tillegg har styret to revisorer og valgkomite best\u00e5ende av minst tre medlemmer. Vedtektene fastsetter at nordre, s\u00f8ndre og indre region b\u00f8r v\u00e6re representert i styret, og at kj\u00f8nnsfordelingen b\u00f8r v\u00e6re jevn. Hovedstyret skal bidra til \u00f8kt samarbeid mellom utviklingslagene, Troms\u00f8 kommune og annen offentlig virksomhet. Bydelsr\u00e5d Det er 8 bydelsr\u00e5d i Troms\u00f8 kommune: S\u00f8r-Troms\u00f8ya, Kroken og omegn, Tromsdalen, Gyllenborg og Prestvannet, Nord\u00f8ya, Hamna, Kval\u00f8ysletta og Kaldfjord og Eidkjosen. Til sammen bor om lag 70.000 av kommunens innbyggere i byn\u00e6re str\u00f8k. Ulikt utviklingslagene vedtar bydelsr\u00e5dene sine vedtekter enkeltvis. Styrene er sammensatt av leder, nestleder, kasserer og sekret\u00e6r og 3-6 styremedlemmer inkl. vara. Alle stiller krav om at representantene m\u00e5 ha bostedsadresse innenfor r\u00e5dets virkeomr\u00e5de, og flere om at en skal etterstrebe jevn fordeling av bosted, alder og kj\u00f8nn. Bydelsr\u00e5dene har ikke et eget hovedstyre. Formannskapet vedtok i 2021 (sak 84/21) en pr\u00f8veordning med eget arbeidsutvalg for bydelsr\u00e5dene etter hovedstyre-modellen, men dette har ikke blitt realisert. Basert p\u00e5 innspill og \u00f8nsker fra bydelsr\u00e5dene i prosessen som n\u00e5 er gjennomf\u00f8rt, anbefales det ikke \u00e5 opprette eget hovedstyre, men \u00e5 innf\u00f8re administrativ og politisk kontaktperson for bydelsr\u00e5dene. 1 Milj\u00f8byprogrammet (kommunestyresak 79/95) 3 Form\u00e5l Utviklingslagenes fellesvedtekter fastsetter at lagene skal: \u2022 Arbeide for kulturell, sosial og n\u00e6ringsmessig utvikling av bygda \u2022 Representere flertallet \u2022 V\u00e6re et kontaktorgan mellom bygda og kommunens politiske og administrative ledelse \u2022 Delta i saksbehandlingen og v\u00e6re h\u00f8ringsinstans i saker av betydning for lokalsamfunnet \u2022 Bidra til styrket service i sitt geografiske omr\u00e5de \u2022 Fremme et godt og aktivt milj\u00f8, samt arbeide for trivselsfremmende tiltak som kan bidra til \u00e5 sikre bosetting i bygda \u2022 Stimulere til n\u00e6ringsutvikling i bygda, gjennom \u00e5 hjelpe gr\u00fcndere og ellers legge til rette for bedre utnyttelse av lokale ressurser og muligheter. \u2022 Arbeide for at bygdas unike natur blir tatt vare p\u00e5 og benyttet p\u00e5 best mulig m\u00e5te \u2022 Iverksette andre tiltak for bygdeutvikling som utviklingslaget finner \u00f8nskelig. Bydelsr\u00e5denes har vedtatt sine form\u00e5l enkeltvis. Felles for alle er at de skal: \u2022 Arbeide for kulturell og sosial utvikling av bydelen. \u2022 Fremme gode oppvekstsvilk\u00e5r for barn og unge. \u2022 Skape n\u00e6rhet og lokal identitet for befolkningen. \u2022 Virke som en paraplyorganisasjon for beboerne og organisasjonslivet. \u2022 V\u00e6re formell part/h\u00f8ringsinstans i saker som gjelder planlegging og regulering i bydelsr\u00e5dets virkeomr\u00e5de. \u2022 Arbeide for \u00e5 f\u00e5 innsyn i kommunens og andre offentlige og private akt\u00f8rers planlegging og regulering, spesielt ang\u00e5ende skoler og barnehager, fremtidig boligbygging, trafikk, omr\u00e5der for industri og n\u00e6ringsliv, strand og havneomr\u00e5der, lek- og fritidsaktiviteter, tilgjengelighet til friarealer, og gr\u00f8ntomr\u00e5der. Enkelte bydelsr\u00e5d har ogs\u00e5 vedtatt form\u00e5l som oppsummert handler om \u00e5 skape bolyst i bydelen. Disse inkluderer \u00e5 arrangere trivsels- og felleskapsfremmende tiltak, fremme samarbeid mellom ulike organisasjoner, v\u00e6re p\u00e5driver for milj\u00f8dugnader, samt samarbeide med kommunen for \u00e5 ivareta og utnytte bydelens unike natur p\u00e5 best mulig m\u00e5te. \u00d8konomi og fordeling av tilskudd I 2024 er det satt av totalt kr 1.550.000 til bydelsr\u00e5d og utviklingslag i kommunens handlingsprogram, og fra i \u00e5r \u00f8ker \u00e5rlig st\u00f8tte til utviklingslagene med kr 400.000. Etter formannskapets vedtak i sak 0052/24, er det satt av kr 1.286.550 til utviklingslagene og hovedstyret, og kr 263.449 til bydelsr\u00e5dene. Utviklingslagenes midler fordeles fra Troms\u00f8 kommune til hovedstyret, som fordeler videre til lagene. Troms\u00f8 kommune betaler direkte ut til det enkelte bydelsr\u00e5d. Gjeldende fordelingsn\u00f8kkel for utviklingslagene: \u2022 12,5% til hovedstyret \u2022 1. utbetaling til utviklingslagene etter levert \u00e5rsmelding, \u00e5rsm\u00f8tereferat, revidert regnskap, budsjett og kontaktinfo til styret. \u2022 2. utbetaling til utviklingslagene er aktivitetsbasert, og f\u00f8lgende aktiviteter gir \u00f8konomisk uttelling: o 1000 kr pr. styrem\u00f8te (maks for 10 m\u00f8ter) o 1000 kr til hvert lag ved fellesm\u00f8ter med andre utviklingslag (maks for 2 m\u00f8ter) 4 o 1000 kr til samarbeidsm\u00f8ter med andre lag og foreninger i eget omr\u00e5de og m\u00f8ter med offentlige etater (som kommuner, fylkeskommuner osv.) (Maks for 4 m\u00f8ter) o 2000 kr ved arrangering av folkem\u00f8te (maks for 2 m\u00f8ter) o 1000 kr arrangering av kurs (minimum 3 deltakere for godkjenning av kurs) (Maks for 2 kurs \u2022 Midler til rest etter 2. utbetaling, utbetales til utviklingslagene for aktiviteter som ikke ga uttelling ved aktivitetsutbetalingen. \u2022 Eventuelle midler til rest etter dette, fordeles flatt p\u00e5 alle utviklingslagene (kr 234.000 i 2021, kr 201.400 i 2022, kr 180.500 i 2023). Gjeldende fordelingsn\u00f8kkel for bydelsr\u00e5dene: \u2022 Grunnbel\u00f8p kr 20.000 etter levert \u00e5rsmelding, \u00e5rsm\u00f8tereferat, revidert regnskap og budsjett. \u2022 Variabel tilleggssum basert p\u00e5 innbyggertall i den enkelte bydel. Forslag til ny samarbeidsstruktur Administrasjonen har etter beste evne tatt hensyn til innspillene fra bydelsr\u00e5d og utviklingslag, og sett de i sammenheng med handlingsrommet i kommuneorganisasjonen. Etter gjennomgangen av status, foresl\u00e5s f\u00f8lgende justeringer i dagens praksis: Organisering av bydelsr\u00e5d og utviklingslag P\u00e5 tross av at bydelsr\u00e5d og utviklingslag er frittst\u00e5ende foreninger som velger organisering selv, har ulike modeller for organisering blitt vurdert i denne prosessen, i sammenheng med m\u00e5let om et styrket samarbeid. Herunder kommunedelsutvalg (politisk struktur) vs. bydelsr\u00e5d og utviklingslag, om dagens geografiske inndeling er hensiktsmessig, om sammensl\u00e5ing eller oppdeling av r\u00e5d/lag b\u00f8r vurderes, og hvorvidt modellen med hovedstyre er den mest form\u00e5lstjenlige. Tilbakemeldinger fra r\u00e5d og lag viser at de fleste synes dagens geografiske inndeling er fornuftig. Noen f\u00e5 er \u00e5pen for sammensl\u00e5ing eller oppdeling, f.eks. jobber Gyllenborg og Prestvannet med \u00e5 bli delt i to bydelsr\u00e5d, da dagens omr\u00e5de oppleves som for stort. Med utgangspunkt i flertallet av tilbakemeldingene, vil ikke administrasjonen foresl\u00e5 overordnede endringer innenfor dette. Lag og r\u00e5d som \u00f8nsker det, m\u00e5 ta initiativ til slike endringer selv. Utviklingslagene er fordelt p\u00e5 tre regioner: Nordre, s\u00f8ndre og indre. Oppsummering fra arbeidsm\u00f8tet i februar 2024, viser at flertallet \u00f8nsker regioninndeling. Hovedstyret bruker en slik inndeling allerede, og administrasjonen vil videref\u00f8re dette med m\u00e5l om \u00e5 forenkle informasjonsflyt og m\u00f8ter. Inndeling bydelsr\u00e5d: 5 Inndeling utviklingslag: *Tall fra 2023 N\u00e5r det gjelder selve formen innbyggerinvolvering, \u00f8nsker administrasjonen \u00e5 styrke og st\u00f8tte opp under det vi har, og bidra til \u00e5 bevare det frivillige engasjementet. I sammenheng med at vi lever i et samfunn med h\u00f8y endringstakt og et komplekst utfordringsbilde, har vi de siste \u00e5rene sett et \u00f8kt fokus p\u00e5 innbyggerinvolvering og samskaping i norske kommuner. Dette beskrives gjerne som Kommune 3.0., hvor ansatte, politikere, innbyggere og n\u00e6ringsliv i fellesskap m\u00e5 finne ut hvordan samfunnsutfordringer skal l\u00f8ses. Som etablerte strukturer for medvirkning, kan utviklingslag og bydelsr\u00e5d spille en viktig rolle i dette. P\u00e5 landsbasis erfarer en ogs\u00e5 at det stadig blir vanskeligere \u00e5 rekruttere til frivillighet. I Troms\u00f8 har vi en lang historie med at innbyggere har kommet sammen og organisert seg selv med utgangspunkt i et engasjement for utviklingen av sine n\u00e6rmilj\u00f8. Frivillighet er en viktig verdi som m\u00e5 ivaretas. Det foresl\u00e5s derfor \u00e5 beholde organiseringen med bydelsr\u00e5d og utviklingslag, til fordel for f.eks. kommunedelsutvalg. Utviklingslag: Modell med hovedstyre I tilbakemeldinger fra utviklingslagene p\u00e5peker flere at informasjonsdeling fra hovedstyret har forbedringspotensial. Andre synes organiseringen fungerer bra, og mener at hovedstyret b\u00f8r best\u00e5 for \u00e5 jobbe med utfordringer som er felles for distriktsomr\u00e5dene. Hovedstyret har en administrativ rolle ovenfor utviklingslagene, som bl.a. inneb\u00e6rer innsamling av \u00e5rlig dokumentasjon, veiledning av lagene ang. dette, oppf\u00f8lging av frister, kontroll av innsendte opplysninger, fastsetting av kriterier for utbetaling av tilskudd (sammen med lagene), samt planlegging og arrangering av \u00e5rsm\u00f8te. Tilbakemeldinger fra lagene tilsier at dette stort sett fungerer godt. P.t. er det ikke avsatt ressurser i Troms\u00f8 kommune til \u00e5 jobbe direkte med utviklingslagene. Administrasjonen foresl\u00e5r derfor at hovedstyret best\u00e5r som administrativ ressurs for utviklingslagene, og som administrativ st\u00f8tte for kommuneorganisasjonen. Utfordringer knyttet til informasjonsdeling, vil vi fors\u00f8ke \u00e5 forbedre gjennom endret organisering av kommunens arbeid med utviklingslagene. Dette utelukker ikke utviklingslagenes anledning til \u00e5 kontakte kommunen direkte ved behov, spesielt i saker som ber\u00f8rer enkeltomr\u00e5der. 6 Hovedstyrets rolle og funksjon Form\u00e5let til hovedstyret er if\u00f8lge \u00a72 i deres vedtekter \u00e5 bidra til \u00f8kt samarbeid mellom utviklingslagene, Troms\u00f8 kommune og annen offentlig virksomhet. \u00a713 i vedtektene beskriver styrets oppgaver. Vi vil foresl\u00e5 \u00e5 legge til f\u00f8lgende: Hovedstyret skal: \u2022 Best\u00e5 av representanter fra alle tre regioner \u2022 F\u00f8lge opp og bidra til at utviklingslagene arbeider iht. vedtatt form\u00e5l \u2022 Ta imot dokumentasjon og utbetale tilskudd til utviklingslag etter vedtatte kriterier \u2022 Jobbe med st\u00f8rre saker, f.eks. kommuneplanens areal, kystsoneplanen, beredskap og fiskerihavner, og innhente og sammenstille innspill fra utviklingslagene \u2022 L\u00f8fte utfordringer og problemstillinger som er felles for distriktsomr\u00e5dene \u2022 S\u00f8rge for god informasjonsdeling til utviklingslagene, slik at de bl.a. kan ut\u00f8ve sin rolle som h\u00f8ringsinstans \u2022 F\u00f8re referat fra alle styrem\u00f8ter, og tilgjengeliggj\u00f8re disse for utviklingslagene \u2022 Planlegge og arrangere \u00e5rsm\u00f8te Organisering av kommunens arbeid Tilbakemeldinger fra bydelsr\u00e5d og utviklingslag viser at mange er misforn\u00f8yde med hvordan kontakt og informasjonsflyt fungerer mellom kommune, r\u00e5d og lag. Flere sier at det er vanskelig \u00e5 f\u00e5 svar fra kommunen p\u00e5 henvendelser, det er tidkrevende \u00e5 f\u00e5 kontakt med rett instans, kontakten er tilfeldig og sporadisk, og det kan oppleves som enveis-kommunikasjon fra bydelsr\u00e5dene og utviklingslagenes side. For \u00e5 l\u00f8se disse utfordringene, foresl\u00e5r administrasjonen en ny praksis for arbeidet med bydelsr\u00e5d og utviklingslag. Forslaget er \u00e5: \u2022 Innf\u00f8re en administrativ kontaktperson for hhv. bydelsr\u00e5d og utviklingslag \u2022 Innf\u00f8re politisk kontaktperson for bydelsr\u00e5d Det er viktig \u00e5 tydeliggj\u00f8re at administrativ kontaktperson ikke erstatter rollen til hovedstyret, og ikke er en 100% ressurs avsatt til bydelsr\u00e5d og utviklingslag, men en st\u00f8ttefunksjon som kan bist\u00e5 n\u00e5r lag/r\u00e5d ikke vet hvem de skal henvende seg til, eller har behov for \u00e5 diskutere saker med administrasjonen. Denne skal ogs\u00e5 tilrettelegge for god informasjonsdeling, og fellesm\u00f8ter etter initiativ fra lag/r\u00e5d. For \u00e5 sikre at funksjonen ikke blir personavhengig, foresl\u00e5s det at ansvar for oppf\u00f8lging tillegges seksjonsniv\u00e5 i organisasjonsstrukturen. \u00c9n seksjon vil ha ansvar for \u00e5 f\u00f8lge opp bydelsr\u00e5d, og \u00e9n seksjon vil ha ansvar for \u00e5 f\u00f8lge opp utviklingslagene. Mange bydelsr\u00e5d \u00f8nsker tettere kobling til politisk niv\u00e5 og mer involvering fra folkevalgte p\u00e5 deres m\u00f8ter og arrangementer. Derfor foresl\u00e5s det \u00e5 innf\u00f8re en politisk kontaktperson for bydelsr\u00e5dene, som utpekes av MIKS-utvalget. For utviklingslagene ivaretas denne funksjonen ved at politisk representant deltar p\u00e5 m\u00f8ter i hovedstyret, og kan kontaktes av utviklingslagene direkte. Oppdatert form\u00e5l for bydelsr\u00e5d og utviklingslag Dette arbeidet har belyst at mange styremedlemmer i bydelsr\u00e5d og utviklingslag ikke kjenner til dagens vedtatte form\u00e5l. Det kan tyde p\u00e5 at form\u00e5let mangler forankring, b\u00e5de hos r\u00e5d/lag og i kommuneorganisasjonen. Et oppdatert, felles form\u00e5l som er politisk forankret, kan bidra til \u00e5 tydeliggj\u00f8re rollen til r\u00e5d/lag. Det viser hva de skal jobbe med og hvilke oppgaver de skal ha, og hva kommunen kan forvente at det \u00e5rlige tilskuddet brukes til. Et oppdatert form\u00e5l kan dermed ogs\u00e5 bidra til \u00e5 avklare gjensidige forventninger mellom kommune, bydelsr\u00e5d og utviklingslag. Det forplikter b\u00e5de lag/r\u00e5d og kommuneorganisasjonen, som skal tilrettelegge for at r\u00e5d/lag skal kunne arbeide iht. til form\u00e5let. 7 Bydelsr\u00e5d og utviklingslag skal i sine geografiske omr\u00e5der: \u2022 Fremme samfunnsdeltakelse gjennom aktiv medvirkning og rolle som h\u00f8ringsinstans i plan-, regulerings- og utviklingsprosesser \u2022 V\u00e6re kontaktorgan mellom innbyggerne og kommunens administrative og politiske ledelse \u2022 Arbeide for \u00e5 skape utvikling i bygda \u2022 Formidle informasjon om hendelser, aktiviteter og lokale utviklingsplaner til innbyggerne \u2022 Virke som paraplyorganisasjon og fremme samarbeid mellom lokale organisasjoner \u2022 V\u00e6re p\u00e5driver for trivsels- og bolystfremmende aktiviteter og tiltak \u2022 Bidra til tilrettelegging for ivaretakelse og b\u00e6rekraftig bruk av naturen \u2022 Stimulere til lokal n\u00e6ringsutvikling Mulighet for s\u00e6ravtaler Etter innspill fra enkelte utviklingslag har et tema i dette arbeidet v\u00e6rt \u00e5 vurdere hvorvidt utviklingslag kan f\u00e5 ansvar for \u00e5 utf\u00f8re kommunale oppgaver, og om dette skal v\u00e6re en del av form\u00e5let. Administrasjonen foresl\u00e5r at utviklingslag som \u00f8nsker det, kan f\u00e5 mulighet til \u00e5 utf\u00f8re oppgaver p\u00e5 av kommunen ved behov og etter egne avtaler. Det foresl\u00e5s ikke som en del av form\u00e5let, da dette m\u00e5 vurderes fra sak til sak. For kommunen er det viktig \u00e5 b\u00e5de bevare det frivillige engasjementet, og samtidig kunne gj\u00f8re egne avtaler der dette er hensiktsmessig. Utviklingslag (og bydelsr\u00e5d) kan, etter egne avtaler: \u2022 Utf\u00f8re konkrete oppgaver p\u00e5 vegne av kommunen \u2022 N\u00e6rmere omfang, oppgavebeskrivelse og tilh\u00f8rende budsjett, m\u00e5 spesifiseres i den enkelte avtale Fordeling av tilskudd Utviklingslagene og bydelsr\u00e5dene er opptatt av \u00e5 ivareta interessene til innbyggerne i sine omr\u00e5der, bidra til positiv utvikling, og jobbe for bolyst og trivsel. Administrasjonen \u00f8nsker at det \u00e5rlige tilskuddet i st\u00f8rst mulig grad skal g\u00e5 til \u00e5 bel\u00f8nne aktiviteter og initiativ som bidrar til dette, i tr\u00e5d med det oppdaterte form\u00e5let. Det foresl\u00e5s at tilskuddet fordeles etter f\u00f8lgende kriterier: Hovedstyret og utviklingslagene: Tilskuddsramme: kr 1.286.550. \u2022 8,55% til hovedstyret, \u00e1 kr 110.000 \u2022 Driftstilskudd, inntil kr 20.000 per lag (20.000 x 19 lag = 380.000) o I drift inng\u00e5r: innrapportert \u00e5rsmelding, signert \u00e5rsm\u00f8tereferat, revidert regnskap, budsjett for kommende \u00e5r, kontaktinformasjon til styret, samt styrem\u00f8ter. \u2022 Aktivitetsbasert tilskudd i henhold til form\u00e5l, inntil kr 796.550 (1.286.550-490.550=796.550) o Gjenst\u00e5ende midler etter utbetalt driftstilskudd, kan utbetales til aktiviteter ihht. oppdatert form\u00e5l. o Aktivitet kan v\u00e6re: \u25aa Planlegging av aktiviteter (m\u00f8ter) \u25aa Tilrettelegging for aktiviteter (innkj\u00f8p av bord og benker, bygge gapahuk, grillhytte, utstyr som gj\u00f8r at flere f\u00e5r mulighet til \u00e5 delta, etc.) \u25aa Dugnadsarbeid \u25aa Levere h\u00f8ringsinnspill 8 \u25aa St\u00f8tte til aktiviteter og initiativer iht. form\u00e5l som andre utf\u00f8rer/arrangerer, f.eks. korps, idrettslag \u25aa Eksterne samarbeid og m\u00f8ter (f.eks. med andre utviklingslag, kommune/fylkeskommune, andre akt\u00f8rer) \u25aa Arbeid for bedre kollektivtilbud og skredsikring \u25aa Arrangering av ulike kurs for innbyggere \u25aa Strandrydding \u25aa P\u00e5skeskirenn \u25aa Juleverksted og julegrantenning \u25aa Aktivitetsdag for innbyggerne *Kun eksempler, ikke utt\u00f8mmende oversikt. o For \u00e5 f\u00e5 aktivitetsbasert tilskudd, m\u00e5 kriterier for driftstilskudd v\u00e6re oppfylt. o Gjennomf\u00f8rte aktiviteter/arrangementer/prosjekter som tilskuddsmidler har g\u00e5tt til, m\u00e5 beskrives i \u00e5rsmeldingen. \u2022 Flat utbetaling av restmidler utg\u00e5r. Eventuelle aktivitetsmidler som ikke betales ut innev\u00e6rende \u00e5r, kan overf\u00f8res til neste \u00e5r og fungere som et aktivitetsfond for utviklingslagene. Dette forvaltes av hovedstyret. \u2022 Hovedstyret og utviklingslagene fastsetter i samarbeid pris for aktiviteter som ikke er direkte kostnadskrevende, f.eks. h\u00f8ringsinnspill, koordinering og samarbeidsm\u00f8ter, planleggingsm\u00f8ter og dugnadsarbeid. Kriterier for tildeling og rapportering fastsettes og formaliseres i ny avtale mellom Troms\u00f8 kommune og hovedstyret. Bydelsr\u00e5d Tilskuddsramme kr 263.449. I tilbakemeldinger fra bydelsr\u00e5dene p\u00e5pekes det at tilskuddsrammen deres har v\u00e6rt st\u00f8rre tidligere. Mange argumenterer for at den b\u00f8r \u00f8kes, bl.a. siden bydelene har \u00f8kt i innbyggertall siden satsene ble bestemt, og med prisvekst tatt i betraktning opplever bydelsr\u00e5dene at tilskuddet minsker \u00e5rlig. I sak 84/21 vedtok formannskapet \u00e5 oppjustere tilskuddsrammen, da dette ikke hadde v\u00e6rt regulert siden 2017. St\u00f8rrelsen p\u00e5 oppjusteringen fremg\u00e5r ikke av saken, og administrasjonen kjenner ikke til at dette er gjennomf\u00f8rt. Flere av bydelsr\u00e5dene mener at beregningsgrunnlaget med grunnbel\u00f8p + tilleggssum basert p\u00e5 innbyggertall er fornuftig. Noen peker ogs\u00e5 p\u00e5 at tilskuddet i st\u00f8rre grad b\u00f8r v\u00e6re aktivitetsbasert, men at dette forutsetter at den totale rammen \u00f8ker. Flere bydelsr\u00e5d har arrangert de samme aktivitetene i mange \u00e5r, og bruker hele tilskuddet til dette. I 2023 bevilget kommunestyret kr 100.000 til bydelsr\u00e5d og utviklingslag, for \u00e5 stimulere til aktiviteter i n\u00e6rmilj\u00f8et (sak 18/23). Dette har ikke blitt videref\u00f8rt, men mange bydelsr\u00e5d \u00f8nsker et slikt \u201caktivitetsfond\u201d som kan s\u00f8kes p\u00e5 \u00e5rlig, i tillegg til grunnbel\u00f8p + tilleggssum. Med gjeldende tilskuddsramme vil ikke administrasjonen foresl\u00e5 endringer i fordelingsn\u00f8kkel som medf\u00f8rer kutt i st\u00f8tten til det enkelte bydelsr\u00e5d. Det foresl\u00e5s derfor at dagens fordelingsn\u00f8kkel beholdes. Endringer, som aktivitetsbasert fordeling, kan gj\u00f8res n\u00e5r tilskuddsrammen \u00f8kes. Forslag til kriterier for tilskudd: \u2022 Grunnbel\u00f8p kr 20.000 etter levert \u00e5rsmelding, \u00e5rsm\u00f8tereferat, revidert regnskap og budsjett. \u2022 Variabel tilleggssum basert p\u00e5 innbyggertall i den enkelte bydel. 9 \u2022 Dersom enkelte bydelsr\u00e5d ikke leverer sine \u00e5rsdokumenter (ikke har aktivitet), kan avsatte midler fordeles p\u00e5 resterende bydelsr\u00e5d. Vedtakskompetanse Kommunestyret 10 "
}