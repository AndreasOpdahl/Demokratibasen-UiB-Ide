{
  "dokument_id": "8b70857c-7ff8-54b8-bfba-ba645b0119d9",
  "doc_type": "case_presentation",
  "kommune": 4601,
  "tittel": "Kronstad oppveksttun. Sluttmelding",
  "url": "https://bergen.kommune.no/politikere-utvalg/api/fil/bk360/9161873/Framstilling-Kronstad-oppveksttun-Sluttmelding",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2018/10581-32 Kronstad oppveksttun. Sluttmelding Hva saken gjelder: Investeringsprosjektet Kronstad oppveksttun er gjennomf\u00f8rt. Prosjektet omfattet gamle Kronstad og Hunstad skole, som er blitt bygget om til et nytt oppveksttun. Skolene er totalrehabilitert og bygget sammen. I tr\u00e5d med Bergen kommunes \u00f8konomireglement punkt 2.3h fremlegges sluttmelding for prosjektet til behandling i denne saken. Fagetatens vurdering og anbefaling: Kronstad og Hunstad skole er bygget om til et oppveksttun med plass til 300 elever og 80 barnehagebarn. Skolene er totalrehabilitert og bygd sammen med en gangbro over Jonas Lies vei og blitt et \u00abtun\u00bb med barneskole og barnehage. I tillegg til rehabiliteringen er det gjennomf\u00f8rt rivninger, ombygginger og tilpasninger for \u00e5 f\u00e5 bygningsmassen funksjonell til form\u00e5let, slik at den i s\u00e5 stor grad som mulig blir i overensstemmelse med standard funksjons- og arealprogram i gjeldende skolebruksplan. I tidlig fase var det antatt at mye av bygningsmassen kunne beholdes, men etter hvert ble det avdekket at bygningsmassen var i mye d\u00e5rligere stand enn f\u00f8rst antatt, blant annet det gamle sv\u00f8mmebassenget, gymsalen og taket. Prosjektet ble gjennomf\u00f8rt i ett byggetrinn som samspillsentreprise med entrepren\u00f8r Hent AS. Prosjektet har ogs\u00e5 hatt ansvar for en ny reguleringsplan for omr\u00e5det med tilh\u00f8rende rekkef\u00f8lgekrav, og det har p\u00e5g\u00e5tt parallelle prosesser med utarbeidelse av reguleringsplan og prosjektering. Byarkitekten og Byantikvaren har v\u00e6rt viktige samarbeidspartnere. B\u00e5de Kronstad og Hunstad har stor arkitekturhistorisk verdi og sv\u00e6rt h\u00f8y verneverdi og det har v\u00e6rt krav til arkitektoniske tilpasninger. Utomhusarealene har ogs\u00e5 blitt betydelig oppgradert med nye lekeapparater, st\u00f8yskjermer og utbedringer av veinettet rundt skolen. Begrenset uteareal for oppveksttunet gjorde at tre omr\u00e5der i n\u00e6rheten m\u00e5tte opprustes for \u00e5 kompensere, blant annet lekeparken i Camilla Colletts gate der et eksisterende bygg ble rehabilitert. Da det ble besluttet at utbyggingen skulle gjennomf\u00f8res i ett byggetrinn istedenfor to, fikk elevene erstatningslokaler p\u00e5 Fana gymnas. Ny bussoppstillingsplass for henting og levering av skolebarna ble bygget ved Gimle skole med tilh\u00f8rende trafikksikringstiltak. 1 Arbeidet med skisseprosjektet startet opp i august 2016 og ble ferdigstilt h\u00f8sten 2017. Skisseprosjektet ble utviklet i tett samarbeid mellom bestiller, brukergruppe p\u00e5 skolen, Byantikvar, Byarkitekt og andre interessenter. Samspillsentrepren\u00f8ren ble kontrahert v\u00e5ren 2019 og arbeidet med forprosjektet startet. Det ble gjennomf\u00f8rt grundige unders\u00f8kelser av bygningene og utf\u00f8rt grunnunders\u00f8kelser. Byggearbeidene startet i august 2020 og ble overtatt fra entrepren\u00f8r 27. juni 2022. Det nye oppveksttunet ble tatt i bruk 1. august 2022. Det ble igangsatt et kunstprosjekt som fikk i oppdrag \u00e5 utsmykke skolen og barnehagen. Dette har gitt et meget godt resultat, noe vedlagte fagnotat beskriver n\u00e6rmere, b\u00e5de i tekst og bilder. Det har v\u00e6rt en del spesielle utfordringer knyttet til gjennomf\u00f8ringsfasen. Byggeprosessen ble preget av koronapandemien som startet v\u00e5ren 2020 og krigen i Ukraina som startet v\u00e5ren 2022. Det ble ekstra utfordringer for entrepren\u00f8ren med smitteverntiltak, mannskapsmangel og problemer med leveranser som f\u00f8lge av krigen. P\u00e5 tross av dette tok byggefasen i underkant av 2 \u00e5r. Det ble gjennomf\u00f8rt en prosjektevaluering av Kronstad oppveksttun for \u00e5 samle inn tilbakemeldinger fra ulike roller i prosjektet, som bestiller, bruker, byggeier Etat for bygg og eiendom ved forvalter/drift, og internt i Etat for utbygging. Sp\u00f8rsm\u00e5lene i evalueringen har 2 v\u00e6rt formulert som positive p\u00e5stander der den som evaluerer skal respondere p\u00e5 i hvor stor grad en er enig i den enkelte p\u00e5stand. P\u00e5 en skala fra 1 til 6 (der 6 er best) fikk evalueringen en snittvurdering p\u00e5 4,9. Vedlagte fagnotat redegj\u00f8r ogs\u00e5 n\u00e6rmere for denne prosessen. \u00d8konomiske konsekvenser: Gjennomf\u00f8ringsvedtaket til prosjektet ble behandlet og godkjent av Bergen bystyre den 20.06.2018, sak 160/18. Samlet angitt investeringskostnad p\u00e5 420,5 mill. var i samsvar med vedtatt handlings- og \u00f8konomiplan 2018-2021. Budsjettavsetningen inkluderte kj\u00f8p av Hunstad skole, som ble gjennomf\u00f8rt i 2015 av Etat for bygg og eiendom med en kostnad p\u00e5 ca. 44,1 mill. Det gjenstod dermed totalt 376,4 mill. til gjennomf\u00f8ring av rehabilitering og ombygging. Av disse var ca. 5 mill. bevilget til gjennomf\u00f8ring av innledende arbeider (gjennomf\u00f8ringsvedtak 1) i fullmaktsak 15-16. Kostnadskalkylen som l\u00e5 til grunn for gjennomf\u00f8ringsvedtaket var utarbeidet p\u00e5 bakgrunn av p\u00e5g\u00e5ende skisseprosjekt og kvalitetssikret gjennom en tidlig, uavhengig usikkerhetsanalyse. Det ble i fagnotatet beskrevet stor usikkerhet av tilstanden p\u00e5 byggene og at kalkylen kunne bli gjenstand for revidering etter rivestart og ny usikkerhetsanalyse i samarbeid med samspillsentrepren\u00f8r. H\u00f8sten 2019 ble det gjennomf\u00f8rt en ny uavhengig usikkerhetsanalyse p\u00e5 bakgrunn av endt forprosjekt. Oppdaterte estimater basert p\u00e5 analyseresultatet ga en forventet investeringsramme p\u00e5 598,5 mill. ved \u00e5 gjennomf\u00f8re prosjektet i ett byggetrinn, mot 640,5 mill. ved \u00e5 gjennomf\u00f8re i to byggetrinn som opprinnelig tiltenkt. I tr\u00e5d med Bergen Kommunes \u00f8konomireglements punkt 2.3 ble saken fremlagt for bystyret den 29.01.2020, sak 24/20. Det ble vedtatt \u00e5 justere totalramme i tr\u00e5d med anbefaling, samt \u00e5 utf\u00f8re prosjektet i ett byggetrinn. Vedtaket ble fulgt opp i Handlings- og \u00f8konomiplan 2021- 2024 med en justering av total investeringsramme til 598,5 mill. Kostnadsendringen fra skisseprosjektet var knyttet til en rekke st\u00f8rre og mindre forhold som har fremkommet i modningen av prosjektet. De mest vesentlige \u00e5rsakene var betydelig d\u00e5rligere tilstand til eksisterende bygningsmasse enn antatt, hvor ogs\u00e5 sv\u00f8mmehall og basseng ble anbefalt revet og bygget nytt. Nye kravspesifikasjoner som bl.a. TEK17, \u00f8kning i antall kundesentraler for fjernvarme, krav om helsprinklet og rekkef\u00f8lgebestemmelser. Det henvises til fagnotat, 2018/10581-18 og saksframstilling 2018/10581-19, for n\u00e6rmere beskrivelse av forholdene. Ved avslutning av prosjektet er det p\u00e5l\u00f8pt totalt 533,7 mill., se prosjektregnskap i vedlegg 1. Dette gir et mindreforbruk p\u00e5 64,8 mill. i forhold til justert budsjett, noe som tilsvarer 10,8 %. I forhold til budsjett p\u00e5 tidspunkt for gjennomf\u00f8ringsvedtak er det et merforbruk p\u00e5 26,9 %. Siden dette er et oppveksttun s\u00e5 er b\u00e5de regnskap og budsjett blitt splittet og f\u00f8rt p\u00e5 to ulike tjenesteomr\u00e5der, hhv. |barnehage (01A) og skole (01B). Av mindreforbruket s\u00e5 er 50 mill. allerede blitt trukket inn i 2. tertial rapport 2023. For resterende foresl\u00e5s det at det settes av 4 mill. til gjenst\u00e5ende \u00f8konomiske forpliktelser, mens resten (ca. 10,7 mill.) blir trukket inn i 2. tertialrapport 2023. Byr\u00e5dets vurdering og anbefaling/konklusjon: Byr\u00e5det vurderer prosjektet Kronstad oppveksttun som sv\u00e6rt vellykket. Byr\u00e5det kjenner til at b\u00e5de elever og ansatte er sv\u00e6rt forn\u00f8yde med byggene og at de fungerer etter intensjonene, som var \u00e5 skape en moderne skole med felles, og gode fasiliteter for b\u00e5de skole og 3 barnehage. P\u00e5 sikt er det er m\u00e5l at oppveksttunet skal bli et naturlig samlingspunkt for hele n\u00e6rmilj\u00f8et, ogs\u00e5 etter skoletid. Begrunnelse for framleggelse til bystyret: Sluttmelding fremmes til besluttende organ for gjennomf\u00f8ring av prosjektet, i dette tilfellet bystyret jfr. budsjettfullmaktenes pkt. 2.3 bokstav j). Byr\u00e5det innstiller til bystyret \u00e5 fatte f\u00f8lgende vedtak: 1. Sluttmelding for prosjekt BUD416 Kronstad oppveksttun godkjennes. 2. Det settes av kr 4 mill. til gjenst\u00e5ende \u00f8konomiske forpliktelser. 3. Ved 2. tertialrapport 2022 er det utf\u00f8rt en nedjustering av budsjett p\u00e5 50,0 mill. Resterende mindreforbruk p\u00e5 ca. 10,7 mill. i forhold til justert budsjett trekkes inn i 2. tertialrapport 2023. Dato: 17. oktober 2023 Rune Bakervik Byr\u00e5dsleder Dokumentet er godkjent elektronisk. Vedlegg: Fagnotat av 25. september 2023 Prosjektregnskap 4 "
}