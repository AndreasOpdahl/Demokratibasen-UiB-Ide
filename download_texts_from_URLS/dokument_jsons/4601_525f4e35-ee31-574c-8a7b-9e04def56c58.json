{
  "dokument_id": "525f4e35-ee31-574c-8a7b-9e04def56c58",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 17 fra Katrine N\u00f8dtvedt (MDG) til byr\u00e5dsleder om KPS-prosessen - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/12044223/Svar-pa-skriftlig-sporsmal-nr-17-fra-Katrine-Nodtvedt-MDG-til-byradsleder-om-KPS-prosessen-Utvalg-for-miljo-og-byutvikling",
  "tekst": " Byr\u00e5dsleders avdeling, stab Til Intern korrespondanse Bystyrets kontor V\u00e5r referanse: 2025/62797-3 Saksbehandler: P\u00e5l Bj\u00f8rseth Fra Dato: 3. februar 2025 Byr\u00e5dsleder Svar p\u00e5 skriftlig sp\u00f8rsm\u00e5l nr. 17 fra Katrine N\u00f8dtvedt (MDG) til byr\u00e5dsleder om KPS-prosessen - Utvalg for milj\u00f8 og byutvikling Katrine N\u00f8dtvedt har 20. januar p\u00e5 vegne av MDG sendt inn f\u00f8lgende sp\u00f8rsm\u00e5l: \u00abVi \u00f8nsker \u00e5 stille sp\u00f8rsm\u00e5l til byr\u00e5dsleder om KPS-prosessen. H\u00e5per det kan gj\u00f8res slik som dette. Sp\u00f8rsm\u00e5l til byr\u00e5dsleder: \u2022 Vil ny KPS inneholde tiltak og m\u00e5l for \u00e5 redusere utslippene, og ikke bare tilpasse oss et villere, v\u00e5tere og varmere klima? \u2022 Hvordan skal man sikre medvirkning for barn og unge?\u00bb Svar fra byr\u00e5den: Kommuneplanens samfunnsdel er det \u00f8verste styringsdokumentet i Bergen kommune. Form\u00e5let med samfunnsdelen er \u00e5 sette en utviklingsretning som gir langsiktighet og forutsigbarhet i politikk og samfunnsutvikling. Samfunnsdelen er en overordnet, strategisk plan som ikke inneholder tiltak, men som meisler ut hovedretningen for utviklingen av Bergen. Planforslaget tar stilling til m\u00e5l og strategier for bergenssamfunnet og for kommunen som organisasjon. Samfunnsdelen skal legges til grunn for og f\u00f8lges opp i b\u00e5de kommuneplanens arealdel, \u00f8konomi- og handlingsplan, annet planverk og \u00f8vrige saker i Bergen kommune. Byr\u00e5det fattet vedtak om h\u00f8ring og offentlig ettersyn om h\u00f8ringsutkast av kommuneplanens samfunnsdel i sak 1025/25 den 30.01.25. H\u00f8ringsutkastet er publisert p\u00e5 denne lenken, og h\u00f8ringsfristen er 30.03.25. Til det f\u00f8rste sp\u00f8rsm\u00e5let om tiltak og m\u00e5l for \u00e5 redusere utslippene: Med bakgrunn i beskrivelsen over om form\u00e5let for kommuneplanens samfunnsdel, vil ny samfunnsdel ikke inneholde tiltak som s\u00e5dan. Slik konkretisering er en del av oppf\u00f8lgingen av samfunnsdelen. Derimot er det en rekke tema og flere samfunnsm\u00e5l som handler om \u00e5 redusere utslipp. Samfunnsm\u00e5let \u00abBergen for fremtiden\u00bb har mest konkret innhold knyttet til sp\u00f8rsm\u00e5let. B\u00e5de temaene \u00abSikkerhet og beredskap\u00bb, \u00abForberedt p\u00e5 et varmere, v\u00e5tere og villere Bergen\u00bb og \u00abForvalte naturen for kommende generasjoner\u00bb peker p\u00e5 behovet for reduksjon i klimagassutslipp, ansvarlig forvaltning av bergensnaturen, og \u00e5 ta vare p\u00e5 Bergens naturmangfold, matjord og kulturlandskap, inkludert forsvarlig forvaltning av vann og vassdrag, fjordene og havet. Ogs\u00e5 andre samfunnsm\u00e5l er relevante for sp\u00f8rsm\u00e5let. Under samfunnsm\u00e5let \u00abBergen for alle\u00bb pekes det p\u00e5 at vi skal jobbe for at gange, sykkel og kollektivtransport blir enkle hverdagsvalg og at alle skal kunne leve livene sine i sunne og trygge nabolag. Samfunnsm\u00e5let \u00abBergen skaper muligheter\u00bb viser til at kommunen som arealmyndighet m\u00e5 avveie ulike interesser og verdier opp mot hverandre, og skal sikre at planlagt arealbruk bidrar til \u00f8nsket samfunnsutvikling. Det betyr at vi p\u00e5 den ene siden \u00f8nsker \u00e5 satse p\u00e5 boligbygging og flere arbeidsplasser i hele byen, men at vi samtidig satser p\u00e5 transformasjonsomr\u00e5dene, ved \u00e5 bygge h\u00f8yere, tettere og smartere. Dette sikrer etter byr\u00e5dets syn en n\u00f8dvendig utvikling av Bergen, samtidig som det tas n\u00f8dvendige milj\u00f8- og klimamessige hensyn. Til sp\u00f8rsm\u00e5let om hvordan man skal sikre medvirkning for barn og unge: I tr\u00e5d med omtale i bystyresak 388/24 Planstrategi for Bergen kommune 2023\u20132027 med planprogram for kommuneplanens samfunnsdel, skal det tilrettelegges for medvirkning for barn og unge. Ungdomsr\u00e5det har sammen med \u00f8vrige kommunale medvirkningsr\u00e5d blitt s\u00e6rskilt orientert om h\u00f8ringsutkastet til ny samfunnsdel i forrige uke, og Ungdomsr\u00e5det har gitt innspill til hvordan medvirkningen b\u00f8r innrettes. Dette tas med til endelig fastsettelse av tilpasset medvirkningsopplegg for barn og unge. Detaljer om gjennomf\u00f8ring vil bli annonsert. Christine Meyer - Byr\u00e5dsleder Dokumentet er godkjent elektronisk. "
}