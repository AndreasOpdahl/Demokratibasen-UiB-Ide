{
  "dokument_id": "00424cf4-fc54-5e53-8192-a7d72d971ee6",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 39 fra Christian Haugen (FrP) om medisinstudenter og LIS1-leger p\u00e5 private behandlingssentre  - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10398600/Svar-pa-skriftlig-sporsmal-nr-39-fra-Christian-Haugen-FrP-om-medisinstudenter-og-LIS1-leger-pa-private-behandlingssentre-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/69769-3 Saksbehandler: Trond Egil Hansen Fra Dato: 8. mai 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 39 fra Christian Haugen (FrP) om medisinstudenter og LIS1-leger p\u00e5 private behandlingssentre - Utvalg for helse og sosial 2024 Representanten Christian Haugen (FrP) har den 23. april 2024 sendt inn f\u00f8lgende skriftlige sp\u00f8rsm\u00e5l: Norge har hatt legemangel i mange \u00e5r og er avhengig av \u00e5 utdanne flere leger enten i Norge eller i utlandet. Bergen er intet unntak og har ogs\u00e5 legemangel til tross for at vi utdanner leger her ved Universitetet i Bergen. Flaskehalsen LIS1, tidligere kalt turnustjeneste og begrensninger i steder som studenter kan hospitere under studietiden er to av \u00e5rsakene til at Norge og Bergen ikke kan utdanne enda flere leger. Vi som kommune er avhengig av \u00e5 v\u00e6re attraktiv b\u00e5de for medisinstudenter og for ferdigutdannede leger. Vi \u00f8nsker oss flere leger til Bergen! I Bergen er det flere private akt\u00f8rer som f. eks Aleris som \u00f8nsker b\u00e5de \u00e5 avlaste det offentlige helsetilbudet for \u00e5 redusere ventetider og helsek\u00f8er, men og bidra inn mot utdanning og kompetanseheving. Administrerende direkt\u00f8r i Aleris har uttrykt at de gjerne vil v\u00e6re med \u00e5 ta imot b\u00e5de medisinstudenter og LIS1 ved sine behandlingssentre. Sp\u00f8rsm\u00e5l til byr\u00e5den: Vil byr\u00e5det ta initiativ til \u00e5 starte en dialog med private helsetilbydere som f. eks Aleris og Helse Bergen slik at vi som kommune kan ta imot b\u00e5de flere studenter og LIS1-leger? Svar fra byr\u00e5den: Byr\u00e5den er i likhet med sp\u00f8rrer opptatt av at Bergen kommune skal bli tildelt flere LIS1-leger. Derfor er det beklagelig at v\u00e5r kommune de siste \u00e5rene har blitt tildelt langt f\u00e6rre LIS1-leger enn fastlegene v\u00e5re har \u00f8nsket \u00e5 motta. Det er nasjonale myndigheter som bestemmer totalantall og fordeling av LIS1-legene. Dersom Bergen kommune skulle bli tildelt flere LIS1- leger fremover mener byr\u00e5den at det vil v\u00e6re riktig \u00e5 prioritere fastlegekontorene. Det er universitetet som har ansvar for praksisutplassering av medisinstudenter, og de gj\u00f8r avtaler med fastleger direkte om mottak av studenter. Byr\u00e5den er ellers positiv til private tilbydere i helsesektoren og mener at disse sammen med den offentlige helsetjenesten er avgj\u00f8rende for \u00e5 l\u00f8se morgendagens helse- og omsorgsoppgaver. Dette s\u00e5 vi f.eks. under pandemien da private allmennlegetjenester bidro til \u00f8kt testkapasitet. Med rekordlange helsek\u00f8er er det ogs\u00e5 verdt \u00e5 sp\u00f8rre seg om vi utnytter kreftene og den ledige kapasiteten i den private helsetjenesten godt nok. I \u00e5rene som kommer vil vi bli langt flere eldre med behov for bl.a. legetjenester. Selv om vi ser en liten bedring i Bergen n\u00e5 med et nytt fastlegetilbud i Solheimsviken, er utfordringene fremdeles til stede. Byr\u00e5det venter derfor i spenning p\u00e5 regjeringens samlede l\u00f8sninger for allmennlegetjenesten som skal presenteres v\u00e5ren 2025 i en melding til stortinget. Byr\u00e5det har ogs\u00e5 forventninger til nasjonale myndigheter n\u00e5r det gjelder tildeling av flere LIS1-leger. I mellomtiden vil Bergen kommune jobbe intensivt med \u00e5 rekruttere flere og beholde de fastlegene vi allerede har. En b\u00e6rekraftig fastlegeordning er helt avgj\u00f8rende for \u00e5 svare p\u00e5 morgendagens helse- og omsorgsutfordringer, den demografiske utviklingen og innbyggernes behov for helsehjelp og trygghet n\u00e5r de trenger det. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}