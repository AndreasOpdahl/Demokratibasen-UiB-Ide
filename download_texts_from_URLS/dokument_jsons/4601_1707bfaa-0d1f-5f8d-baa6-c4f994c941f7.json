{
  "dokument_id": "1707bfaa-0d1f-5f8d-baa6-c4f994c941f7",
  "doc_type": "case_attachment",
  "kommune": 4601,
  "tittel": "H\u00f8ringsuttalelse til Riksantikvarens forslag til bevaringsstrategi for landbrukets kulturmilj\u00f8",
  "url": "https://bergen.kommune.no/politikere-utvalg/api/fil/bk360/10610426/Horingsuttalelse-til-Riksantikvarens-forslag-til-bevaringsstrategi-for-landbrukets-kulturmiljo",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/79148-8 H\u00f8ringsuttalelse til Riksantikvarens forslag til bevaringsstrategi for landbrukets kulturmilj\u00f8er Hva saken gjelder: Saken gjelder Riksantikvarens forslag til bevaringsstrategi for landbrukets kulturmilj\u00f8er. H\u00f8ringsfrist: H\u00f8ringsfristen er 30.06.2024. Bevaringsstrategien er en av to bevaringsstrategier som Riksantikvaren har f\u00e5tt i oppdrag \u00e5 utarbeide i 2024, jf. Prop 1S (2023-2024); bevaringsstrategi for kystens kulturmilj\u00f8 og landbrukets kulturmilj\u00f8. Bevaringsstrategiene skal bidra til \u00e5 strukturere, samordne og organisere innsatsen slik at de tre nasjonale m\u00e5lene vedtatt i Meld. St. 16 (2019-2020) n\u00e5s, med s\u00e6rlig vekt p\u00e5 m\u00e5let om \u00e5 ta vare p\u00e5 et mangfold av kulturmilj\u00f8er. Bevaringsstrategiene skal tilrettelegge for at kulturminner, kulturmilj\u00f8er og landskap blir bevart og brukt som en ressurs i samfunnsutviklingen. Bevaringsstrategiene skal synligj\u00f8re og utnytte kulturmilj\u00f8enes betydning for milj\u00f8messig, sosial og \u00f8konomisk b\u00e6rekraft. Forslaget til bevaringsstrategi for landbrukets kulturmilj\u00f8 inneholder fire deltemaer med n\u00e6rmere innhold og problemstillinger som Riksantikvaren mener strategien b\u00f8r konsentreres om. De fire deltemaene er: \u2022 Bygninger i jordbruket \u2022 Jordbrukslandskapet \u2022 Kulturmilj\u00f8 i skog \u2022 Kulturmilj\u00f8 etter reindrift Deltemaene skal v\u00e6re prioriterte omr\u00e5der innenfor bevaringsstrategien, for hvor det er viktigst \u00e5 konsentrere innsatsen. Til grunn for forslag til deltemaer og innhold ligger blant annet vurdering av utfordringsbilde, muligheter for samarbeid og samordnet virkemiddelbruk. Arbeidet med landbrukets kulturmilj\u00f8 har inkludert kunnskapsinnhenting og medvirkningsprosesser. Blant annet har en ressursgruppe med representanter fra landbruksn\u00e6ring og -forvaltning, frivillighet, forskning, museumsfeltet og regionalforvaltningen p\u00e5 kulturmilj\u00f8feltet gitt nyttige r\u00e5d. Det har ogs\u00e5 v\u00e6rt m\u00f8ter med n\u00e6ringsorganisasjoner, forvaltning og kompetansemilj\u00f8er. Bevaringsstrategien som n\u00e5 sendes p\u00e5 h\u00f8ringbygger p\u00e5 innspill fra medvirkningen og kunnskapsinnhentingen. Parallelt med utforming av bevaringsstrategiene p\u00e5g\u00e5r det ogs\u00e5 en egen prosess for utvikling av m\u00e5l- og rapporteringssystem for bevaringsstrategier, med frist 1. juni 2024. Riksantikvaren ber om innspill p\u00e5 utfordringsbildet, avgrensningen av strategien og deltemaene med tilh\u00f8rende prioriteringer. Videre bes det om innspill p\u00e5 hva som b\u00f8r vektlegges innenfor innsatsomr\u00e5dene, og om noen av forslagene er lite relevante. 1 Innspill fra fagetat: Innspill fra Byantikvaren: \u00abByantikvaren har gitt landbrukets bygningsmilj\u00f8 og kulturlandskapet stor vekt gjennom arbeidet med kulturmilj\u00f8planen og etablering av store hensynssoner for kulturlandskap i Bergen kommune, se kulturmilj\u00f8planens kapittel om \u00abG\u00e5rdsbebyggelse\u00bb og vedlegg 4 til bestemmelsene for kommuneplanens arealdel (KPA), pkt.27-36. Bestemmelser til KPA, \u00a735: Innenfor de sammenhengende landbruksomr\u00e5dene skal landbrukets ressursgrunnlag og landskap vernes i et langsiktig (100 \u00e5rs) perspektiv. Det skal ut\u00f8ves en streng forvaltningspraksis ved omdisponering eller deling av dyrket mark. Bygningsmasse b\u00f8r bevares eller utvikles i tr\u00e5d med tradisjonell byggeskikk. Innenfor byfjellsgrensene skal naturkvaliteter og omr\u00e5dets verdi for friluftsliv, naturmangfold, kulturminner, landbruk og drikke- vannforsyning ivaretas. De respektive forvaltningsplanene, sammen med kommuneplanens LNF-status for arealene, skal legges til grunn for arealforvaltning. Som vi ser, er b\u00e5de s\u00e6rtrekkene ved Bergens g\u00e5rdsbebyggelse og landbrukets kulturlandskap gitt en bred omtale. I Kulturminnestrategiens pkt. 5.0 sl\u00e5s det ogs\u00e5 fast at \u00abi Bergen skal innsatsen styrkes for \u00e5 verne om og sikre v\u00e5r kulturarv\u00bb med underpunkt 5.5 \u00abDette gj\u00f8r vi ved \u00e5 bevare, reparere og gjenskape opprinnelige bygningsdetaljer med gode h\u00e5ndverk- og materialkvaliteter, og la historisk fargebruk v\u00e6re f\u00f8rende ved fargevalg\u00bb. Riksantikvarens bevaringsstrategi er velskrevet og viser i sin beskrivelse av landbrukets kulturmilj\u00f8 den store spennvidden i dette kulturmilj\u00f8et, samt utfordringer n\u00e5r det gjelder bevaring av slike kulturmilj\u00f8. Likevel savner vi hos Byantikvaren en beskrivelse som ogs\u00e5 tar opp i seg det kystn\u00e6re og brattlendte landbrukets spesielle karakter og s\u00e6rskilte utfordringer med tanke p\u00e5 bevaring. Tilknyttet driftsformen p\u00e5 brattlendte og kystn\u00e6re bruk er den s\u00e6regne t\u00f8rrmuringstradisjonen i v\u00e5r region en viktig del av den immaterielle kulturarven som m\u00e5 tydeliggj\u00f8res i strategien. En brukstype som ikke blir omtalt er det tradisjonelle fiskerbonde-bruket, der sj\u00f8basert n\u00e6ringsvirksomhet utgj\u00f8r en viktig del av g\u00e5rdens n\u00e6ringsgrunnlag. Her utgj\u00f8r bygninger som naust, sj\u00f8boder og nothus en del av g\u00e5rdsbebyggelsen, og disse er ikke nevnt i Riksantikvarens h\u00f8ringsdokument. Kun enkelte bevarte landbruksrelaterte kulturmilj\u00f8 i Bergen faller innenfor denne kategorien, disse finnes i de tidligere omegnskommunene Arna, \u00c5sane, Laksev\u00e5g og Fana. I kystsonen s\u00e6rlig fra Agder til Finnmark utgj\u00f8r imidlertid denne kategorien bruksenheter historisk sett en vesentlig andel av g\u00e5rdsbrukene og b\u00f8r derfor omtales spesielt i bevaringsstrategien, s\u00e6rlig fordi den sj\u00f8relaterte bygningsmassen b\u00e5de er truet av forfall pga. utidsmessighet og fordi strandsonen er spesielt truet av hendelser knyttet til endret klima og av havniv\u00e5stigning. Det tradisjonelle klyngetunet er heller ikke gitt omtale i bevaringsstrategien, og vi undrer oss over at denne bebyggelsesstrukturen, som ogs\u00e5 omfatter en s\u00e6rskilt bo- og driftsform med r\u00f8tter tilbake til f\u00f8rhistorisk tid og videre gjennom hele middelalderen og tidlig nytid, ikke har f\u00e5tt spesiell omtale i strategien. I den grad slike tun er bevart p\u00e5 tross av de omfattende jordskifteprosessene som ble igangsatt p\u00e5 tidlig 1800-tall, b\u00f8r de gis et spesielt fokus i bevaringsstrategien, da det neppe er med en noen titalls slike klyngetun igjen i hele landet. Det finnes fortsatt delvis bevarte klyngetun i Bergen, f.eks. \u00d8vre Selvik, Blindheim, Herland og Haugo. Brattlendte bruk er en s\u00e6regen type kulturlandskap som krever spesielle hensyn og tiltak. Terrenget er som regel preget av delvis terrassering ved bruk av s\u00e5kalte bakkemurer, en konstruksjonstype som ikke er nevnt i Riksantikvarens 2 bevaringsstrategi. De brattlendte brukene vil v\u00e6re spesielt ras- og erosjonsutsatte i en fremtid som vi forventer blir preget av st\u00f8rre nedb\u00f8rsintensitet, og b\u00f8r gis et spesielt fokus i bevaringsstrategien. Driften av slike g\u00e5rdsbruk er pga. tungvint drift ogs\u00e5 for en stor del utfaset, og de er dermed spesielt utsatt for gjengroing. Denne brukstypen finner vi flere steder i Bergen, i f\u00f8rste rekke i sentrale deler av \u00c5sane og rundt Gullfjellsmassivet i Arna og Fana. Her finnes det ogs\u00e5 fortsatt flere bevarte st\u00f8lsmilj\u00f8 eller tufter av slike. Selv om mange i dag ser p\u00e5 Byfjellene f\u00f8rst og fremst som et naturlandskap med stor verdi for friluftslivet, er dette historisk sett kulturlandskap der jordbruksdriften og s\u00e6rlig husdyrholdet har v\u00e6rt med p\u00e5 \u00e5 prege landskapet. Fortsatt beitebruk kan v\u00e6re en avgj\u00f8rende faktor for \u00e5 bevare dette \u00e5pne, kuperte landskapet. I de enkelte omr\u00e5dekapitlene for de tidligere omegnskommunene Arna, Fana, Fyllingsdalen, Laksev\u00e5g og \u00c5sane i Kulturmilj\u00f8plan for Bergen legges det f\u00f8ringer for videre utviklingen n\u00e5r det gjelder landbrukets kulturmilj\u00f8. De gjenv\u00e6rende g\u00e5rdsbygningene og tunene, er sammen med ruiner, steinsatte og oppbygde stier, kjerreveier, steingarder, bakkemurer og steinsatte bekker/veiter er viktige kulturhistoriske faktorer for \u00e5 forst\u00e5 jordbrukshistorien. Bakkemurer og steingarder, s\u00e6rlig der de sistnevnte f\u00f8lger g\u00e5rdsgrenser mellom tidligere matrikkelg\u00e5rder, kan i mange tilfeller v\u00e6re konstruksjoner som p\u00e5 grunn av sin alder faller inn under reglene for automatisk fredning etter Kulturminnelova, selv om de kan v\u00e6re vanskelige \u00e5 datere eksakt. De ulike hustypene som lemstover og grindbygde l\u00f8er er typiske representanter for en s\u00e6regen vestnorsk byggeskikk, som etter hvert er blitt en sjeldne bygningstyper som vi m\u00e5 ha fokus p\u00e5 \u00e5 ivareta. Det samme gjelder mindre i\u00f8ynefallende og p\u00e5aktede konstruksjoner knyttet til g\u00e5rdsdriften som f.eks. steingarder, utl\u00f8er, skjeneflorer, jordkjellere. I Bergen finnes b\u00e5de bygninger og strukturer etter flere ulike g\u00e5rdtyper representert, fra husmannsplasser, selveiende g\u00e5rder, til adelige seteg\u00e5rder som Store Milde. G\u00e5rdene har stor historisk verdi og formidler v\u00e5r landbrukshistorie. Gjenv\u00e6rende g\u00e5rdsbebyggelse de etter hvert utbygde delene av Bergen er viktige kulturminner fra f\u00f8r drabantbyens tid. Her er det i noen grad et arealpotensiale som setter gjenv\u00e6rende jordbruksarealer og g\u00e5rdstun under utbyggingspress. G\u00e5rdene med tilh\u00f8rende strukturer b\u00f8r bevares for fremtiden fordi kulturminner fra det eldre jordbrukslandskapet i bydelen er sjeldne og utgj\u00f8r viktige, fortsatt synlige kulturhistoriske objekt. B\u00e5de gjenst\u00e5ende driftsbygninger og v\u00e5ningshus er viktige identitetsskapende elementer det kan v\u00e6re spesielt utfordrende \u00e5 ivareta, s\u00e6rlig fordi de ikke lenger befinner seg i sin opprinnelige kontekst. Alternativ bruk av slike eldre bygninger og integrering av denne bruken i ny n\u00e6ringsvirksomhet og i nyere bomilj\u00f8 vil v\u00e6re avgj\u00f8rende for bevaring av denne bygningsmassen. N\u00e5r det gjelder omtalen av skogbruket, savner vi en bredere omtale av den betydningen g\u00e5rds- og bygdesagene har hatt som en vesentlig del av landbruksn\u00e6ringen langs kysten og i fjordstr\u00f8kene b\u00e5de historisk og i nyere tid, og vi mener dette er landbruksvirksomhet som m\u00e5 en mer sentral plass i bevaringsstrategien, ogs\u00e5 fordi slik virksomhet ogs\u00e5 i fremtiden vil kunne danne et vesentlig \u00f8konomisk grunnlag for opprettholdelse av landbruksdrift p\u00e5 sm\u00e5 og mellomstore bruk, bruk der skogen som regel utgj\u00f8r en vesentlig del av arealet. G\u00e5rds- og bygdesagene er gjerne knyttet til uttak av kvalitetsvirke gjennom plukkhogstdrift og foredling og for leveranser av spesialvirke til form\u00e5l som nettopp bevaring av eldre g\u00e5rdsbebyggelse, samt til ivaretakelse av gamle, lokale byggetradisjoner som f.eks. grindbygging. 3 Gjengroing og tilplanting med skog m\u00e5 gis en tydeligere omtale av landbrukets kulturlandskap. Store deler av Vestlandets \u00e5pne jordbrukslandskap er tilplantet i etterkrigstiden gjennom et systematisk skogreisningsarbeid. B\u00e5de i \u00c5sane og Laksev\u00e5g kystlyngheiene opprinnelig dominerende. Gjengroing er nevnt i Riksantikvarens strategi, men den systematiske skogplantingen p\u00e5 utmark, beitemark og i nyere tid ogs\u00e5 av innmark, har hatt og vil f\u00e5 store negative virkninger for landbrukets kulturlandskap som b\u00f8r omtales bredere i bevaringsstrategien. En vesentlig del av utfordringene med tanke p\u00e5 tap av kulturminner og forringing av kulturmilj\u00f8 er bygging av skogsbilveier som uttak av denne skogen f\u00f8rer med seg. I Bergen kommune har vi sett en rekke skogsveiprosjekter, noen av dem iverksatt uten s\u00f8knad, som har skadet og utslettet kulturminner, bl.a. nedbygging av en strekning av Den trondhjemske postvei. Under kunnskap og kompetanse er registreringsarbeid nevnt, men dette er et felt som b\u00f8r tillegges langt st\u00f8rre vekt. Systematisk registrering av landbrukets kulturminner b\u00f8r l\u00f8ftes opp til et nasjonalt prosjekt nettopp i en tid der disse kulturminnene befinner seg i kulturmilj\u00f8er under flerdobbelt press, b\u00e5de gjennom bruksnedleggelse, nedbygging, gjengroing og klimarelaterte hendelser. Byantikvaren vil i tillegg foresl\u00e5 en systematisk georeferering av historiske jordskiftekart p\u00e5 nasjonalt niv\u00e5 med tanke p\u00e5 etablering av en nasjonal geodatatjeneste der slike kart tilgjengeliggj\u00f8res for nedlastning og presentasjon i digitale karttjenester. Dette historiske kartmaterialet representer sv\u00e6rt verdifull informasjon med geometrisk relativt n\u00f8yaktig gjengivelse av situasjonen f\u00f8r gjennomf\u00f8ringen av de ulike jordskifteprosessene samt resultatet \u2013 den nye arronderingen av g\u00e5rdenes innmark og utmark. Kartene synliggj\u00f8r i tillegg til den historiske teig- og eiendomsstrukturen ogs\u00e5 en rekke kulturminner som tufter etter eldre bebyggelse, historiske veifar, steingarder etc., geografisk informasjon som har stor verdi for arbeidet med \u00e5 registrere og bevare landbrukets kulturmilj\u00f8\u00bb Innspill fra Bymilj\u00f8etaten: \u00abBymilj\u00f8taten har ingen merknader til endringene som foresl\u00e5s\u00bb Byr\u00e5dens vurdering og forslag til h\u00f8ringsuttalelse: Bergen har et s\u00e6rlig ansvar for \u00e5 ta vare p\u00e5 byens rike jordbrukskultur, kulturlandskap og UNESCO-status som matby. Byr\u00e5det tiltrer Byantikvarens vurderinger og foresl\u00e5r at denne i sin helhet inntas som del av h\u00f8ringsuttalelsen fra Bergen kommune. Bergen kommune vil i tillegg vise til f\u00f8lgende: Bygninger i jordbruket Enhetsl\u00e5ven Det er sv\u00e6rt positivt at det blir satt fokus p\u00e5 enhetsl\u00e5ven som kulturmilj\u00f8. I Bergen kommune er det over 850 landbrukseiendommer, ca. 750 bebygde landbrukseiendommer og nesten 600 landbrukseiendommer med bolig, mens kun litt over 100 jordbruksforetak mottar produksjonstilskudd. Dette viser at i Bergen kommune alene er det mange hundre, kanskje opp mot 400-500 eiendommer der det er driftsbygninger men ikke drift. Strategien legger vekt p\u00e5 \u00e5 ta vare p\u00e5 driftsbygningene gjennom aktiv bruk, gjerne alternativ bruk p\u00e5 eiendommer der det ikke lenger er aktiv drift. Bergen kommune mener det er bra at Riksantikvaren setter fokus p\u00e5 dette, men peker ogs\u00e5 p\u00e5 at det m\u00e5 bli enklere for eierne \u00e5 f\u00e5 gjennomf\u00f8rt bruksendring av driftsbygningene slik at de f\u00e5r en bruk som n\u00e6ringsarena eller bolig som gj\u00f8r at bygningene blir tatt vare p\u00e5. Av flere grunner, b\u00e5de juridiske og \u00f8konomiske, er dette vanskelig i dag. Resultatet er vanligvis at driftsbygningene f\u00f8r eller senere f\u00e5r s\u00e5 d\u00e5rlig vedlikehold at de blir \u00f8delagt. 4 I denne forbindelse vil vi ogs\u00e5 peke p\u00e5 en s\u00e6rlig utfordring for Bergen (og andre pressomr\u00e5der). Det er n\u00e5r det blir gjennomf\u00f8rt st\u00f8rre utbygging p\u00e5 landbrukseiendommer, slik at kun tunet st\u00e5r igjen. Fram til n\u00e5 er det sv\u00e6rt f\u00e5 eksempel p\u00e5 at bruksendring/framtidig bruk av driftsbygningane er vurdert som del av utbyggingsplanen. Resultatet er vanligvis at driftsbygningen f\u00f8r eller senere forfaller og blir revet eller kollapser av seg selv. Seterbygninger S\u00e5 vidt vi kjenner til er det sv\u00e6rt f\u00e5 eksempler p\u00e5 fullskala seterdrift i Bergen, slik strategien beskriver. De fleste g\u00e5rdene hadde melkest\u00f8ler, der en melket p\u00e5 dagtid og gikk hjem igjen etter endt stell. Denne driftsformen er kort omtalt i strategien, men Bergen kommune kunne \u00f8nske at det ble satt st\u00f8rre fokus p\u00e5 dette i strategien. Kulturmilj\u00f8 knyttet til denne s\u00e6regne driftsformen er etter v\u00e5r oppfatning under st\u00f8rre press enn kulturmilj\u00f8ene knyttet til fullskala seterdrift, fordi denne driftsformen gikk raskere ut av bruk, bygningene har v\u00e6rt mindre attraktive til annen bruk og landskapet har i st\u00f8rre grad grodd igjen rundt kulturmilj\u00f8ene. Jordbrukslandskapet Kulturlandskapet I Bergen er hovedutfordringen gjengroing av jordbruket sitt kulturlandskap. Som strategien peker p\u00e5 vil kulturlandskapet ofte ha verdifullt biologisk mangfold i tillegg til kulturverdiene, med mange skj\u00f8tsels-/beiteavhengige arter. Grunnen til at disse ofte gror igjen er at det ikke er bedrifts\u00f8konomisk l\u00f8nnsomt \u00e5 drifte disse p\u00e5 den opprinnelige m\u00e5ten. Bergen kommune mener at det er viktig \u00e5 raskt velge ut de viktigste omr\u00e5dene ogs\u00e5 lokalt i Bergen, og sikre finansiering av skj\u00f8tsel av disse landskapene/biotopene. Vi mener at vi har d\u00e5rlig tid til \u00e5 gj\u00f8re dette tiltaket, fordi gjengroingen g\u00e5r fort mange steder. Kulturmilj\u00f8 i skog Skogbrukets kulturmilj\u00f8 Bergen kommune vil peke p\u00e5 at i skogene i Bergen er det relativt f\u00e5 kulturmilj\u00f8 knyttet til skogbruket og skogsdriften. Men det er mange kulturmilj\u00f8 i skogene som er knyttet til jordbrukets kulturmilj\u00f8, fordi ein stor andel av skogene i kommunen er \u00abnye\u00bb og er plantet eller naturleg grodd igjen i jordbrukets kulturlandskap. Arkeologiske kulturminner Bergen kommune ser ogs\u00e5 at det ofte kan v\u00e6re utfordringer for skogbruket \u00e5 ta vare p\u00e5 kulturminner i skogsdriften fordi en ikke kjenner til at det finnes kulturminner. Bergen kommune er derfor positive til mer registrering av kulturminner i skog, fordi det er enklere \u00e5 ta hensyn til det en har kunnskap om. Kvalitetsvirke Bergen kommune mener at det er positivt at det i strategien blir satt fokus p\u00e5 at det trengs skoger som kan produsere det kvalitetsvirket som trengs for \u00e5 ivareta gamle bygninger. I praksis blir dette ofte gamle furuskoger der tr\u00e6rne har en stor del kjerneved. Lokalt i Bergen og regionalt p\u00e5 Vestlandet er det en generell mangel p\u00e5 slike skoger. Bergen kommune vil derfor anbefale at det blir satt i gang et arbeid for \u00e5 kartlegge potensielle \u00abarveskoger\u00bb. Slik skogsdrift er ofte mindre l\u00f8nnsom enn tradisjonell skogsdrift, og det er viktig \u00e5 vurdere finansieringsordninger for \u00e5 gj\u00f8re det attraktivt for grunneiere \u00e5 satse p\u00e5 \u00e5 sette av omr\u00e5der til arveskoger. Videre b\u00f8r det ogs\u00e5 sikres foredlingskapasitet med kunnskap om hvordan trelast fra arveskoger som skal brukes for \u00e5 ivareta gamle bygninger skal produseres. Vedtakskompetanse: Det g\u00e5r fram av byr\u00e5dets fullmakter \u00a7 6 at: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en 5 h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret\u00bb Forretningsutvalget traff f\u00f8lgende vedtak i m\u00f8tet 14.05.2024 (sak 180/24): \u00abByr\u00e5det avgir eventuelt h\u00f8ringssvar til \u00abBevaringsstrategi for landbrukets kulturmilj\u00f8 - h\u00f8ring av forslag\u00bb p\u00e5 vegne av Bergen kommune\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til Riksantikvarens forslag til bevaringsstrategi for landbrukets kulturmilj\u00f8er slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 25. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Bevaringsstrategi for landbrukets kulturmilj\u00f8 \u2013 H\u00f8ring av forslag, datert 08.05.2024 med f\u00f8lgende vedlegg: 1. Protokoll konsultasjon 11. april 2024 (1) 2. Forslag til bevaringsstrategi for landbrukets kulturmilj\u00f8 Byantikvarens innspill til h\u00f8ring ang. Riksantikvarens bevaringsstrategi for landbrukets kulturmilj\u00f8, datert 04.06.2024 Bymilj\u00f8etatens innspill til h\u00f8ring om bevaringsstrategi for landbrukets kulturmilj\u00f8, datert 04.06.2024 6 "
}