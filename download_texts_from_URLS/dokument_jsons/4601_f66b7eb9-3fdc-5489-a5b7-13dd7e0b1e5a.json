{
  "dokument_id": "f66b7eb9-3fdc-5489-a5b7-13dd7e0b1e5a",
  "doc_type": "case_presentation",
  "kommune": 4601,
  "tittel": "Kommunaldirekt\u00f8r i Byr\u00e5dsavdeling for byutvikling",
  "url": "https://bergen.kommune.no/politikere-utvalg/api/fil/bk360/10306484/Framstilling-Kommunaldirektor-i-Byradsavdeling-for-byutvikling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/53922-11 Kommunaldirekt\u00f8r i Byr\u00e5dsavdeling for byutvikling Hva saken gjelder: I forbindelse med at kommunaldirekt\u00f8r Anne Iren Fagerbakke fratr\u00e5dte 31.12.23 er det ledig stilling som kommunaldirekt\u00f8r i Byr\u00e5dsavdeling for byutvikling. Byr\u00e5det redegjorde i sak 1091/24 \u00abKommunaldirekt\u00f8r i byr\u00e5dsavdeling for byutvikling\u00bb for gjennomf\u00f8rt rekrutteringsprosess for \u00e5 rekruttere ny kommunaldirekt\u00f8r, der resultatet av prosessen ble at ingen av s\u00f8kerne ble tilsatt i stillingen. Byr\u00e5det fattet f\u00f8lgende vedtak i saken 11.04.24: 1. Prosessen for rekruttering i stillingen som kommunaldirekt\u00f8r i byr\u00e5dsavdeling for byutvikling avsluttes uten at det tilsettes i stillingen. 2. Administrasjonen f\u00e5r i oppdrag \u00e5 fortsette arbeidet med \u00e5 rekruttere kommunaldirekt\u00f8r til byr\u00e5dsavdeling for byutvikling. Stillingen ble lyst ut med bred annonsering p\u00e5 Finn.no, i nettaviser og i sosiale medier, samt gjennom 1. og 2. gangs utlysning. Rekrutteringsselskapet Personalhuset drev i tillegg aktivt s\u00f8k i egne nettverk og ved bruk av rekrutteringsverkt\u00f8y. Til sammen ble det kartlagt mer enn 60 interessante kandidater med aktuell bakgrunn i kommunale, statlige og private virksomheter. Av disse ble det gjort henvendelse til 30 potensielle kandidater med oversendelse av stillingsutlysning. Med bakgrunn i den grundige prosessen som er gjennomf\u00f8rt, vurderes det som mindre sannsynlig \u00e5 finne en kandidat til stillingen gjennom ny utlysning og rekrutteringsprosess. Utfra et helhetsperspektiv vurderes det heller ikke som form\u00e5lstjenlig \u00e5 avvente en ny utlysning i p\u00e5vente av at arbeidsmarkedet eventuelt endrer seg. Samtidig er det avgj\u00f8rende for byr\u00e5det \u00e5 f\u00e5 p\u00e5 plass en kvalifisert kandidat som har kompetanse og erfaring til \u00e5 fylle en slik krevende stilling. I en slik situasjon m\u00e5 arbeidsgiver se p\u00e5 alle muligheter for \u00e5 f\u00e5 rekruttert en godt kvalifisert kandidat, ogs\u00e5 vurdere interne kandidater opp mot kvalifikasjonskravene og bruk av styringsretten. Stillingen som kommunaldirekt\u00f8r I stillingsannonsen beskrives stillingen som kommunaldirekt\u00f8r blant annet slik n\u00e5r det gjelder rolleforst\u00e5else: Rollen som kommunaldirekt\u00f8r byr p\u00e5 en unik mulighet til \u00e5 bidra til en god og helhetlig utvikling av byen v\u00e5r i tr\u00e5d med politiske vedtak. Du vil jobbe i et sterkt lederkollegium, b\u00e5de i og utenfor egen byr\u00e5dsavdeling. Du sitter tett p\u00e5 beslutningsprosessene og arbeider i 1 grensesnittet mellom politikk og administrasjon. Dette krever en utpreget rolleforst\u00e5else og sterk lederidentitet. Kommunaldirekt\u00f8r er en \u00e5rem\u00e5lsstilling som g\u00e5r over seks \u00e5r, med mulighet for forlengelse i seks nye \u00e5r. Vi s\u00f8ker deg som motiveres av \u00e5 jobbe i store og komplekse organisasjoner og i tett samhandling med det politiske milj\u00f8et. Med f\u00f8lgende kvalifikasjonskrav og personlige egenskaper: \u2022 relevant h\u00f8yskole- eller universitetsutdanning, fortrinnsvis masterniv\u00e5 \u2022 solid ledererfaring fra komplekse organisasjoner innenfor minst et av fagomr\u00e5dene \u2022 bred kunnskap om helhetlig virksomhetsstyring \u2022 erfaring med politiske beslutningsprosesser \u2022 god skriftlig og muntlig framstillingsevne \u2022 god \u00f8konomiforst\u00e5else Vi s\u00f8ker deg med en strategisk lederstil og en helhetlig og langsiktig tankegang. Din tiln\u00e6rming til komplekse oppgaver preges av en l\u00f8sningsorientert og nyskapende tiln\u00e6rming, med spesiell vekt p\u00e5 struktur, systematikk og implementering. Evnen til \u00e5 inspirere og motivere erfarne ledere er en sentral egenskap, i tillegg til gode kommunikasjonsferdigheter Ansettelse av kommunaldirekt\u00f8r Ved gjennomgang av aktuelle kandidater internt i Bergen kommune, utpeker Tor Corneliussen seg som en kandidat for stillingen som kommunaldirekt\u00f8r for byutvikling, basert p\u00e5 stillingens kvalifikasjonskrav angitt i utlysningsteksten. Tor Corneliussen er i dag kommunaldirekt\u00f8r i Byr\u00e5dsavdeling for finans, og har det overordnete administrative ansvaret for \u00f8konomistyring, utbyggingsprosjekter, eiendomsforvaltning, HR, digitalisering, innkj\u00f8p, eierskap og styringssystemer. Byr\u00e5det ansatte Tor Corneliussen som kommunaldirekt\u00f8r for eiendom 26. februar 2015, og utvidet senere oppgaveportef\u00f8ljen knyttet til stillingen gjennom flere omorganiseringer. 11. juni 2020 forlenget byr\u00e5det \u00e5rem\u00e5lsperioden i 6 nye \u00e5r fra 01.03.21, med bakgrunn i jobben han hadde utf\u00f8rt i sitt f\u00f8rste \u00e5rem\u00e5l. Tor Corneliussen har tidligere v\u00e6rt konstituert kommunaldirekt\u00f8r for byutvikling, klima og milj\u00f8 i perioden 19. september 2012 til 1. januar 2013, samt innehatt stillingen som administrasjonssjef i denne byr\u00e5dsavdelingen. Han er en av kommunaldirekt\u00f8rene med lengst ledererfaring som kommunaldirekt\u00f8r, gjennom mer enn 9 \u00e5r i stillingen i Bergen kommune. I tillegg er han den av kommunaldirekt\u00f8rene med mest relevant erfaring knyttet til omr\u00e5det byutvikling. P\u00e5 grunnlag av den solide ledererfaringen som kommunaldirekt\u00f8r innen flere komplekse fagomr\u00e5der i kommunen, samt bred erfaring fra styring og politiske beslutningsprosesser i en parlamentarisk styrt kommune, vurderes Tor Corneliussen som godt kvalifisert og personlig egnet til stillingen som kommunaldirekt\u00f8r i Byr\u00e5dsavdeling for byutvikling. Tor Corneliussen har v\u00e6rt forespurt en slik l\u00f8sning og har stilt seg tilgjengelig for \u00e5 bli omdisponert til stillingen som kommunaldirekt\u00f8r i Byr\u00e5dsavdeling for byutvikling. Den overordnede situasjonen som f\u00f8lge av vedtaket i sak 1091/24 ble dr\u00f8ftet med hovedsammenslutningene mandag 15. april 2024. Det konkrete forslaget til l\u00f8sning ble dr\u00f8ftet med hovedsammenslutningene i m\u00f8te 23. april 2024. 2 Habilitetsvurderinger Det er foretatt habilitetsvurderinger i saken. Byr\u00e5dsleder Christine B. Meyer er ansett som inhabil etter forvaltningsloven \u00a7 6 annet ledd, p\u00e5 grunn av sin relasjon til Tor Corneliussens ektefelle. Saken fremmes derfor av byr\u00e5dets nestleder Marte Joan Monstad, som er settebyr\u00e5d for byr\u00e5dsleder. Det er ogs\u00e5 vurdert om kommunaldirekt\u00f8r Trine Samuelsberg er inhabil etter bestemmelsene om avledet inhabilitet i forvaltningsloven \u00a7 6 tredje ledd. Hun er imidlertid funnet habil til \u00e5 forberede saken som skal avgj\u00f8res av byr\u00e5det. Byr\u00e5dens vurdering og anbefaling/konklusjon: Med bakgrunn i den situasjonen som har oppst\u00e5tt og behovet for \u00e5 snarlig f\u00e5 p\u00e5 plass en ny kommunaldirekt\u00f8r i Byr\u00e5dsavdeling for byutvikling i denne viktige topplederstillingen, vurderer byr\u00e5den det som hensiktsmessig at Tor Corneliussen omdisponeres fra stillingen som kommunaldirekt\u00f8r for finans til stillingen som kommunaldirekt\u00f8r for byutvikling, og tiltrer stillingen s\u00e5 snart som mulig. Byr\u00e5den anbefaler at byr\u00e5det fatter vedtak om at Tor Corneliussen omdisponeres til annen stilling gjennom arbeidsgivers styringsrett og -plikt. Stillingen som kommunaldirekt\u00f8r for Byr\u00e5dsavdeling for finans lyses deretter ut. Vedtakskompetanse: Bergen kommunes personalreglement pkt. 3.1 Ansettelsesmyndighet, der det fremg\u00e5r at byr\u00e5det ansetter kommunaldirekt\u00f8rer. Settebyr\u00e5d for byr\u00e5dsleder innstiller til byr\u00e5det \u00e5 fatte f\u00f8lgende vedtak: Byr\u00e5det omdisponerer Tor Corneliussen fra stillingen som kommunaldirekt\u00f8r i Byr\u00e5dsavdeling for finans til stillingen som kommunaldirekt\u00f8r i Byr\u00e5dsavdeling for byutvikling. Dato: 23. april 2024 Marte Joan Monstad Settebyr\u00e5d for byr\u00e5dsleder Dokumentet er godkjent elektronisk. 3 "
}