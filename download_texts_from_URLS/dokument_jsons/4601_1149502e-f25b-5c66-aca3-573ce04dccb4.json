{
  "dokument_id": "1149502e-f25b-5c66-aca3-573ce04dccb4",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 54 fra Ingrid Nergaard Fjeldstad (V) oppf\u00f8lgingssp\u00f8rsm\u00e5l p\u00e5 skriftlig sp\u00f8rsm\u00e5l nr. 23 om barneteater p\u00e5 Fl\u00f8yen. UMBY 2024",
  "url": "https://bergen.kommune.no/politikere-utvalg/api/fil/bk360/9953244/Svar-pa-skriftlig-sporsmal-nr-54-fra-Ingrid-Nergaard-Fjeldstad-V-oppfolgingssporsmal-pa-skriftlig-sporsmal-nr-23-om-barneteater-pa-Floyen-UMBY-2024",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/12449-7 Saksbehandler: Malene Nesse Gr\u00f8nningen Fra Dato: 27. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 54 fra Ingrid Nergaard Fjeldstad (V) oppf\u00f8lgingssp\u00f8rsm\u00e5l p\u00e5 skriftlig sp\u00f8rsm\u00e5l nr. 23 om barneteater p\u00e5 Fl\u00f8yen. UMBY 2024 Oppf\u00f8lgning til sp\u00f8rsm\u00e5let om Fl\u00f8yen som var skriftlig besvart, med et muntlig sp\u00f8rsm\u00e5l 15.02.2024. Byr\u00e5den var tydelig at p\u00e5 en var positiv til barneteater p\u00e5 Fl\u00f8yen, men likevel henger det en del sp\u00f8rsm\u00e5l etter utvalgsm\u00f8tet og saken byr\u00e5det har sendt frem til behandling. Mitt oppf\u00f8lgingssp\u00f8rsm\u00e5l er hva byr\u00e5det vil gj\u00f8re med regningen for at det kan skje barneteater p\u00e5 Fl\u00f8yen som vi kunne lese i bt var p\u00e5 hele 780.000 kr. Sp\u00f8rsm\u00e5l til byr\u00e5den: 1. Hvorfor er det ikke tatt stilling til bel\u00f8p for leie denne sommeren i saken som er sendt til bystyret? 2. Vil byr\u00e5det redusere regningen til Fyllingsdalen teater for \u00e5 arrangere sommerteater p\u00e5 Fl\u00f8yen i sommer? 3. Fyllingsdalen teater og Fl\u00f8yen har v\u00e6rt opptatt av forutsibarhet. Hva tenker byr\u00e5det om aktivitet sommeren 2025 med tanke p\u00e5 leie og priser. ---- https://www.bt.no/kultur/i/3EvooL/fyllingsdalen-teater-vil-lage-sommerteater-paa- floeyen-men-da-maa-leieprisen-reduseres Svar fra byr\u00e5den: Saken det vises til omhandler generell utleie av Fl\u00f8ysletten. Utleie av Fl\u00f8ysletten er et komplekst tema, da \u00f8kt bruk krever endring i regelverket samt fysiske oppgraderinger. Byr\u00e5det innstiller til bystyret \u00e5 starte arbeid med \u00e5 vurdere hvilke fysiske tiltak det er behov for \u00e5 kunne \u00f8ke bruken av sletten til utleie, samt \u00e5 oppdatere regelverket, n\u00e5r sletten er i en slik tilstand at den vil kunne t\u00e5le \u00f8kt bruk. Som det fremkommer av saken er byr\u00e5det positiv til \u00f8kt bruk av sletten til kulturform\u00e5l, men dette krever alts\u00e5 en del forarbeid. Byr\u00e5det \u00f8nsker derfor at inntil dette er p\u00e5 plass skal avgj\u00f8relse om utleie l\u00f8ftes til politisk niv\u00e5. I nevnte bystyresak er det ikke tatt stilling til leiepris for sommeren 2024, da leieprisen er fastsatt av bystyret, gjennom vedtak av H\u00d8P 2024 \u2013 2027. En eventuell permanent leieprisendring b\u00f8r gj\u00f8res i forbindelse med \u00e5rlig rullering av H\u00d8P. Byr\u00e5den mener at leieprisen for Fl\u00f8ysletten m\u00e5 v\u00e6re av et slikt omfang at det er h\u00e5ndterbart ogs\u00e5 for ideelle organisasjoner. Dagens prisniv\u00e5 er for h\u00f8yt for organisasjoner som for eksempel Stiftelsen Nye Fyllingsdalen Teater. Bystyresaken er ikke s\u00e6rskilt knyttet til den innkomne s\u00f8knaden fra Fyllingsdalen teater for 2024. Byr\u00e5det har mottatt s\u00f8knad fra Stiftelsen Nye Fyllingsdalen Teater for sommer 2024, denne er under forberedelse for behandling i byr\u00e5d. Byr\u00e5det vil ta stilling til leiepris for 2024 i forbindelse med behandling av s\u00f8knaden, og er opptatt av at prisen skal v\u00e6re h\u00e5ndterbar for stiftelsen. Byr\u00e5den er opptatt av forutsigbarhet og likebehandling. Situasjonen med utleie av Fl\u00f8ysletten har i senere \u00e5r ikke fungert tilstrekkelig godt, da regelverket ikke er i tr\u00e5d med de politiske \u00f8nskene for utleie. Dette har f\u00f8rt til s\u00e6rskilte vurderinger og unntak fra regelverk og priser i enkeltsaker. Byr\u00e5den vil rydde opp i dette, slik at man f\u00e5r en bedre situasjon i fremtiden, b\u00e5de i 2025 og senere \u00e5r. Byr\u00e5den \u00f8nsker at man g\u00e5r frem p\u00e5 en systematisk m\u00e5te, slik det fremg\u00e5r av bystyresaken. Christine Kahrs \u2013 Byr\u00e5d for byutvikling Dokumentet er godkjent elektronisk. "
}