{
  "dokument_id": "50248d7e-d469-578c-b93d-391a5a971515",
  "doc_type": "case_presentation",
  "kommune": 4601,
  "tittel": "H\u00f8ringssaker til forretningsutvalget 11.02.2025",
  "url": "https://bergen.kommune.no/politikere-utvalg/api/fil/bk360/12050525/Framstilling-Horingssaker-til-forretningsutvalget-11-02-2025",
  "tekst": " Forretningsutvalget Saksframstilling V\u00e5r referanse: 2025/41575-2 Saksbehandler: Anette Hatlemark Drabl\u00f8s H\u00f8ringssaker til forretningsutvalget 11.02.2025 Hva saken gjelder: Bystyres kontor har mottatt f\u00f8lgende h\u00f8ring: 1. H\u00f8ring - tilgang til kollektivfelt Etter \u00a7 2.10 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret.\u00bb I reglement for bystyret og utvalgene kap. 7.3.1 st\u00e5r det at: \u00abForretningsutvalget fordeler innkomne saker til bystyrets organer. Forretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret\u00bb (vedtatt av bystyret 04.09.2024, sak 287/24). I alle h\u00f8ringssaker er det viktig \u00e5 involvere medvirkningsr\u00e5dene dersom tema er relevante for disse brukergruppene. 1. H\u00f8ring - tilgang til kollektivfelt Statens vegvesen sender p\u00e5 oppdrag fra Samferdselsdepartementet h\u00f8ring med forslag om endring i forskrift 21. mars 1986 nr. 747 om kj\u00f8rende og g\u00e5ende trafikk (trafikkregler) og forskrift 7. oktober 2005 nr. 1219 om offentlige trafikkskilt, vegoppmerking, trafikklyssignaler og anvisninger (skiltforskriften). Forslaget vurderer hvilke kj\u00f8ret\u00f8y som b\u00f8r ha tilgang til kollektivfelt og p\u00e5 hvilke vilk\u00e5r. Over tid har tilgangen for elbiler i flere kollektivfelt f\u00f8rt til overbelastning og redusert fremkommelighet for kollektivtransporten. Et stadig \u00f8kende antall elbiler tilsier at fremkommelighetsutfordringene for kollektivtrafikken vil \u00f8ke i tiden som kommer. Dersom elbilenes generelle tilgang til kollektivfeltene fjernes, b\u00f8r det vurderes om eventuell ledig restkapasitet kan benyttes av andre trafikantgrupper. For \u00e5 n\u00e5 Norges klimam\u00e5l, er det et politisk \u00f8nske \u00e5 legge til rette for bruk av mer gange, sykkel og kollektivtransport. Samtidig er elektrifisering og automatisering av transportsektoren avgj\u00f8rende for at Norge skal n\u00e5 egne klimam\u00e5l og internasjonale m\u00e5l om utslippskutt. Tilgang til kollektivfelt kan gi transport av personer og varer p\u00e5 veg bedre fremkommelighet og bedre konkurransevilk\u00e5r. Tilgang til kollektivfeltet for 1 nullutslippsvaretransport er et av flere virkemidler som i dag benyttes for \u00e5 n\u00e5 m\u00e5lene. Samtidig m\u00e5 dette virkemiddelet balanseres mot fremkommeligheten, forutsigbarheten og konkurransekraften til bussene. Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. Det anbefales at bystyret avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 30.april 2025. Forslag til vedtak: 1. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring \u2013 tilgang til kollektivfelt\u00bb p\u00e5 vegne av Bergen kommune. Dato: 4. februar 2025 \u00d8ivind Hauge St\u00f8le - Fagleder Anette H. Drabl\u00f8s - F\u00f8rstekonsulent Dokumentet er godkjent elektronisk. Vedlegg: H\u00f8ringsbrev 2 "
}