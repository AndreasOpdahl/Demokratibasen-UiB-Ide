{
  "dokument_id": "df093a06-9a40-5789-bd1b-b05ca6663480",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 75 fra Fauzia Hussain-Wiik (A) og Sandrino Arenas Moya Birkeland (A) om l\u00f8nn og videreutdanning i barneverntjenesten - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10911193/Svar-pa-skriftlig-sporsmal-nr-75-fra-Fauzia-Hussain-Wiik-A-og-Sandrino-Arenas-Moya-Birkeland-A-om-lonn-og-videreutdanning-i-barneverntjenesten-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/118216-3 Saksbehandler: Silje Myklebust Fra Dato: 13. august 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 75 fra Fauzia Hussain-Wiik (A) og Sandrino Arenas Moya Birkeland (A) om l\u00f8nn og videreutdanning i barneverntjenesten - Utvalg for helse og sosial 2024 Representanten Fauzia Hussain-Wiik (A) og Sandrino Arenas Moya Birkeland (A) har den 30. juli 2024 sendt inn f\u00f8lgende skriftlige sp\u00f8rsm\u00e5l: Barneverntjenesten i Bergen sliter med h\u00f8y turnover. I utgangen av 2023 var det 25% av kontaktpersonene som enten byttet jobb eller sluttet helt i stillingen sin som kontaktperson. Dette er kritiske tall for en tjeneste som er livb\u00f8ylen til mange barn i s\u00e5rbare familier. I Handlingsplanen for barnevernet og i regjeringens krav om master innen 2031 Prop. 133 L (2020\u20132021) - regjeringen.no. Ligger Bergen langt bakp\u00e5 for \u00e5 n\u00e5 kravet om at 100 % av de ansatte skal ha mastergrad eller videreutdanning og fontene hadde en pekepinn p\u00e5 hvor Bergen ligger pr mars 2024 Sjekk hvordan din kommune ligger an: I 2031 kommer masterkravet i barnevernet | Fontene.no. Det er lavthengene frukt \u00e5 unders\u00f8ke om ansatte som allerede er i barneverntjenesten innehar en relevant master og kan v\u00e6re med \u00e5 utgj\u00f8re en forskjell i statistikken og gi disse l\u00f8nnstillegg som forskriftene tilsier. Sp\u00f8rsm\u00e5l til byr\u00e5den: 1. Hvilke tiltak gj\u00f8res for \u00e5 beholde ansatte i barneverntjenesten? 2. Hvilke videreutdanningsmuligheter har de ansatte i barneverntjenesten i Bergen kommune i dag? 3. Hva gj\u00f8res for \u00e5 n\u00e6rme seg kravet om at alle ansatte enten skal ha 4 \u00e5rs ansiennitet og minimum relevant 30 stp videreutdanning eller master innen 2031? 4. Relevant master kan utgj\u00f8re en forskjell p\u00e5 statistikken over ansatte med krav om master. Kan byr\u00e5den redegj\u00f8re for hvor mange ansatte det er i barneverntjenesten med relevant master, men som ikke har masterl\u00f8nn? 5. Vedvarende h\u00f8yt sykefrav\u00e6r kan gj\u00f8re at de lovp\u00e5lagte oppgaver ikke blir ivaretatt, vil det v\u00e6re aktuelt for byr\u00e5det \u00e5 hente inn ressurser fra bemanningsbyr\u00e5er, slik det gj\u00f8res i for eksempel skole og barnehage, for \u00e5 ivareta de lovp\u00e5lagte oppgavene? Svar fra byr\u00e5den: 1. Byr\u00e5det er enig med sp\u00f8rrer i at det har v\u00e6rt for h\u00f8y turnover i barnevernet i Bergen og at det er viktig med tiltak for \u00e5 beholde og rekruttere ansatte. Det gj\u00f8res en rekke tiltak for \u00e5 b\u00e5de rekruttere og beholde ansatte i barnevernet i Bergen kommune, og byr\u00e5det mener det er behov for \u00e5 f\u00f8lge med p\u00e5 utviklingen over tid og justere tiltakene etter hvert som vi ser hva som virker. Det er innf\u00f8rt en tiltakspakke som skal bidra til \u00e5 beholde og utvikle kompetansen til de barnevernfaglige ansatte i barnevernet. I tillegg er det iverksatt et forbedringsarbeid i barnevernet, der en av arbeidsgruppene arbeider med temaet \u00abrekruttere og beholde\u00bb ansatte. Ut over dette er det ogs\u00e5 vedtatt en egen handlingsplan for barnevernet. Byr\u00e5det Meyer f\u00f8lger tett opp tiltakene som det forrige byr\u00e5det la frem, og sikrer at det arbeides kontinuerlig med \u00e5 utvikle disse og barnevernet videre. Relevante tiltak og grep som gjennomf\u00f8res er blant annet: - Masterl\u00f8nn til alle barnevernfaglig ansatte med relevant mastergrad - Alle barnevernsfaglig ansatte f\u00e5r minimum 10 \u00e5rs ansiennitet - Alle barnevernsfaglig ansatte i vikariat p\u00e5 lengre enn 6 m\u00e5neder f\u00e5r fast stilling - Det er ansatt en fagr\u00e5dgiver i hvert byomr\u00e5de med fokus p\u00e5 faglig st\u00f8tte og veiledning i s\u00e5rbare faser i en barnevernssak - Det er opprettet en traineeordning der aktuelle kandidater f\u00e5r praktisere i barnevernet f\u00f8r eventuell oppstart i stilling. Dette har vist sv\u00e6rt gode resultater, og har b\u00e5de bidratt til rekruttering og til tryggere nyansatte. - Barnevernet i Bergen har en mentorordning for nyansatte. Denne er styrket ved \u00e5 gi et l\u00f8nnstillegg til mentorer. Ordningen er evaluert med gode tilbakemeldinger. - Det er ryddet og forenklet i prosedyrer og maler for ut\u00f8ving av tjenestene. - Stillingsbeskrivelser for kontaktperson, jurist, psykolog, avdelingsledere og fagr\u00e5dgiver er utarbeidet. - Ansatte f\u00e5r veiledning b\u00e5de i sak og i prosess. - Styrket kommunikasjon internt og bedre forankringsarbeid internt. - Ny garantil\u00f8nn for avdelingslederne ved de fire barnevernskontorene. - L\u00f8nnstillegg for ansatte med lang erfaring. - Det er etablert et oppl\u00e6ringssystem og \u00e5rshjul for kompetanseheving som sikrer at ansatte f\u00e5r relevant og praksisn\u00e6r oppl\u00e6ring knyttet til forvaltningsforst\u00e5else og myndighetsut\u00f8velse. Systemet inkluderer m\u00e5nedlige fagdager og skrivekurs. - Etat for barn og familie har en strategisk kompetanseplan som tjenestene forankrer sine kompetanseplaner i. - Etat for barn og familie skal delta i n\u00e6rv\u00e6rsprosjektet. Samlet sett skal alle disse tiltakene bidra til at barnevernet i Bergen er en trygg og god arbeidsplass med gode rammer for de ansatte. 2. Ansatte i barnevernet i Bergen har mulighet til \u00e5 delta p\u00e5 videreutdanninger som er relevant for stillingen, og det legges til rette for at alle skal ha relevant kompetanse. Det er mange som deltar i ulike utdanningsl\u00f8p. Dette m\u00e5 imidlertid balanseres opp mot forsvarlig drift av tjenesten til enhver tid. 3. Byr\u00e5det mener at tiltakene som er satt i verk for \u00e5 beholde ansatte vil f\u00f8re til at flere g\u00e5r i stillingene sine over lengre tid, og er \u00e5pen for \u00e5 justere p\u00e5 tiltakene ved behov. Dette vil bidra til at ansatte med bachelor oppn\u00e5r kompetansekrav innen 2031. Det lyses ut stillinger med \u00f8nske om master. Det er etablert samarbeid mellom Bergen kommune og H\u00f8gskolen i Vestland og Universitetet i Bergen for \u00e5 sikre at ansatte f\u00e5r gode utdanningsl\u00f8p som bidrar til riktig kompetanse og fleksibilitet. 4. Det er ingen ansatte i barnevernet i Bergen som har relevant master som ikke har masterl\u00f8nn, jf. Ansattpakken. Her presiseres det at disse ansatte jobber med barnevernets kjerneoppgaver, i tr\u00e5d med intensjonene og f\u00f8ringene i kompetansekravet. 5. Vedvarende h\u00f8yt sykefrav\u00e6r utgj\u00f8r en stor risiko b\u00e5de for turnover og for forsvarlig drift. I de tilfellene enkelte barnevernskontor har hatt utfordringer med stort frav\u00e6r har ressurser blitt flyttet i perioder, eller det er funnet l\u00f8sninger p\u00e5 tvers av barnevernskontorene. Bruk av bemanningsbyr\u00e5er blir gjennomf\u00f8rt i barnevernet der det er absolutt n\u00f8dvendig grunnet forsvarlighet. Dette er likevel ikke en \u00f8nsket l\u00f8sning p\u00e5 grunn av ustabilitet og kostnader, men er ikke en utelukket l\u00f8sning. Til slutt vil byr\u00e5den bemerke at det er h\u00f8yt prioritert fra byr\u00e5dets side \u00e5 sikre gode arbeidsvilk\u00e5r for de ansatte, og legge til rette for at de ansatte f\u00e5r god oppl\u00e6ring, oppf\u00f8lging og relevant kompetanseutvikling. Tiltakene som er utviklet og iverksatt skal bidra til dette, og dermed bidra til b\u00e5de kvalitet, forsvarlighet og trivsel i en krevende jobb. Det jobbes kontinuerlig med \u00e5 utvikle tjenestene og tiltak. Ansattpakken og det \u00f8vrige forbedringsarbeidet er av relativ ny dato, og det m\u00e5 forventes at det tar noe tid f\u00f8r tiltakene har full effekt. Det er gledelig \u00e5 se at andelen turnover var bedret ved utgangen av 2023, og utviklingen f\u00f8lges n\u00f8ye. Arbeid i barnevernet er sv\u00e6rt krevende, og byr\u00e5det har levert h\u00f8ringsuttale til departementet knyttet til at endringer i forskrift for barnevernspedagogutdanning b\u00f8r inneholde oppl\u00e6ring som trygger de ansatte b\u00e5de med tanke p\u00e5 HMS og emosjonelle belastninger. Det bemerkes ogs\u00e5 at Barne- og familieministeren n\u00e5 vurderer \u00e5 endre p\u00e5 kompetansekravene. Byr\u00e5den vil dermed avvente hvilke f\u00f8ringer departementet gir f\u00f8r ytterligere tiltak iverksettes med tanke p\u00e5 kompetanse i barnevernet. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}