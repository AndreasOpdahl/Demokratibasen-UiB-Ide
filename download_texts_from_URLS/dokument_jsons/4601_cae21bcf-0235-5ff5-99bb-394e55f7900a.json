{
  "dokument_id": "cae21bcf-0235-5ff5-99bb-394e55f7900a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 56 fra Per J\u00f8rgensen (FrP) om scoringsverkt\u00f8y i svangerskapsomsorgen - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10569255/Svar-pa-skriftlig-sporsmal-nr-56-fra-Per-Jorgensen-FrP-om-scoringsverktoy-i-svangerskapsomsorgen-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/90532-3 Saksbehandler: Hege Verpe Fra Dato: 18. juni 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 56 fra Per J\u00f8rgensen (FrP) om scoringsverkt\u00f8y i svangerskapsomsorgen - Utvalg for helse og sosial 2024 Representanten Per J\u00f8rgensen (FrP) har den 3. juni 2024 sendt inn f\u00f8lgende skriftlige sp\u00f8rsm\u00e5l: I England har de innf\u00f8rt et scoringsverkt\u00f8y, MatDat som rangerer ulike risiko i svangerskapet til kvinner ut fra mange ulike parametere som f. eks rusbruk, sosiale forhold, alder, medisinske diagnoser, historikk med overgrep, psykiske lidelser, osv. https://www.rcm.org.uk/media/7426/0278_maternity-disadvantage-assessment-tool_final- draft.pdf Verkt\u00f8yet blir brukt for \u00e5 vise de ulike behovene kan variere fra bydel til bydel og by til by. En jordmor med stor andel av kvinner med h\u00f8y risiko for komplikasjoner vil f\u00e5 et st\u00f8rre behov for oppf\u00f8lging av disse kvinnene og derfor h\u00f8yere arbeidsbelastning. Verkt\u00f8yet brukes b\u00e5de i oppf\u00f8lgingen av kvinnene, kartlegging av behovene som varierer og til forskning slik at man stadig kan forbedre tjenestene til gravide kvinner. Ogs\u00e5 jordm\u00f8dre i Bergen kartlegger og vurderer disse ulike risikoene, men kartleggingen er ikke systematisk slik at f. eks kommunen f\u00e5r innsyn i de ulike behovene og kan iverksette de riktige tiltakene. https://www.rcm.org.uk/ https://rcem.ac.uk/wp- content/uploads/2023/03/Assessment_of_risk_during_the_maternity_pathway_report.pdf https://www.rcm.org.uk/publications/?query=maternity+disadvantage+assessment+tool&pag e=1 Sp\u00f8rsm\u00e5l til byr\u00e5den: 1. Vil byr\u00e5det ta initiativ til \u00e5 innf\u00f8re et lignende verkt\u00f8y i svangerskapsomsorgen i Bergen? Svar fra byr\u00e5den: Det finnes mange ulike kartleggingsverkt\u00f8y for \u00e5 oppdage risiko knyttet til mors helse og sosio\u00f8konomiske forhold. Som sp\u00f8rsm\u00e5lsstiller skriver s\u00e5 blir de ulike risikoene vurdert under konsultasjon hos jordmor i graviditeten. Blant annet gjennomf\u00f8res det kartlegging om vold i n\u00e6re relasjoner, psykisk helse, rus og kj\u00f8nnslemlestelse. Helsekort for gravide fanger opp n\u00e5v\u00e6rende og tidligere sykehistorie og danner grunnlag for henvisning til spesialisthelsetjenesten ved behov. Bergen kommune har ulike niv\u00e5er av oppf\u00f8lging av gravide i risiko, slik som Rusfri start p\u00e5 livet og Sammen p\u00e5 vei, som f\u00f8lger kvinner med rusrelaterte og/eller psykiske/sosiale vansker. For kvinner som er i risiko for eller har depresjon- og angstplager henvises de til barne- og familiehjelpen eller helsestasjonspsykolog i tillegg til samtalepoliklinikk p\u00e5 Kvinneklinikken. Jordm\u00f8dre har henvisningsrett til Kvinneklinikken ved all risiko knyttet til graviditet og sykdom og har et tett samarbeid, blant annet via samarbeidsm\u00f8ter med tjenesten. Kontroller av gravide er regulert via nasjonale retningslinjer for svangerskapsomsorgen for \u00e5 sikre ivaretakelse fysisk, psykisk og sosialt, og nasjonale anbefalinger for oppdagelse av risiko er implementert i Bergen kommune. Verkt\u00f8yet MatDat sin funksjon er, slik jeg forst\u00e5r det, \u00e5 samle score fra de ulike screeningverkt\u00f8yene som er i bruk for \u00e5 f\u00e5 klassifisere den gravide p\u00e5 niv\u00e5 1-4 der 4 er h\u00f8grisiko. Byr\u00e5den er enig i at verkt\u00f8yet kan se ut som en god l\u00f8sning for \u00e5 f\u00e5 oversikt over den samlede belastningen den gravide har. Det kan ogs\u00e5 gi oversikt over arbeidsbelastningen knyttet til ekstra oppf\u00f8lging av gravide i h\u00f8yrisiko. Verkt\u00f8yet tar en samlet vurdering, ogs\u00e5 av fysisk helse, og er p\u00e5 den m\u00e5ten samlende i sin informasjon om hele utfordringsbildet. I Norge har vi ikke tilgjengelig et lignende score-system, men jordm\u00f8dre er godt kjent med ulike risikofaktorer knyttet til graviditet og har henvisningsrutiner slik at disse f\u00e5r rett hjelp. Det kan virke som en god ide \u00e5 samle alle scorene og p\u00e5 den m\u00e5ten f\u00e5 et enda bedre overblikk. Scoringsverkt\u00f8yet er, etter mine unders\u00f8kelser, ikke oversatt til norsk. Det finnes heller ikke et tilsvarende verkt\u00f8y som brukes i Norge. \u00c5 ta i bruk et slikt verkt\u00f8y vil kreve validering av en oversettelse til norske forhold. Dersom et slikt verkt\u00f8y gj\u00f8res tilgjengelig i Norge og blir anbefalt av nasjonale helsemyndigheter vil vi vurdere \u00e5 ta dette i bruk. Implementering av et slikt scoringsverkt\u00f8y, slik MatDat fremst\u00e5r, vil kreve ekstra personalressurser b\u00e5de i form av oppl\u00e6ring og bruk, og vil m\u00e5tte inng\u00e5 som en del av vurderingen. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}