{
  "dokument_id": "08352d33-b770-513f-823d-25f19a370cc2",
  "doc_type": "case_attachment",
  "kommune": 4601,
  "tittel": "Saksnr 360-24 - Oppdatert status i klagesak - Gnr. 48 bnr. 296",
  "url": "https://bergen.kommune.no/politikere-utvalg/api/fil/bk360/11306013/Saksnr-360-24-Oppdatert-status-i-klagesak-Gnr-48-bnr-296",
  "tekst": "Bergen Kommune v/ Utvalg for milj\u00f8 og byutvikling (UMBY) Bergen den 09.10.2024 Saksnr 360/24 - Oppdatert status i klagesak vedr. avslag om fradeling av parsell p\u00e5 gnr. 48 bnr. 296. 1. Innledning. Foreliggende sak gjelder Plan- og bygningsetatens vedtak av 16.01.2023. Saksbehandlingen har g\u00e5tt gjennom flere ledd og saken har tidligere v\u00e6rt behandlet i UMBY, men returnert byr\u00e5dsniv\u00e5 i p\u00e5vente av avklaring av om fradeling kan tillates etter jordlovas regler. Dette sp\u00f8rsm\u00e5let er n\u00e5 endelig avklart med Statsforvalterens i Vestland (SFV) sitt vedtak av 08.10.2024 som gav klager medhold i at fradeling ikke krever delingstillatelse etter jordlova da den ikke er \u00e5 anse som en landbrukseiendom, men en boligeiendom. P\u00e5 grunn av omfattende saksgang og sakens kompleksitet vil det i det f\u00f8lgende bli gitt en oppsummering av saken med oppdatert status etter statsforvalterens vedtak. 2. Plan- og bygningsetatens opprinnelige vedtak Saken gjelder klage p\u00e5 avslag om s\u00f8knad om fradeling av en parsell p\u00e5 ca. 1,4 dekar med p\u00e5st\u00e5ende bolighus fra gnr. 48 bnr. 296. S\u00f8knaden gjelder tillatelse til fradeling etter plan- og bygningslovens regler. Eiendommen er i kommuneplanens arealdel rubrisert som LNF- omr\u00e5de, og tillatelse krever dermed dispensasjon fra kommuneplanens arealdel \u00a7 31 \u00abLandbruks-, natur og friluftsform\u00e5l\u00bb. Under saksbehandlingen ble det inngitt uttalelse fra landbruksetaten som anf\u00f8rte at deling ville v\u00e6re til skade for landbruksinteressene p\u00e5 eiendommen. Bymilj\u00f8etaten som ogs\u00e5 gav uttalelse i saken, hadde ikke merknader til at dispensasjon ble gitt, med henvisning til at \u00abdet er en allerede bebygd og opparbeidet eiendom med hus og hage, og (fradeling, min tilf\u00f8yelse) vil ikke ha noen negative konsekvenser for arealform\u00e5let.\u00bb Avslaget som etter dette ble gitt er begrunnet med landbruksetatens syn om at fradeling vil v\u00e6re til skade for landbruksressursene p\u00e5 eiendommen og dermed arealform\u00e5let LNF. 3. Eiendommen ble fradelt til boligform\u00e5l i 1996 Tiltakshaver har p\u00e5klaget vedtaket med henvisning til at den under 5 dekar store eiendommen ble tillatt fradelt fra en st\u00f8rre landbrukseiendom i 1996 hvor det uttalte form\u00e5let med den fradelte eiendommen var at den skulle brukes til boligform\u00e5l. Behovet for dispensasjon fra LNF-Form\u00e5let bygger s\u00e5ledes p\u00e5 at plankartet ikke er oppdatert iht. at den fradelte parsellen er fradelt til bolig og har st\u00e5tt uforandret som LNF-omr\u00e5de. Realiteten er likevel at eiendommen er en boligeiendom og har p\u00e5 grunn av sin st\u00f8rrelse og sin bratte topografi ikke de n\u00f8dvendige forutsetninger for \u00e5 drives som landbrukseiendom. ADVOKATFIRMA M\u00c6LAND & CO AS 4. Saken ble behandlet av UMBY i oktober 2023 Klagesaken har v\u00e6rt til behandling i UMBY i m\u00f8te den 16.10.2023 hvor det ble gjort f\u00f8lgende vedtak: \u00abSaken returneres til eventuelt ny behandling under forutsetning av s\u00f8knad eller jordloven\u00bb. Denne forutsetningen er fulgt opp av klager og sp\u00f8rsm\u00e5let om krav til delingstillatelse er, som det vil bli redegjort for i det f\u00f8lgende, avgjort av Statsforvalteren i Vestland. 5. Krav om delingstillatelse etter jordlova kommer ikke til anvendelse. Krav til delingstillatelse etter jordlova forutsetter at den oms\u00f8kte eiendommen forutsetter at eiendommen \u00abkan nyttast til jordbruk eller skogbruk\u00bb jf. \u00a712. Klager sendte derfor et brev til ansvarlig byr\u00e5dsavdeling med anmodning om kommunens vurdering av fradeling i relasjon til jordlova \u00a7 12. Det ble bedt om kommunens bekreftelse p\u00e5 at delingskravet etter jordlova \u00a7 12 ikke kommer til anvendelse da eiendommen ikke er en landbrukseiendom. Subsidi\u00e6rt ble det bedt om at delingstillatelse ble gitt. Klager mottok etter gjennomf\u00f8rt befaring p\u00e5 eiendommen vedtak med avslag p\u00e5 s\u00f8knad om delingstillatelse. Vedtakets begrunnelse bygger p\u00e5 de samme momenter som landbruksmyndigheten har fremmet i forliggende sak om delingstillatelse etter plan- og bygningsloven. Vedtaket ble p\u00e5klaget og klagen ble etter behandling i byr\u00e5det oversendt til SFV for avgj\u00f8relse. 6. Betydningen av vedtaket fra Statsforvalteren i Vestland Vedtaket fra SFV av 08.10.2024 som f\u00f8lger vedlagt konkluderer med f\u00f8lgende: \u00abGnr. 48 bnr. 296 kan deles uten godkjenning etter jordloven \u00a7 12.\u00bb Statsforvalteren har i sin begrunnelse gitt tilslutning til klagers syn om at eiendommen ikke lenger utgj\u00f8r en landbrukseiendom og at dette ble endelig avgjort med fylkeslandbruksstyrets tillatelse fra 1996 til fradeling av det som i dag utgj\u00f8r gnr. 48 bnr. 296. Begrunnelsen gir klart uttrykk for at eiendommen er en boligeiendom som fikk sin status som boligeiendom etter en grundig vurdering av at fradeling til bolig var forenelig med landbruksinteressene p\u00e5 eiendommen som eiendommen ble fradelt som dermed kunne brukes som tilleggsareal til andre landbrukseiendommer i omr\u00e5det. N\u00e5r klagesaken n\u00e5 skal til ny behandling i UMBYs m\u00f8te av 23.10.2024 m\u00e5 det dermed legges til grunn som et premiss i saken at eiendommen som fradelingss\u00f8knaden gjelder, ikke er en landbrukseiendom og at hensynet til landbruksinteresser i eiendommen ikke gj\u00f8r seg gjeldende som en del av vurderingen om det skal gis dispensasjon fra arealform\u00e5let LNF. Ettersom hensynet til landbruksinteressen har v\u00e6rt det b\u00e6rende hensynet bak det opprinnelige vedtaket om avslag og \u00e5rsaken til at UMBY ikke tok stilling til klagen i m\u00f8te den 16.10.2023, kan man ikke lenger se noen grunn til at vedtaket skal opprettholdes ved fornyet behandling. Med vennlig hilsen \u00d8yvind H. Lerring Advokat Vedlegg: Vedtak av 08.10.2024 fra Statsforvalteren I Vestland. 2 "
}