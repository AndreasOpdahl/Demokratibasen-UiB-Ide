{
  "dokument_id": "b12d157a-ff27-5e51-907f-10779dfa44fd",
  "doc_type": "case_attachment",
  "kommune": 4601,
  "tittel": "Oppf\u00f8lging av forvaltningsrevisjon - vedtak i bystyret 22.11.2023 sak 23/23 - Forvaltningsrevisjon av beredskap - delrapport om cyberberedskap ",
  "url": "https://bergen.kommune.no/politikere-utvalg/api/fil/bk360/10276723/Oppfolging-av-forvaltningsrevisjon-vedtak-i-bystyret-22-11-2023-sak-23-23-Forvaltningsrevisjon-av-beredskap-delrapport-om-cyberberedskap-",
  "tekst": " Seksjon for digital transformasjon konsern Til Intern korrespondanse Sekretariat for kontrollutvalget (Arbeidssted) V\u00e5r referanse: 2023/233711-11 v/Eli Merete Velle Saksbehandler: Hedda H\u00f8yer Dato: 30. april 2024 Fra Byr\u00e5dsavdeling for finans Oppf\u00f8lging av forvaltningsrevisjon - vedtak i bystyret 22.11.2023 sak 23/23 - Forvaltningsrevisjon av beredskap - delrapport om cyberberedskap Vi viser til bystyrets behandling av sak 23/23 \u2013 Forvaltningsrevisjon av beredskap \u2013 delrapport om cyberberedskap, der byr\u00e5det bes rapportere tilbake status p\u00e5 tiltak til Kontrollutvalget innen utgangen av april. Basert p\u00e5 det som kom frem i unders\u00f8kelsen anbefaler Deloitte i sin delrapport at Bergen kommune setter i verk f\u00f8lgende tiltak: 1. Sikre en samlet oversikt over hvem som innehar ulike roller og ansvar innen informasjonssikkerhet og personvern i kommunen. 2. Inkluderer eksisterende vaktordning i seksjon for digitalisering og innovasjon sin temaspesifikke beredskapsplan for informasjonssikkerhet og personvern. 3. Utarbeide en Business Impact Analysis for virksomheten. 4. S\u00f8rge for at beredskapsplanverket er tilstrekkelig kjent hos alle i beredskapsorganisasjonen i seksjon for digitalisering og innovasjon (SDI). 5. Sikre at det det benyttes samme skala for klassifisering av hendelser p\u00e5 alle niv\u00e5. 6. Utarbeide systemspesifikke planer for \u00e5 sikre raskest mulig gjenoppretting av enkeltsystem med bakgrunn i en BIA. 7. Tydeliggj\u00f8re hvilken kommunikasjonsl\u00f8sning som skal benyttes p\u00e5 samtlige niv\u00e5 i hendelsesh\u00e5ndteringen. 8. Sikre at informasjon om ressurser som skal inng\u00e5 i hendelsesh\u00e5ndteringen er oppdatert. 9. Sikre jevnlig trening og \u00f8ving av beredskapsplanverket for IKT-hendelser. Seksjon for digital transformasjon1 (SDi) arbeider kontinuerlig med videreutvikling av rammeverk og krav til hvordan digitalisering skal foreg\u00e5 i Bergen kommune. Personvern, informasjonssikkerhet og digital beredskap er en viktig del av dette. For \u00e5 sikre helhet i prosessene, har SDi i senere \u00e5r inkludert tidligere Reglement for personvern og informasjonssikkerhet i kommunens Reglement for digitalisering og IKT, slik at det n\u00e5 finnes kun ett reglement og ett sett med overordnete konsernkrav p\u00e5 digitaliseringsomr\u00e5det. 1 Tidligere seksjon for digitalisering og innovasjon skiftet navn h\u00f8sten 2023. Seksjon for Digital transformasjon har i senere tid gjennomg\u00e5tt og revidert sin beredskapsplan \u2013 temaspesifikk beredskapsplan for svikt i informasjonssikkerhet. Planen er gjennomg\u00e5tt med alle ansatte p\u00e5 seksjonen. H\u00f8sten 2023 har SDi startet en rekke aktiviteter som er ventet \u00e5 bidra til \u00e5 bedre oversikt og kontroll p\u00e5 risiko i kommunens systemportef\u00f8lje med tilh\u00f8rende integrasjoner. I det f\u00f8lgende gjennomg\u00e5s tiltak som er gjort siden revisjonstidspunkt, med henvisning til nummererte tiltak i revisors anbefaling. Overordnet har revisjonen har lagt til grunn et reglement som ble utfaset i 2021. Reglement for digitalisering og IKT er reglementet som gjelder, og kravene som fremkommer av dette er gyldig og b\u00f8r v\u00e6re dokumentasjonsgrunnlaget ved en forvaltningsrevisjon. Beredskapsplanverk for IKT-hendelser Seksjon for digital transformasjon (SDi) har siden revisjonen ble gjennomf\u00f8rt hatt flere gjennomganger av planverket, b\u00e5de for \u00e5 \u00f8ke kjennskapen til hva planverket omfatter, hvilke personer/roller som er involvert n\u00e5r planverket tas i bruk, og med tanke p\u00e5 \u00e5 identifisere forbedringsomr\u00e5der i eksisterende planverk og forst\u00e5elsen av dette. \u00c5rlige beredskaps\u00f8velser inng\u00e5r i SDis \u00e5rshjul. SDi har hatt en gjennomgang av planverket og hva som skjer n\u00e5r det tas i bruk p\u00e5 en fellessamling for hele seksjonen i juni 2023. Videre ble det gjennomf\u00f8rt beredskaps\u00f8velse i november 2023. I SDi er 10 personer tildelt kompetanseplaner med gjennomgang av beredskapsplanverket i Bergen kommune, b\u00e5de administrativ og operativ del. I tillegg foreligger krav om kjennskap og kunnskap om egen beredskapsplan. Det er i \u00e5rshjulet til SDi oppf\u00f8rt beredskaps\u00f8velser- og revisjoner som en \u00e5rlig aktivitet for seksjonen. Det gjennomf\u00f8res \u00e5rlige \u00f8velser, ref. punkt 4. I 2024 er det planlagt en st\u00f8rre \u00f8velse i samarbeid med Samfunnssikkerhetens hus, der ogs\u00e5 flere byr\u00e5dsavdelinger vil bli invitert med. SDi vil ogs\u00e5 i fortsettelsen f\u00f8lge opp at aktiviteter for \u00f8ving p\u00e5 beredskapsplanverket for IKT-hendelser f\u00f8lges jevnlig opp i tr\u00e5d med \u00e5rshjulet, ref. revisors tiltak 9. Sikre jevnlig trening og \u00f8ving av beredskapsplanverket for IKT-hendelser og 4. S\u00f8rge for at beredskapsplanverket er tilstrekkelig kjent hos alle i beredskapsorganisasjonen i [seksjon for digital transformasjon (SDi)]. Beredskapsplaner er under l\u00f8pende revisjoner, og kontaktinformasjon er oppdatert. Det er videre fokus p\u00e5 \u00f8velser med hensikt om at ulike beredskapsplaner skal harmonisere, og avklare hvilke vaktordninger som skal benyttes og henvises til i ulike planer. Den p\u00e5g\u00e5ende etableringen av Senter for digital sikkerhet (SDS) vil medf\u00f8re nye kontaktflater ved hendelser. Kritikalitetsvurdering av kommunens systemportef\u00f8lje I revisjonsrapporten trekker revisor frem at Bergen kommune ikke har tilstrekkelig oversikt over konsekvensene ved bortfall av Bk360 eller andre virksomhetskritiske systemer. Revisor anbefaler derfor tiltak 3. Utarbeide en Business Impact Analysis for virksomheten. Bergen kommune hadde allerede ved revisjonstidspunktet utarbeidet en rutine for kritikalitetsvurderinger av IKT-systemer, men hadde ikke startet innf\u00f8ringen av denne i organisasjonen. En kritikalitetsvurdering er i dette tilfellet i stor grad det samme som en Business Impact Analysis, og har til hensikt \u00e5 avdekke hvilke konsekvenser et bortfall av et IKT-system har for tjenesteleveransene. Analysen gir verdifull informasjon om hvilke tiltak som b\u00f8r prioriteres for \u00e5 opprettholde tjenesteleveransen ved potensielle hendelser som p\u00e5virker et eller flere system. Den sier ogs\u00e5 noe om hvor viktig det er for tjenesteleveransene at systemet raskt kommer tilbake i drift. I Bergen kommune er det Ansattservice som er intern driftsleverand\u00f8r og drifter systemer p\u00e5 vegne av byr\u00e5dsavdelingene. Systemer kan driftes p\u00e5 tre ulike tilgjengelighetsniv\u00e5er: o Skysystem (0800-1600): gjelder systemer som driftes av ekstern leverand\u00f8r, der eventuelle feil knyttet til koblinger til kommunens interne systemer rettes av Ansattservice og leverand\u00f8r innenfor normal arbeidstid. o Normal driftstid (0800-1600): Forventet tilgjengelighet i minimum ordin\u00e6r arbeidstid. Dette gjelder de fleste systemer i kommunens systemportef\u00f8lje. o D\u00f8gndrift (24/7): For systemer som benyttes hele d\u00f8gnet, eller ut over ordin\u00e6r arbeidstid, og har behov utvidet tilgjengelighet og h\u00f8y oppetid. Vaktordning utenfor arbeidstid som sikrer rask retting av eventuelle feil som skulle oppst\u00e5. Dersom kritikalitetsvurderingen av et IKT-system tilsier at konsekvensene ved bortfall er store, b\u00f8r systemeier vurdere \u00e5 \u00f8ke driftsniv\u00e5et for \u00e5 sikre at tilgjengeligheten er god nok. Dette gjelder ogs\u00e5 i de tilfeller driftsleverand\u00f8r er ekstern (skyl\u00f8sning). Driftsniv\u00e5 m\u00e5 avklares i dialog med de aktuelle leverand\u00f8rene og i henhold til de ulike inng\u00e5tte avtaler. H\u00f8sten 2023 ble det etablert prosess og verkt\u00f8yst\u00f8tte for gjennomf\u00f8ring av kritikalitetsvurderinger i BkStyring, som er kommunens m\u00e5l- og resultatstyringssystem. Alle byr\u00e5dsavdelinger og bystyrets kontor har f\u00e5tt en demonstrasjon av hvordan man skal gjennomf\u00f8re kritikalitetsvurderinger av egne systemer. Det er systemeier som er ansvarlig for \u00e5 gjennomf\u00f8re vurderingen, og byr\u00e5dsavdelingenes digitaliseringskoordinator har f\u00e5tt ansvaret for \u00e5 f\u00f8lge opp at vurderingene blir gjennomf\u00f8rt. Det ble satt en frist om at alle systemer skulle v\u00e6re kritikalitetsvurdert innen utgangen av f\u00f8rste kvartal 2024. Per 24. april er det gjennomf\u00f8rt 553 kritikalitetsvurderinger, noe som betyr at ca 85 % av kommunens samlede portef\u00f8lje p\u00e5 rundt 650 IKT-systemer n\u00e5 er vurdert. Forel\u00f8pige resultater tyder p\u00e5 at mange systemer i dag ikke driftes p\u00e5 akseptabelt tilgjengelighetsniv\u00e5. En endring fra normaldrift 0800-1600 til d\u00f8gndrift 24/7 har kostnadsmessige konsekvenser for byr\u00e5dsavdelingene. SDi vil n\u00e5 sammenfatte resultatene og utarbeid anbefalinger om tiltak som skal sikre at hele kommunens systemportef\u00f8lje har en akseptabel tilgjengelighet sett i forhold til kommunens tjenesteleveranse og identifiserte kritikaliteter. Kritikalitetsvurderingene belyser hvilke tiltak byr\u00e5dsavdelingene m\u00e5 ta inn i sine planer for b\u00e5de gjenoppretting og for kontinuitet i tjenesteleveransen, tilsvarende tiltak 6. Utarbeide systemspesifikke planer for \u00e5 sikre raskest mulig gjenoppretting av enkeltsystem med bakgrunn i en BIA. Det er krav i Reglement for digitalisering og IKT at alle system skal ha en plan for gjenoppretning, samt krav om kritikalitetsvurdering av det enkelte system. Det er systemeiers ansvar at dette er gjennomf\u00f8rt og dokumentert. Oppdatert beredskapsplan for svikt i informasjonssikkerhet SDi har i 2024 revidert sin temaspesifikke beredskapsplan for svikt i informasjonssikkerhet. I oppdateringen er revisors anbefalte tiltak 2. Inkluderer eksisterende vaktordning i seksjon for digitalisering og innovasjon sin temaspesifikke beredskapsplan for informasjonssikkerhet og personvern, og vaktordningen skrevet inn i planen. SDi og Ansattservice har benyttet Bergen kommunes skala for vurdering av alvorlighetsgrad (BK-Veileder for vurdering av alvorlighetsgrad av u\u00f8nskede hendelser/avvik og risiko. ID 1702) innen informasjonssikkerhet. Skalaene henvises til i begge beredskapsplaner. Det er derimot funnet at Ansattservice benytter tilleggskriterier for vurdering av alvorlighetsgrad, men skalaen er lik mellom planene. Hendelser med alvorlighetsgrad 1 er laveste alvorlighetsgrad, og motsatt er 5 h\u00f8yeste alvorlighetsgrad. Utdrag fra Beredskapsplan svikt i informasjonssikkerhet: Dette svarer ut revisors anbefaling i tiltak 5. Sikre at det det benyttes samme skala for klassifisering av hendelser p\u00e5 alle niv\u00e5. 8. Sikre at informasjon om ressurser som skal inng\u00e5 i hendelsesh\u00e5ndteringen er oppdatert. Roller og ansvar innen informasjonssikkerhet og personvern Revisor peker i sin rapport p\u00e5 at det ikke finnes en samlet oversikt over alle som innehar ulike roller knyttet til personvern og informasjonssikkerhet i kommunen, og anbefaler \u00e5 etablere en slik oversikt (tiltak 1. Sikre en samlet oversikt over hvem som innehar ulike roller og ansvar innen informasjonssikkerhet og personvern i kommunen). Det er SDis oppfatning at en slik oversikt ville v\u00e6re av begrenset nytte i situasjoner der det er behov for raskt \u00e5 identifisere hvem som b\u00f8r involveres. Dette er b\u00e5de fordi en slik oversikt ville v\u00e6re sv\u00e6rt omfangsrik og tidkrevende \u00e5 sl\u00e5 opp i, og fordi vedlikehold av oversikten ville v\u00e6re ressurskrevende med en h\u00f8y risiko for at informasjonen raskt blir utdatert. Ansatte som i dag har et s\u00e6rlig ansvar, har dette nemlig enten i kraft av sin stilling, eller fordi de har f\u00e5tt tildelt en eller flere roller som del av sin stilling. Kommunens systemportef\u00f8lje best\u00e5r av rundt 650 IKT-systemer. I henhold til kommunens egen prosedyre for plassering av systemeierskap, skal eierskapet til systemet ligge hos den byr\u00e5dsavdeling som eier, anskaffer eller utvikler systemet. Hvem som f\u00e5r systemeierskapet, b\u00f8r ses i sammenheng med hvem som er ansvarlig for tjenestene som systemet skal underst\u00f8tte. For \u00e5 s\u00f8rge for at informasjonen om hvem som har ansvar og roller knyttet til et bestemt IKT-system er tilgjengelig for alle ansatte som trenger den, er denne informasjonen samlet og publisert i kommunens systemoversikt. I kommunens kvalitetssystem finnes rollebeskrivelser med tilh\u00f8rende ansvarsbeskrivelser for ansatte som i kraft av sin stilling har et s\u00e6rlig ansvar knyttet til personvern og informasjonssikkerhet, og for ansatte som har f\u00e5tt utpekt roller som gir et slikt ansvar. Alle byr\u00e5dsavdelinger skal fylle tre koordinatorroller, som er n\u00f8kkelressurser i oppf\u00f8lging av aktiviteter innen IKT- og digitalisering, herunder ivaretakelse av personvern og informasjonssikkerhet i byr\u00e5dsavdelingenes IKT-l\u00f8sninger. Oversikt over hvem som til enhver tid innehar disse rollene, finnes tilgjengelig p\u00e5 Allmenningen. Avhengig av om utgangspunktet er en bestemt tjeneste eller et bestemt IKT-system som underst\u00f8tter tjenesten, vil det derfor v\u00e6re mulig \u00e5 finne informasjon om hvem som har ansvar. Arbeidet med \u00e5 samle og etablere kapasitet og kompetanse innen IT-sikkerhet i et senter for digital sikkerhet p\u00e5g\u00e5r fortsatt i 2024. Etableringen av senteret vil ytterligere tydeliggj\u00f8re hvordan operativ hendelsesh\u00e5ndtering av IKT-hendelser skal foreg\u00e5 i praksis og hvilke ressurser som skal bidra ved eventuelle hendelser og avvik. Arbeidet forventes \u00e5 fortsette ut 2025. Felles kommunikasjonsl\u00f8sning for all hendelsesh\u00e5ndtering i kommunen Tiltak 7. i revisjonsrapporten er Tydeliggj\u00f8re hvilken kommunikasjonsl\u00f8sning som skal benyttes p\u00e5 samtlige niv\u00e5 i hendelsesh\u00e5ndteringen. Det er revisors tydelige anbefaling at det b\u00f8r v\u00e6re samsvar mellom de kommunikasjonsl\u00f8sningene som benyttes av den kommunale kriseledelsen, og de l\u00f8sningene som benyttes p\u00e5 lavere niv\u00e5 (operasjonelt og taktisk niv\u00e5). Det er byr\u00e5dsleders avdeling, ved samfunnssikkerhetens hus (SSH) som har det overordnete ansvaret for beredskap og kriseledelse i Bergen kommune. Det er derfor ogs\u00e5 her ansvaret for \u00e5 stille krav til hvilke verkt\u00f8y som skal benyttes p\u00e5 lavere niv\u00e5 i kriseh\u00e5ndteringen. Arbeidet med vurdering av dagens RAYVN som felles krisest\u00f8tteverkt\u00f8y for kommunen ble noe forsinket i 2023, i p\u00e5vente av utfallet av den nasjonale anskaffelsen av samme type verkt\u00f8y. SDi og SSH har v\u00e5ren 2024 startet en dialog rundt dette, med sikte p\u00e5 \u00e5 komme med forslag til beslutning om hva som skal v\u00e6re kommunens felles verkt\u00f8y fremover. Med hilsen Byr\u00e5dsavdeling for finans Eivind K. N\u00e6vdal-Bolstad - Byr\u00e5d for finans Hedda H\u00f8yer - Saksbehandler Dokumentet er godkjent elektronisk. Kopi: "
}