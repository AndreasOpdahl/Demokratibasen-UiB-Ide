{
  "dokument_id": "2758ee8f-1a73-5ea6-97f8-cd20aab001bf",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Trond Tystad (BL) om trafikkfarlig situasjon ved Innkj\u00f8ringen til Sydneskleiven - Utvalg for milj",
  "url": "https://bergen.kommune.no/politikere-utvalg/api/fil/bk360/12364527/Svar-pa-skriftlig-sporsmal-fra-Trond-Tystad-BL-om-trafikkfarlig-situasjon-ved-Innkjoringen-til-Sydneskleiven-Utvalg-for-milj",
  "tekst": " BBU \u2013 Kommunaldirekt\u00f8ren stab Til Intern korrespondanse Bystyrets kontor V\u00e5r referanse: 2025/133045-3 Saksbehandler: Malene Nesse Gr\u00f8nningen Fra Dato: 24. mars 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l fra Trond Tystad (BL) om trafikkfarlig situasjon ved Innkj\u00f8ringen til Sydneskleiven - Utvalg for milj\u00f8 og byutvikling - Innsendt 10.3.25 Sydnes Vel har ved styremedlem Jan Hanchen Michelsen rettet f\u00f8lgende henvendelse til Bergen Kommune, Politiet og vegmyndighetene p\u00e5 alle niv\u00e5: \u00abTrafikkfarlig omkj\u00f8ring via gatetun Teatergaten \u2013 Sydneskleiven \u2013 Rosebergsgaten I forbindelse med p\u00e5g\u00e5ende gravearbeider i H\u00e5konsgaten (FV 5350) har det den siste tiden v\u00e6rt en sterkt \u00f8kende omkj\u00f8ringstrafikk via Teatergaten, inn Sydneskleiven og over gatetun/fortau til Rosenbergsgaten. Innkj\u00f8ringen til Sydneskleiven ved Norma Baleans plass er skiltet b\u00e5de som blindvei og som gatetun, men alle lokalkjente vet det er fysisk fullt mulig \u00e5 krysse over til Rosenbergsgaten med bil. Naboene i disse trange, tettbodde gatene melder n\u00e5 om at mange biler, inkludert kommunale tjenestebiler, holder meget h\u00f8y fart over gatetunet. Dette har skapt trafikkfarlige situasjoner og nestenp\u00e5kj\u00f8rsler. Det skal ha blitt satt ut lette koner for \u00e5 regulere kj\u00f8ringen noe, men disse ble straks feid til side, trolig av gjennomfartstrafikken. Situasjonen er uakseptabel, og Sydnes Vel krever at dersom gatel\u00f8pene/gatetunet ikke kan stenges for gjennomgangstrafikk i det minste blir sikret med stolper/innsnevringsinnretninger med tunge sokler, eller aller helst med midlertidige fartshumper / fartsdempere av plast, slik at trafikken tvinges til \u00e5 holde gangfart p\u00e5 de mest uoversiktelige punktene. Denne sikringen m\u00e5 skje umiddelbart, f\u00f8r det skjer en alvorlig ulykke. Sp\u00f8rsm\u00e5l til byr\u00e5den: Mitt sp\u00f8rsm\u00e5l til Byr\u00e5den er hva hun vil foreta seg knyttet til denne trafikkfarlige situasjonen? Svar fra byr\u00e5den: Byr\u00e5den vil innledningsvis takke for det viktige sp\u00f8rsm\u00e5let til representanten. Klosterhagenerkl\u00e6ringen sl\u00e5r fast at det m\u00e5 gj\u00f8res tryggere \u00e5 ferdes til fots i byen v\u00e5r, og byr\u00e5den mener situasjonen som har oppst\u00e5tt i Sydneskleiven er uakseptabel. Bymilj\u00f8etaten ga tidlig i prosessen med arbeidet i H\u00e5konsgaten, en uttalelse til L\u00f8vaas Maskin ang\u00e5ende forhold p\u00e5 det kommunale veinettet. Her kom det tydelig frem at Bymilj\u00f8etaten ikke aksepterer \u00f8kt trafikk i Sydneskleiven. I og med at arbeidet foreg\u00e5r i fylkesvei, og s\u00e5nn sett p\u00e5virker kommunale veier i liten grad, har arbeidsvarslingsplanen prim\u00e6rt v\u00e6rt overlatt til SVV for h\u00e5ndtering. Dette gj\u00f8res i enkelte tilfeller hvor det er hensiktsmessig for \u00e5 ivareta helheten ved kompliserte og/eller st\u00f8rre planer. Som f\u00f8lge av at det tidlig ble oppdaget en betydelig mengde \u00f8kt gjennomgangstrafikk via den kommunale delen av Teatergaten og videre via kommunal vei og gatetun i Sydneskleiven, ble entrepren\u00f8r varslet og gjort oppmerksom p\u00e5 dette. Det har siden blitt fors\u00f8kt ut diverse tiltak, blant annet etablering av en sjikane ved bruk av hindermarkering som et fors\u00f8k p\u00e5 fartsreduserende tiltak. I tillegg har det blitt skiltet med svingforbud fra Sydneskleiven og ut i Rosenbergsgaten. Likevel har vi opplevd at trafikantene velger \u00e5 kj\u00f8re ulovlig for \u00e5 opprettholde fordelen av en kortere kj\u00f8revei. Bymilj\u00f8etaten har p\u00e5 nytt v\u00e6rt i kontakt med entrepren\u00f8r og p\u00e5pekt alvorligheten i saken, og at de som utf\u00f8rende entrepren\u00f8r sitter p\u00e5 et overordnet ansvar for at tiltak som iverksettes f\u00f8lges etter intensjonen. Entrepren\u00f8r har videre v\u00e6rt i kontakt med SVV for supplering av skiltplan med motorvognforbud for gjennomkj\u00f8ring til Rosenbergsgaten (/H\u00e5konsgaten). H\u00e5ndheving av et slikt forbud ligger hos politiet. Dersom Bymilj\u00f8etaten ikke opplever bedring i de trafikale forholdene p\u00e5 stedet, vil etaten ta ytterligere tak i situasjonen og i samr\u00e5d med Brannvesenet (som f\u00f8lge av at dette er et brannsmitteomr\u00e5de) fysisk stenge Sydneskleiven for gjennomkj\u00f8ring til Rosenbergsgaten. Christine Kahrs \u2013 Byr\u00e5d for byutvikling Dokumentet er godkjent elektronisk. "
}