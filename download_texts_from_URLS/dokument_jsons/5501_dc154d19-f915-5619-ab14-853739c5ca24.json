{
  "dokument_id": "dc154d19-f915-5619-ab14-853739c5ca24",
  "doc_type": "case_attachment",
  "kommune": 5501,
  "tittel": "Kommunedelplan for naturmangfold Prosjektplan 19.02.2024",
  "url": "https://innsyn.tromso.kommune.no/application/getMoteDokument?dokid=2001631799",
  "tekst": "Prosjektplan: Kommunedelplan for naturmangfold Troms\u00f8 kommune, februar 2024. 1. Innledning 19. desember 2022, signerte de 196 medlemslandene i FNs konvensjon om biologisk mangfold et felles rammeverk om b\u00e6rekraftig og rettferdig bruk og bevaring av natur og biologisk mangfold. Det globale Kunming-Montreal-rammeverket for naturmangfold, som ofte omtales som naturavtalen, har som m\u00e5l \u00e5 stanse og reversere tapet av natur og \u00f8kosystemer fram mot 2030 og 2050. Den norske regjeringen arbeider med \u00e5 utarbeide en ny nasjonal handlingsplan for naturmangfold i tr\u00e5d med naturavtalen. I den gjeldende handlingsplanen, Natur for livet \u2013 Norsk handlingsplan for naturmangfold, \u00f8nsker regjeringen \u00e5 \u00ablegge til rette for at kommunene kan \u00f8ke sin kompetanse om naturmangfold. Regjeringen foresl\u00e5r at dette skal skje gjennom kunnskapsgrunnlag og \u00f8kt veiledning, og gjennom et pilotprosjekt om kommunedelplaner for naturmangfold.\u00bb 22. november 2023 vedtok Troms\u00f8 kommunestyre at det skal utarbeides en kommunedelplan for naturmangfold. Denne skal f\u00f8lge Milj\u00f8direktoratets veileder, Kommunedelplaner for naturmangfold. \u00c5 utarbeide en kommunedelplan for naturmangfold er en oppf\u00f8lging av Kommuneplanens samfunnsdel, Troms\u00f8 vil 2020\u20132032, og av den politiske samarbeidserkl\u00e6ringen for 2023-2027, Romssa\u2010erkl\u00e6ringen. En slik plan skal bidra til \u00e5 oppfylle lovnadene om \u00e5 sikre naturmangfold og restaurere forringede \u00f8kosystemer, og \u00e5 la klima, milj\u00f8 og natur sette rammene for all politikk. Naturmangfold omfatter de tre komponentene biologisk mangfold, landskapsmessig mangfold og geologisk mangfold \u2013 alts\u00e5 det i omgivelsene som i det vesentlige ikke er et resultat av menneskelig p\u00e5virkning. Biologisk mangfold omfatter variasjoner av livsformer, herunder arter, gener og \u00f8kosystemer. Landskapsmessig mangfold omfatter st\u00f8rre sammenhenger i naturen, og er alt fra naturlandskap til kulturp\u00e5virkede landskap. Geologisk mangfold omfatter variasjoner av geologiske forekomster, som landformer, geologiske prosesser, jordtyper, bergarter og mineraler. Naturen og naturgodene er grunnlaget for menneskers liv og velferd. Det er mangfoldet av arter, landskap og geologi som gir oss tilgang til en rekke ressurser og tjenester, som rent vann, energi, medisiner og mat. Samtidig er naturen viktig for kulturut\u00f8velse og identitet, n\u00e6ringsutvikling, rekreasjon og gode opplevelser. Den unike naturen i Troms\u00f8 kommune er under press fra \u00f8kt ferdsel og utbygging, og p\u00e5virkes av endringer i temperatur- og nedb\u00f8rsm\u00f8nstrene som kommer med de globale klimaendringene. I 2024 begynner arbeidet med \u00e5 utarbeide kommunedelplanen for naturmangfold. For st\u00f8tte til arbeidet, s\u00f8kte Troms\u00f8 kommune tilskudd fra Milj\u00f8direktoratet for \u00e5 utarbeide planen S\u00f8knaden er under behandling. Denne prosjektplanen skisserer ut de overordnede rammene for planarbeidet. Den sier noe om m\u00e5lsetningene og forventningene til prosjektet, organiseringen av arbeidet, og ansl\u00e5r en forel\u00f8pig avgrensing av tema, tidsbruk og geografisk omr\u00e5de. 1.1. Hovedm\u00e5l for planarbeidet Form\u00e5let med planen er \u00e5 sikre en forutsigbar, forpliktende og kunnskapsbasert arealforvaltning som ivaretar naturmangfoldet i kommunen. I praksis betyr dette at planen skal bidra til \u00e5 stanse tapet av natur og konkretisere tiltak for restaurering. Gode beslutninger og prioriteringer om naturmangfold forutsetter at oppdatert, tilstrekkelig og tverrfaglig informasjon er tilgjengelig for politikere og befolkningen, og at denne informasjonen blir tatt i bruk. Kommunedelplanen skal bidra til \u00e5 l\u00f8fte oppmerksomheten rundt naturmangfold i kommuneadministrasjonen, og blant innbyggere, politikere og andre beslutningstakere. Kommunedelplanen for naturmangfold skal best\u00e5 av et kunnskapsgrunnlag og en handlingsplan. Kunnskapsgrunnlaget skal gi en samlet oversikt over kunnskapen om Troms\u00f8s naturmangfold og avdekke behov for ytterligere kartlegging og innhenting av kunnskap. Handlingsplanen inneholder tiltak som bygger p\u00e5 kunnskapsgrunnlaget. B\u00e5de kunnskapsgrunnlaget og handlingsplanen skal oppdateres jevning for at arealforvaltningen til enhver tid gj\u00f8res p\u00e5 grunnlag av oppdatert kunnskap. Videre er det n\u00f8dvendig \u00e5 kartlegge hvordan naturmangfoldet utvikler seg over tid, og \u00e5rsaker og konsekvenser av endringene. Dette er n\u00f8dvendig for \u00e5 sette til livs tiltak som bedrer tilstanden i naturen. Kommunedelplanen for naturmangfold skal legges til grunn for rullering av kommuneplanens samfunnsdel og -arealdel, samt annen relevant forvaltning. Slik blir ivaretagelse av naturmangfold forankret i kommunens arbeid. 1.2. Plantype Som beskrevet i innledningen, skal planen utarbeides som en tematisk kommunedelplan etter vedtak i Troms\u00f8 kommunestyre og \u00f8nske fra Milj\u00f8direktoratet og regjeringen. En tematisk kommunedelplan (ogs\u00e5 kalt en kommunedelplan for samfunnstema) m\u00e5 behandles etter reglene i plan- og bygningsloven. Dette gjelder blant annet innholdskrav ang\u00e5ende planprogram og planforslag, og prosesskrav ang\u00e5ende medvirkning og politisk vedtak. 1.3. Planomr\u00e5det Planomr\u00e5det omfatter hele Troms\u00f8 kommune, b\u00e5de p\u00e5 land og i sj\u00f8, kyst og vassdrag. 2. F\u00f8ringer og retningslinjer 2.1. Nasjonale f\u00f8ringer \u2022 FNs b\u00e6rekraftsm\u00e5l \u2022 Lov om forvaltning av naturens mangfold (naturmangfoldloven) \u2022 Lov om planlegging og byggesaksbehandling (plan- og bygningsloven) \u2022 Nasjonale forventinger til regional og kommunal planlegging 2023\u20132027 \u2022 Meld. St. 14 (2015-2016) \u2013 Natur for livet \u2013 Norsk handlingsplan for naturmangfold \u2022 I tillegg er arbeidet med naturmangfold p\u00e5virket av forurensningsloven, friluftsloven, jordloven, klimaloven, kulturminneloven, skogloven, laks- og innlandsfiskloven, milj\u00f8informasjonsloven, motorferdselloven, vann- og kloakkavgiftsloven, viltloven og vannforskriften. 2.2. Regionale f\u00f8ringer \u2022 Regional vannforvaltningsplan Troms og Finnmark vannregion 2022\u20132027 \u2022 Regional vannforvaltningsplan norsk-finsk vannregion 2022\u20132027 \u2022 Regional plan for friluftsliv, vilt og innlandsfisk 2016\u20132027 2.3. Lokale f\u00f8ringer \u2022 Kommuneplanens samfunnsdel \u2013 Troms\u00f8 vil 2020\u20132032 \u2022 Kommuneplanens arealdel 2017\u20132026 \u2022 Kommunestyrevedtak datert 22. november 2023 \u2022 Troms\u00f8 kommunes planstrategi (rulleres) 3. Beskrivelse av planprosessen 3.1. Sentrale tema og problemstillinger I tabellen f\u00f8lger noen tema som anses viktige i arbeidet med kommunedelplan for naturmangfold. Tema Relevans Kunnskapsgrunnlag For \u00e5 kunne ta kunnskapsbaserte avgj\u00f8relser om arealdisponering, m\u00e5 tilstrekkelig og oppdatert informasjon v\u00e6re tilgjengelig. Naturen i Troms\u00f8 er til dels kartlagt i Naturbase og Artsdatabanken, og sammenstilt i \u00d8kologiske grunnkart. Samtidig er betydelige omr\u00e5der i kommunen ikke godt nok kartlagt, eller kartleggingen har behov for \u00e5 oppdateres. Hvor er det behov for mer eller bedre kartlegging? Hvordan sikres et godt nok kunnskapsgrunnlag for \u00e5 prioritere bruken av areal? Hvordan oppdateres kart og databaser jevnlig nok til \u00e5 tilgjengeliggj\u00f8re den nyeste kunnskapen? Naturrestaurering B\u00e5de naturavtalen fra 2022 og Meld. St. 14, Natur for livet \u2013 Norsk handlingsplan for naturmangfold, inneholder m\u00e5l om restaurering av \u00f8delagt og skadet natur. Naturrestauring er tiltak som bidrar til \u00e5 gjenopprette \u00f8kosystemer som er blitt forringet eller \u00f8delagt. \u00c5 restaurere naturen bidrar til en rekke naturgoder i tillegg til \u00f8kt naturmangfold, som bedre vannmilj\u00f8, mindre klimagassutslipp, bedre klimatilpasning, mer pollinering, mulighet for friluftsliv og bedret folkehelse. Hvor i kommunen har vi natur som kan restaureres, hvordan prioriterer vi omr\u00e5der for restaurering, og hvordan gjennomf\u00f8rer vi tiltakene? Arealn\u00f8ytralitet Arealn\u00f8ytralitet er et m\u00e5l om \u00e5 stanse tapet av natur ved \u00e5 gjenbruke og fortette allerede utbygde omr\u00e5der, kompensere for nedbygging, og \u00e5 la ur\u00f8rt natur f\u00e5 st\u00e5 i fred. Skal Troms\u00f8 ha m\u00e5l om \u00e5 bli arealn\u00f8ytral? Hvordan skal vi fortette med kvalitet og prioritere mellom utbyggingshensyn, omr\u00e5der for kompensering, og naturmangfold? Skj\u00f8tsel Kommunen har ansvar for \u00e5 gjennomf\u00f8re tiltak som opprettholder eller oppn\u00e5r \u00f8nsket naturtilstand. Slike tiltak kan v\u00e6re \u00e5 kanalisere ferdsel, restaurere forringet natur, eller fjerne u\u00f8nskede arter. Hvordan skj\u00f8tter vi natur- og kulturlandskapene v\u00e5re p\u00e5 best mulig m\u00e5te? Hindre spredning av Fremmedartsproblematikken i Troms\u00f8 er mer enn bare troms\u00f8palmen. Det er behov fremmedarter for en utvidet kartlegging av fremmedartene i kommunen, innhenting av kunnskap om hvordan disse skal h\u00e5ndteres, og l\u00f8fte informasjon om hvordan innbyggere kan bekjempe fremmedarter p\u00e5 privat grunn. Viltforvaltning Kommunens ansvar for viltforvaltningen m\u00e5 trekkes inn i arbeidet med naturmangfold. I hvor stort omfang skal viltforvaltningen beskrives i planen, som en del av Troms\u00f8s naturmangfold? Hvordan kan annet arbeid med vilt og kommunedelplanen for naturmangfold bygge p\u00e5 hverandre? Vannforvaltning Kommunen er en viktig sektormyndighet i vannforvaltning. Dette inneb\u00e6rer arbeid med \u00e5 opprettholde og forbedre \u00f8kologisk tilstand, for \u00e5 sikre mangfold i arter og \u00f8kosystemer. Kommunen har ogs\u00e5 mulighet til \u00e5 sette restriksjoner p\u00e5 arealbruken for \u00e5 ivareta naturmangfoldet i og langs vassdrag, innsj\u00f8er, fjorder og sj\u00f8omr\u00e5der. Klimatilpasning og Klimakrisen og naturkrisen m\u00e5 l\u00f8ses i sammenheng med hverandre. Naturmangfoldet motstandsdyktighet i Troms\u00f8 kommune vil i \u00f8kende grad p\u00e5virkes av et endret klima, og det blir relevant \u00e5 identifisere hvordan dette inntreffer og hvordan naturens motstandsdyktighet kan styrkes. Samtidig er naturen viktig for \u00e5 tilpasses klimaendringene, for eksempel gjennom temperaturregulering, flomdemping og overvannsh\u00e5ndtering. 3.2. Organisering av planarbeidet Planarbeidet skal organiseres p\u00e5 en m\u00e5te som sikrer tverrfaglig deltagelse og \u00f8kt bevisstgj\u00f8ring for naturmangfold internt i kommuneorganisasjonen. Planen skal utarbeides med bruk av interne ressurser s\u00e5 langt det lar seg gj\u00f8re, slik at kompetanse og erfaringer blir v\u00e6rende i kommunen etter endt planprosess. I tillegg \u00e5pner dette for at utarbeidelsen av kommunedelplanen for naturmangfold kobles opp mot annet p\u00e5g\u00e5ende planarbeid innen arealplanlegging og temaer som klima, milj\u00f8, klimatilpasning og bruk av naturressurser og arealer. Arbeidet med planen skal organiseres som et prosjekt. Utformingen av kommunedelplanen skal skje i et samarbeid p\u00e5 avdeling for bymilj\u00f8, hvor eierskap og prosjektledelse tillegges enhet for klima, milj\u00f8 og landbruk. Fordelingen av relevante arbeidsressurser avgj\u00f8res s\u00e5 snart som mulig. Styringsgruppe: Bymilj\u00f8s ledergruppe, BLG. Arbeidsgruppe: Prosjektleder ved enhet for klima, milj\u00f8 og landbruk. Planlegger. Milj\u00f8r\u00e5dgiver. GIS- r\u00e5dgiver. Intern referansegruppe: Naturforvalter. Landbruksr\u00e5dgiver. Skogforvalter. Klimar\u00e5dgiver. Arealplanlegger. Landskapsarkitekt. Friluftsr\u00e5dgiver. GIS-r\u00e5dgiver. Ekstern referansegruppe: Fageksperter innen relevante omr\u00e5der. Troms fylkeskommune. Statsforvalteren i Troms og Finnmark. 3.3. Opplegg for medvirkning Planprosessen skal f\u00f8lge plan- og bygningslovens krav til medvirkning. Dette inneb\u00e6rer varsling av planoppstart i aviser og p\u00e5 kommunens hjemmeside. B\u00e5de planprogrammet og planforslaget skal legges til offentlig ettersyn minimum \u00e9n gang, og hver av disse h\u00f8ringsperiodene skal v\u00e6re i minimum seks sammenhengende uker. Det skal tilrettelegges for at akt\u00f8rer kan komme med innspill til planen, spesielt under h\u00f8ringsperiodene. S\u00e6rlig hensyn skal tas for \u00e5 sikre aktiv medvirkning av grupper som trenger spesiell tilrettelegging, deriblant barn og unge. Den eksterne referansegruppen er kontinuerlig p\u00e5koblet planarbeidet. Medvirkningen planlegges \u00e5 kobles p\u00e5 andre relevante medvirkningsprosesser i kommunen. Dette gjelder for eksempel utarbeidelsen av temaplan for klimatilpasning og kommunedelplan for klima, milj\u00f8 og energi. 3.4. Framdriftsplan Milep\u00e6ler i planarbeidet Tidsplan Utvikle prosjektplan i henhold til Milj\u00f8direktoratets veileder 1. kvartal 2024 Utarbeide planprogram 1. kvartal 2024 Offentlig ettersyn planprogram og varsel av planoppstart 2. kvartal 2024 Vedtak planprogram 2. kvartal 2024 Utarbeide planforslag 3. kvartal 2024 Offentlig ettersyn planforslag 1. kvartal 2025 Vedtak planforslag 2. kvartal 2025 "
}