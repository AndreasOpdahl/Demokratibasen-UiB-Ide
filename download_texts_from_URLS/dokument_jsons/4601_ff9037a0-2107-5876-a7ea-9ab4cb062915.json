{
  "dokument_id": "ff9037a0-2107-5876-a7ea-9ab4cb062915",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 7 fra Eline Haakestad (MDG) om skogsbilveier - Utvalg for finans, kultur og n\u00e6ring ",
  "url": "https://bergen.kommune.no/politikere-utvalg/api/fil/bk360/9914549/Svar-pa-skriftlig-sporsmal-nr-7-fra-Eline-Haakestad-MDG-om-skogsbilveier-Utvalg-for-finans-kultur-og-naering-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/07787-3 Saksbehandler: Gerd Nilsen Fra Dato: 27. februar 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 7 fra Eline Haakestad (MDG) om skogsbilveier - Utvalg for finans, kultur og n\u00e6ring Bakgrunn: I byr\u00e5dsplattformen kan vi lese: Byr\u00e5det vil ikke innf\u00f8re strengere lokale krav til etablering av skogsveier enn det som f\u00f8lger av nasjonal lovgivning. I bystyret i desember ble dette vedtatt (forslag 2, sak 62/23): \u00abmange \u00e5r har det v\u00e6rt saker knyttet til delfeltet skogsbilveier, der det er sendt politianmeldelser og dokumentert kritikkverdige forhold knyttet til ulovlige masser i fyll og dekke p\u00e5 skogsbilveier og \u00f8deleggelse av kulturminner og natur. Ved omorganiseringen skal ulovligheter og milj\u00f8synder f\u00f8lges opp, og fremtidig forvaltning av landbruks- og skogbruksveier skal strammes opp slik at gjeldende lover og forskrifter f\u00f8lges, ikke minst innenfor folkehelse og milj\u00f8.\u00bb Oppf\u00f8lgingen av ulovligheter i milj\u00f8saker er fragmentert, bare i Bergen kommune vil noe ligge til Milj\u00f8rettet helsevern, noe til Bymilj\u00f8etaten, og noe til N\u00e6ringsseksjonen. Alts\u00e5 tre ulike byr\u00e5dsavdelingen. I tillegg kommer forskjellige statlige forvaltningsmyndigheter inn i ulike milj\u00f8saker. Sp\u00f8rsm\u00e5l til byr\u00e5den: 1. Hvor mange skogsbilveier har blitt godkjent i Bergen kommune i l\u00f8pet av de siste 20 \u00e5rene? 2. Hvor mange kilometer utgj\u00f8r disse skogsbilveiene? 3. Hvor mange s\u00f8knader om skogsbilveier ligger til behandling i Bergen kommune? 4. Hvor stor er potten for tilskudd til \u00e5 bygge flere skogsbilveier i Bergen kommune, og n\u00e5r deles disse midlene ut? 5. P\u00e5 tidligere svar p\u00e5 sp\u00f8rsm\u00e5l om skogsbilveier bekreftet byr\u00e5det at byr\u00e5det ikke vil legge seg p\u00e5 en strengere praksis for godkjenning/s\u00f8knader av skogsbilveier enn eksisterende lovverk. Har dette endret seg siden bystyrem\u00f8tet i desember ref. forslag 2 i sak 62/23 og vil det bety flere nei til s\u00f8knader om skogsbilveier? 6. Hvis byr\u00e5det skal legge seg p\u00e5 en mer restriktiv praksis enn dagens lovverk, hvilke del(er) av kommunens forvaltning har ansvaret for \u00e5 f\u00f8lge det opp? Svar fra byr\u00e5den: 1. Det er godkjent 41 veier etter landbruksveiforskriften siden 2005. Av disse er 15 veier traktorveier, og tre bilveier er tilknyttet jordbruksform\u00e5l. Det er godkjent 23 bilveier for skogbruksform\u00e5l siden 2005. Flere av disse gjelder parseller p\u00e5 det samme veianlegget slik at det totale antallet veianlegg ligger mellom 15 og 20. F\u00f8r to skogsbilveier fikk byggetillatelse i 2022 og 2023 (oppstart vil foreg\u00e5 i 2024), hadde det ikke blitt gitt byggetillatelser til nye skogsbilveier (alts\u00e5 ikke lovliggj\u00f8ring) siden 2017. 2. Samlet lengde p\u00e5 alle godkjente landbruksveier med bilvegklasse for skogbruksform\u00e5l siden 2005 i Bergen kommune er 42 kilometer. Av disse er 2,5 kilometer ikke bygget enn\u00e5, og 2 kilometer er omfattet av klagesaker til behandling. 3. Det ligger ingen s\u00f8knader om skogsbilveier til behandling i Bergen kommune. Flere steder er det likevel interesse for \u00e5 bygge veier for \u00e5 kunne drive kulturskog. 4. Bergen kommune f\u00e5r \u00e5rlige fullmakter fra Statsforvalteren i Vestland til \u00e5 dele ut statlige tilskudd til skogsveier. For 2024 var tildelingen 1.450.000 kroner. Tildelingen til kommunene skjer p\u00e5 bakgrunn av behovsinnmelding basert p\u00e5 konkrete prosjekter som enten har f\u00e5tt godkjent bygges\u00f8knad etter landbruksveiforskriften eller det foreligger konkrete planer om \u00e5 sende inn s\u00f8knad. 5. Siden bystyrem\u00f8tet i desember har det kommet flere avklaringer fra nasjonalt hold vedr\u00f8rende lovliggj\u00f8ring av allerede bygde landbruksveier og reguleringsplikt for landbruksveier. Dette har medf\u00f8rt endret praksis p\u00e5 kommende s\u00f8knader om landbruksveier. 6. Det er naturlig at den delen av kommunens forvaltning der fullmaktene for landbruksfeltet ligger, ogs\u00e5 f\u00f8lger opp behandling av s\u00f8knader etter landbruksveiforskriften. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}