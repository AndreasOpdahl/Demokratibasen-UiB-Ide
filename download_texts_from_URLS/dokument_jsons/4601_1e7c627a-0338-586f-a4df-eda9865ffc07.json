{
  "dokument_id": "1e7c627a-0338-586f-a4df-eda9865ffc07",
  "doc_type": "case_presentation",
  "kommune": 4601,
  "tittel": "Innf\u00f8ring ny politisk m\u00f8teportal - status",
  "url": "https://bergen.kommune.no/politikere-utvalg/api/fil/bk360/11880440/Framstilling-Innforing-ny-politisk-moteportal-status",
  "tekst": " Forretningsutvalget Saksframstilling V\u00e5r referanse: 2022/39338-18 Saksbehandler: \u00d8ivind Hauge St\u00f8le Innf\u00f8ring ny politisk m\u00f8teportal - status Hva saken gjelder: Det vises til tidligere orienteringer for forretningsutvalget, herunder sak 353/24 (29.10.24) om status i prosjektet og sak 415/24 (10.12.24) om oppl\u00e6rings- og utrullingsplan. Denne saken gir en ny statusoppdatering for prosjektet med innf\u00f8ring av ny politisk m\u00f8teportal i Bergen kommune. Prosjektet har n\u00e5 fullf\u00f8rt testfasen, gjennomf\u00f8rt oppl\u00e6ring og er n\u00e5 klar for utrulling av systemet i henhold til oppl\u00e6rings- og utrullingsplan vedtatt av forretningsutvalget 10.12.24. Status etter testfasen Testfasen for den nye politiske m\u00f8teportalen ble gjennomf\u00f8rt fra slutten av oktober til slutten av desember. Testing avdekket flere feil og forbedringsomr\u00e5der, hvorav de fleste n\u00e5 er l\u00f8st eller h\u00e5ndtert. Leverand\u00f8ren, Jupiter System Partner AS, har levert en rettingsplan som sikrer utbedring av alle gjenst\u00e5ende feil og/eller forbedringer i henhold til avtalt tidsramme. Disse utbedringene vil ikke p\u00e5virke lansering. Av st\u00f8rre forbedringer har leverand\u00f8ren forpliktet seg til \u00e5 ferdigstille en oppdatert funksjonalitet for varainnkalling. Inntil denne l\u00f8sningen er implementert, vil kommunen fortsette \u00e5 bruke den eksisterende l\u00f8sningen i Kaukus. Basert p\u00e5 rettingsplanen og testresultatene vurderes systemet som ferdig akseptansetestet og klart for overlevering til produksjonsfasen. Oppl\u00e6ring Oppl\u00e6ringen har blitt gjennomf\u00f8rt med relativt god deltakelse og hovedsakelig positive tilbakemeldinger fra deltakerne. Oppl\u00e6ringen har v\u00e6rt delt ut ifra rolle i l\u00f8sningen. Tilbakemeldinger fra deltakere p\u00e5 de obligatoriske kursene (for medlemmer/varamedlemmer) har v\u00e6rt at l\u00f8sningen oppleves som et brukervennlig verkt\u00f8y som gir folkevalgte god oversikt. 109 representanter ble innkalt til obligatorisk to-timers kurs, med mulighet til \u00e5 velge mellom seks kursdatoer. Det var 87 personer som meldte seg p\u00e5 kurs, totalt er det 66 personer som har gjennomf\u00f8rt kurs. Den st\u00f8rste utfordringen har v\u00e6rt \u00e5 aktivere kommunal e-post for enkelte deltakere som ikke har hatt dette (som brukes til innlogging i l\u00f8sningen). Dette er et arbeid bystyrets kontor arbeider med parallelt. Innlogging kan ogs\u00e5 v\u00e6re krevende. Man logger inn i l\u00f8sningen med bruk av Microsoft-bruker (brukeren man oppretter for \u00e5 f\u00e5 kommunal e-post) eller med MinID. Noen har hatt vanskeligheter med \u00e5 logge seg inn med Microsoft p\u00e5 egen enhet. Det kan v\u00e6re at nettleseren Microsoft Edge ikke er installert, eller at tofaktorautentisering ikke er knyttet til eller andre utfordringer knyttet til ulike private enheter. Dette er en problemstilling 1 som vil g\u00e5 seg til, men som er viktig \u00e5 v\u00e6re bevisst p\u00e5, s\u00e6rlig i de f\u00f8rste m\u00f8tene og ved innkalling av varamedlemmer. Det har ogs\u00e5 v\u00e6rt gjennomf\u00f8rt flere oppl\u00e6rings\u00f8kter med gruppeledere, utvalgsledere og gruppesekret\u00e6rer, med hovedfokus p\u00e5 m\u00f8teledelse og s\u00e6rlig funksjoner for gruppeledere/gruppesekret\u00e6rer. Her har det v\u00e6rt sv\u00e6rt god oppslutning/deltakelse, og b\u00e5de gode tilbakemeldinger og konstruktive innspill til funksjonalitet i l\u00f8sningen og behov for gode rutiner b\u00e5de administrativt og for de folkevalgte. Oppl\u00e6ringsaktiviteter fortsetter ogs\u00e5 i uke 4, med mulighet for drop-in veiledning og ogs\u00e5 aktiviteter for utvalgsledere/gruppeledere 21. og 22. januar. I tillegg demonstreres l\u00f8sningen for byr\u00e5dene og kommunaldirekt\u00f8rer i m\u00f8ter i uke 4 og 6. Plan for utrulling I samsvar med gjeldende fremdriftsplan for prosjektet, legges det opp til at politisk m\u00f8teportal, Digdem, tas i bruk for f\u00f8rste gang i forretningsutvalgets m\u00f8te 28. januar. Dette inneb\u00e6rer at innkalling og utsending vil bli sendt ut gjennom politisk m\u00f8teportal fredag 24. januar. Deretter f\u00f8lger innkalling og utsending til bystyreutvalgene for ibruktakelse av politisk m\u00f8teportal i m\u00f8tene i uke 6, og innkalling/utsending til bystyret for ibruktakelse av l\u00f8sningen i m\u00f8tet 19. februar. Et unntak er innkalling til utvalg for milj\u00f8 og byutvikling sitt m\u00f8te 3. februar, som blir sendt ut fredag 24. januar. Det er ogs\u00e5 lagt opp til at Kontrollutvalget og Valgstyret tar i bruk l\u00f8sningen i sitt m\u00f8te i uke 7 (valgstyret var ved en feil ikke med i listen/utrullingsplanen i sak 415/24 i forretningsutvalget). Som vist til i oppl\u00e6ringen, er ny politisk m\u00f8teportal ment \u00e5 v\u00e6re et godt verkt\u00f8y for partienes forberedelser til m\u00f8tene, og for m\u00f8teleder og m\u00f8tedeltakere i selve gjennomf\u00f8ringen av m\u00f8tene. I denne sammenhengen vises det til anbefaling i egen, parallell sak om m\u00f8teprinsippet og m\u00f8teoffentlighet. Etter gjeldende fremdriftsplan, avsluttes prosjektet medio mars. Det inneb\u00e6rer at prosjektet vil fortsette med aktiviteter knyttet til veiledning, tilrettelegging og oppf\u00f8lging av feilrettingsplan frem til l\u00f8sningen er overlevert til drift. Prosjektet vil ogs\u00e5 v\u00e6re til stede og bist\u00e5 i de f\u00f8rste m\u00f8tene l\u00f8sningen tas i bruk, og ha beredskap i tilfelle uforutsette hendelser skulle oppst\u00e5. I l\u00f8pet av uke 4 vil det ogs\u00e5 bli sendt ut mer informasjon/veiledning til gruppeledere og m\u00f8teledere om forberedelser til ibruktakelse. Etter at prosjektet overleveres til drift, vil bystyrets kontor ivareta f\u00f8rstelinje for brukerst\u00f8tte i forvaltningen av l\u00f8sningen. Alle utvalgsr\u00e5dgivere og utvalgskonsulenter vil ha god oppl\u00e6ring i l\u00f8sningen og vil st\u00f8tte utvalgsledere og medlemmer ellers i bruken av l\u00f8sningen. Roller i m\u00f8teportalen Den politiske m\u00f8teportalen er satt opp i henhold til etablerte roller, hvor gruppelederne (gruppesekret\u00e6rer har tilsvarende rolletilgang som gruppeledere), medlemmer etc. har spesifikke rettigheter i systemet. Det har v\u00e6rt diskusjon om dels \u00e5 gi gruppeledere/gruppesekret\u00e6rer utvidede rettigheter til \u00e5 utf\u00f8re flere oppgaver p\u00e5 vegne av medlemmer, dels \u00e5 gi flere medlemmer rolle som gruppeleder for \u00e5 avlaste gruppelederne. Basert p\u00e5 anbefalinger fra leverand\u00f8ren og erfaringer fra andre kommuner, vil prosjektet v\u00e6re restriktiv med \u00e5 \u00e5pne for slike utvidelser p.t. Sp\u00f8rsm\u00e5let vil bli evaluert p\u00e5 nytt etter noen m\u00e5neders bruk av den nye portalen. Forslag til vedtak: Forretningsutvalget tar saken til orientering. Dato: 16. januar 2025 2 Trine Pettersen Gr\u00f8nbech \u2013 bystyredirekt\u00f8r \u00d8ivind Hauge St\u00f8le - fagleder Dokumentet er godkjent elektronisk. 3 "
}