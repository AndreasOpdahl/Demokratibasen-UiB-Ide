{
  "dokument_id": "96a91ab1-35a4-5384-860b-7641ebcfab9b",
  "doc_type": "case_attachment",
  "kommune": 5501,
  "tittel": "Reglement for integreringsutvalget 14.12.22",
  "url": "https://innsyn.tromso.kommune.no/application/getMoteDokument?dokid=2001864849",
  "tekst": " Reglement for integreringsutvalget REGLEMENT FOR INTEGRERINGSUTVALGET \u00a7 1 Form\u00e5l og mandat Integreringsutvalget er opprettet med hjemmel i kommunelovens \u00a7 5-7. Integreringsutvalget er et r\u00e5dgivende organ for Troms\u00f8 kommune og skal arbeide for \u00e5 gj\u00f8re Troms\u00f8 til et mer \u00e5pent, inkluderende og tolerant samfunn der innbyggere fra alle land deltar og folkegrupper og bidrar. Integreringsutvalget er et r\u00e5dgivende, informasjonsgivende og aktivitetsskapende r\u00e5d som samarbeider med kommunen og \u00f8vrig samfunnsliv om saker som er viktig for deltakelse og integrering. Avdelingene og stabene i administrasjonen plikter \u00e5 legge frem saker for integreringsutvalget n\u00e5r sakene omhandler problemstillinger innenfor utvalgets kompetanseomr\u00e5de. Medvirkningen skal i hovedsak skje gjennom r\u00e5dgivning og uttalelser. Integreringsutvalget har ingen myndighet til \u00e5 avgj\u00f8re saker. Utvalget er ikke et partipolitisk organ og utvalgets medlemmer uttaler seg ikke som representanter for en interesseorganisasjon. \u00a7 2 Valg og sammensetning Integreringsutvalget best\u00e5r av 9 medlemmer som oppnevnes av kommunestyret. Utvalget skal ha slik sammensetning: \u2022 Tre politikere blant kommunestyrets medlemmer med personlige varamedlemmer. \u2022 Seks medlemmer med innvandrerbakgrunn, med varamedlemmer i nummerert rekkef\u00f8lge. Minst ett av medlemmene skal v\u00e6re arbeidsinnvandrer. \u2022 Leder og nestleder oppnevnes av kommunestyret. \u2022 I tillegg oppnevnes en representant fra kommunens administrasjon med tale- og forslagsrett. \u2022 Sammensetningen av utvalget skal sikre bredest mulig kompetanse, og at flest mulig av verdensdeler og milj\u00f8er er representert. Utvalget som s\u00e5dant, og antallet representanter fra de ulike valggruppene, skal v\u00e6re sammensatt med sikte p\u00e5 likestilling mellom kj\u00f8nnene. \u2022 Forslag til representanter med innvandrerbakgrunn kan gis etter kunngj\u00f8ring og innen en gitt frist. Innvandrerorganisasjoner og aktuelle frivillige organisasjoner skal informeres s\u00e6rskilt om muligheten til \u00e5 foresl\u00e5 representanter. \u2022 Formannskapet utgj\u00f8r kommunens valgkomite og avgir innstilling til kommunestyret. \u00a7 3 Valgperiode Utvalget oppnevnes av kommunestyret for kommende valgperiode. Utvalgets medlemmer er folkevalgte representanter og deres rettigheter og plikter er underlagt kommunelovens regler om rettigheter og plikter i kapittel 8. \u00a7 4 Arbeidsoppgaver Utvalget skal orienteres om aktuelle saker som er under arbeid i avdelingene i administrasjonen, og b\u00f8r f\u00e5 sakene forelagt p\u00e5 et tidlig stadium av saksbehandlingen. Det skal ikke legges forvaltningsoppgaver til utvalget, men utvalget skal avgi innstillinger og fatte vedtak i saker som er til behandling. Utvalgets anbefalinger og vedtak skal alltid f\u00f8lge saken, uavhengig av hvilken instans som har den avgj\u00f8rende myndighet. Integreringsutvalget kan ogs\u00e5 p\u00e5 eget initiativ ta opp saker til vurdering. Dette vil v\u00e6re saker som faller inn under utvalgets virkeomr\u00e5de. Uttalelser og anbefalinger sendes administrasjonen ved aktuell avdelingsdirekt\u00f8r. Integreringsutvalget skal ikke behandle saker som gjelder enkeltpersoner. Saker som rammer enkeltpersoner og som kan v\u00e6re av prinsipiell karakter, kan likevel fremmes p\u00e5 generelt grunnlag. Integreringsutvalget skal arbeide etter politisk m\u00e5lsetting om full deltakelse og likestilling i samfunnet og omfatte alle tjenester i Troms\u00f8 kommune. Utvalget skal dessuten: \u2022 Bidra til \u00e5 bygge og dele kunnskap om inkludering gjennom samarbeid med ulike fagmilj\u00f8er i kommunen, frivillige organisasjoner, n\u00e6ringslivet og innvandrerorganisasjoner. \u2022 Stimulere til kreativitet, nytenkning og foresl\u00e5 tiltak for \u00e5 forbedre innvandreres deltakelse og levek\u00e5r. \u2022 Kunne delta i og arrangere st\u00f8rre m\u00f8ter og seminarer i samarbeid med kommunens sekretariat og andre aktuelle i kommunen. \u00a7 5 M\u00f8ter Det utarbeides m\u00f8teplan for det enkelte \u00e5r. Ved behov kan det innkalles til ekstraordin\u00e6re m\u00f8ter n\u00e5r leder eller 3 av r\u00e5dets faste medlemmer krever det. I samr\u00e5d med leder kaller sekret\u00e6ren inn til m\u00f8te ved \u00e5 sende ut innkalling og saksdokumenter. Utvalget v/ leder eller stedfortreder kan m\u00f8te i kommunestyret og samtlige hovedutvalg med talerett i saker som ang\u00e5r integreringsutvalget, etter n\u00e6rmere avtale i hver enkelt sak. Det vises til reglement for kommunestyret og hovedutvalgene. \u00a7 6 Representanter for Integreringsutvalget Etter konkret henvendelse fra kommuneadministrasjonen kan utvalget selv oppnevne en representant som skal bidra i saksutredning p\u00e5 omr\u00e5der som faller innenfor utvalgets ansvarsomr\u00e5de. Slik oppnevning skal kun gj\u00f8res i de tilfeller det er s\u00e6rlig viktig at representant fra utvalget deltar. Det utbetales m\u00f8tegodtgj\u00f8relse for slike m\u00f8ter i henhold til kommunens godtgj\u00f8ringsreglement. Deltakelse p\u00e5 m\u00f8ter skal dokumenteres ved m\u00f8tereferat. \u00a7 7 \u00d8konomi Integreringsutvalget medlemmer f\u00e5r godtgj\u00f8relse for arbeidet i r\u00e5det i henhold til kommunens reglement for arbeidsvilk\u00e5r og godtgj\u00f8ring for folkevalgte, p\u00e5 samme vilk\u00e5r som valgte medlemmer i \u00f8vrige utvalg. \u00a7 8 Sekretariatet Politisk sekretariat ivaretar sekretariatsfunksjonen for utvalget. Sekret\u00e6r f\u00f8rer m\u00f8tebok og administrerer innkalling med videre i samarbeid med utvalgets leder. Kommunens saksbehandlingsreglement gjelder for utvalget. Sekretariatet gir tilbakemelding til r\u00e5det om resultatet av saksbehandlingen i Kommunestyret og relevante kommunale organer \u00a7 9 \u00c5rsmelding Integreringsutvalget utarbeider \u00e5rsmelding som forelegges kommunestyret. \u00a7 10 Ikrafttredelse Reglementet trer i kraft 14.12.2022. Reglementet kan endres av kommunestyret selv. "
}