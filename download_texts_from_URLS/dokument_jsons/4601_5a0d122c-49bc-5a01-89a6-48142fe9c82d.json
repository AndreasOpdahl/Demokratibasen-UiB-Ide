{
  "dokument_id": "5a0d122c-49bc-5a01-89a6-48142fe9c82d",
  "doc_type": "case_attachment",
  "kommune": 4601,
  "tittel": "Notat fra Klimaetaten - H\u00f8ring, NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050",
  "url": "https://bergen.kommune.no/politikere-utvalg/api/fil/bk360/9442317/Notat-fra-Klimaetaten-Horing-NOU-2023-25-Omstilling-til-lavutslipp-Veivalg-for-klimapolitikken-mot-2050-rapport-av-Klimautvalget-2050",
  "tekst": " Klimaetaten Til Notat V\u00e5r referanse: 2023/260943-5 Saksbehandler: Jim Andr\u00e9 Kokkin Dato: 22. november 2023 Fra Klimaetaten Notat fra Klimaetaten - H\u00f8ring, NOU 2023: 25 Omstilling til lavutslipp - Veivalg for klimapolitikken mot 2050 - rapport av Klimautvalget 2050 1 Generelt om utredningen 1.1 Klimautvalget 2050 Hovedm\u00e5let for Klimautvalget var \u00e5 vurdere hvordan gode prinsipper og systemer for beslutninger p\u00e5 alle niv\u00e5er, kan gj\u00f8re veien til lavutslippssamfunnet enklere, raskere og mer effektiv. En s\u00e5 omfattende omstilling som klimam\u00e5lene forutsetter, kan forst\u00e5s og analyseres p\u00e5 mange m\u00e5ter. B\u00e5de \u00f8konomiske, juridiske, sosiale, forvaltningsmessige og psykologiske perspektiver kan v\u00e6re nyttige for \u00e5 forst\u00e5 b\u00e5de utfordringer og muligheter knyttet til omstillingen. Klimautvalgets sammensetning gjenspeiler dette. Klimautvalget legger til grunn at vi m\u00e5 tenke b\u00e5de lengre og bredere enn tidligere i utformingen av klimapolitikken. Det er ikke tilstrekkelig at et gitt tiltak gir reduserte utslipp p\u00e5 kort sikt. Tiltaket m\u00e5 st\u00e5 seg og v\u00e6re hensiktsmessig i en verden som skal oppn\u00e5 permanent lave utslipp innenfor en ramme der alle FNs b\u00e6rekraftsm\u00e5l skal n\u00e5s. En bredere tiln\u00e6rming til klimapolitikken inneb\u00e6rer at man ogs\u00e5 b\u00f8r legge vekt p\u00e5 hvordan Norge p\u00e5virker utslipp og opptak av CO2 i andre land. Norge p\u00e5virkes ogs\u00e5 b\u00e5de direkte og indirekte av det som skjer i EU. Klimaendringene er dessuten tett knyttet til sp\u00f8rsm\u00e5l om rettferdighet b\u00e5de mellom generasjoner, mellom land, og mellom ulike grupper i samfunnet. Klimautvalget fremhever ogs\u00e5 at klimapolitikken griper inn i de fleste omr\u00e5der gjennom tiltak, fordelingseffekter, ressursbruk, arealbruk, og p\u00e5 andre m\u00e5ter. M\u00e5lene i klimapolitikken m\u00e5 oppn\u00e5s parallelt med en rekke andre samfunnsm\u00e5l. Der m\u00e5lkonflikter ikke kan unng\u00e5s, m\u00e5 det gj\u00f8res tydelige avveininger og valg for \u00e5 oppn\u00e5 n\u00f8dvendig aksept. For \u00e5 legge til rette for rask og rettferdig omstilling, er det viktig \u00e5 sikre fleksibilitet og tilpasningsevne i \u00f8konomi, velferdssystemer, og samfunnet for \u00f8vrig. Omstillingen til lavutslippssamfunnet vil ogs\u00e5 gi nye muligheter for verdiskaping, utvikling av samfunnet, og en bedre hverdag. 1.2 Klimaetatens generelle merknader Klimaetaten mener NOU 2023: 25 er et solid og nyttig arbeid for oss, og at Klimautvalget har gitt gode, grundige anbefalinger. De ang\u00e5r kommunes virksomhet b\u00e5de direkte og indirekte. Fremstillingen nedenfor viser Klimautvalgets viktigste anbefalinger for Bergen kommune. Anbefalingene f\u00f8lger de samme hovedlinjene som Gr\u00f8nn strategi, og Klimaetaten er i det vesentlige enige med anbefalingene. Klimaetaten har ogs\u00e5 gitt s\u00e6rskilte merknader til anbefalingene nedenfor. 2 Del 2: En bred omstilling 2.1 Usikkerhet og rettferdighet i omstillingen 2.1.1 Klimautvalgets anbefalinger Klimautvalget legger til grunn at Norge skal gjennomf\u00f8re en ambisi\u00f8s klimapolitikk selv om fremtiden er usikker. De valgene vi tar de kommende \u00e5rene m\u00e5 ha dette som utgangspunkt. Derfor m\u00e5 omstillingen til lavutslippssamfunnet m\u00e5 gj\u00f8res mest mulig rettferdig. Spesielt ber\u00f8rte grupper m\u00e5 involveres p\u00e5 en aktiv m\u00e5te og tas hensyn til i utformingen av politikken, og det m\u00e5 arbeides for at alle deler av befolkningen er godt representert i det politiske systemet. Klimautvalget anbefaler derfor at beslutningsprosesser organiseres slik at de styrker muligheten for meningsfull medvirkning fra alle deler av befolkningen. Klimautvalget anbefaler ogs\u00e5 at tiltak for rettferdig fordeling, og for \u00e5 begrense \u00f8konomisk ulikhet, i hovedsak ivaretas av andre politikkomr\u00e5der, men at fordelingseffektene av klimatiltak likevel vurderes mer systematisk i politiske prosesser og valg av virkemidler. Det anbefales ogs\u00e5 at kunnskapen om fordelingsvirkninger av omstillingen og ulike virkemiddelvalg styrkes, b\u00e5de n\u00e5r det gjelder inntektsforskjeller, geografiske forskjeller og effekter for fordeling mellom arbeid og kapital. Partene i arbeidslivet b\u00f8r utfordres til \u00e5 identifisere egne tiltak for \u00e5 redusere klimagassutslipp og bidra til omstilling, eksempelvis ved \u00e5 bidra til \u00e5 identifisere fremtidige kompetansebehov, eller aktuelle tiltak for omstilling i regioner som blir s\u00e6rlig sterkt ber\u00f8rt av klimapolitiske tiltak. N\u00e5r samfunnet har behov for \u00f8kt og ny kompetanse i omstillingen til et lavutslippssamfunn, kan ikke etter- og videreutdanning v\u00e6re den enkelte arbeidstakers ansvar. Klimautvalget anbefaler at flest mulig skal ha et reelt tilbud om etter- og videreutdanning for \u00e5 \u00f8ke kompetansen det er behov for i omstillingen og i et lavutslippssamfunn, og at tiln\u00e6rmingen til etter- og videreutdanning struktureres for \u00e5 m\u00f8te lavutslippssamfunnets kompetansebehov. Partene i arbeidslivet utfordres ogs\u00e5 til \u00e5 identifisere egne tiltak for \u00e5 redusere klimagassutslipp og bidra til omstilling. 2.1.2 Klimaetatens merknader Gr\u00f8nn strategi har som m\u00e5lsetting at Bergen skal omstilles til et rettferdig lavutslippssamfunn, og frem mot 2030 skal vi passe p\u00e5 at tiltakene som iverksettes ikke forsterker sosiale og \u00f8konomiske forskjeller, og at de fremmer folkehelsen. Klimaetaten er enig med Klimautvalget i at beslutningsprosesser m\u00e5 organiseres slik at de styrker muligheten for meningsfull medvirkning fra alle deler av befolkningen, og at fordelingseffektene av klimatiltak m\u00e5 vurderes mer systematisk i politiske prosesser og valg av virkemidler. Klimaetaten savner imidlertid en grundigere vurdering av folkehelserisikoer relatert til et klima i endring og et samfunn i omstilling. Klimakrisen utgj\u00f8r en alvorlig risiko for folkehelsen. Mange av klimatiltakene vil kunne ha positive ringvirkninger for folkehelsen til Bergens innbyggere. Det m\u00e5 derfor utvikles metodikk, systemer og tiltak for \u00e5 vurdere og forebygge folkehelserisikoer relatert til et klima i endring og et samfunn i omstilling, og at klimatiltakenes konsekvenser for folkehelse evalueres. Klimaetaten er enig med Klimautvalget i at arbeidsgiverpolitikken b\u00f8r benyttes aktivt p\u00e5 veien mot et lavutslippssamfunn. Flest mulig i Bergen m\u00e5 ha et reelt tilbud om etter- og videreutdanning for \u00e5 \u00f8ke kompetansen i omstillingen og i et lavutslippssamfunn. 2.2 Energisystemet 2.2.1 Klimautvalgets anbefalinger Energiomstillingen m\u00e5 g\u00e5 raskere om klimam\u00e5lene skal n\u00e5s. B\u00e5de klima- og energipolitikk m\u00e5 planlegges ut fra det langsiktige m\u00e5let om at Norge skal bli et lavutslippssamfunn i 2050. Energipolitikken m\u00e5 gj\u00f8re avveininger mellom kraftmengde, priser, ressursbruk og naturinngrep. Slik utvalget ser det, er det langt f\u00e6rre ulemper ved \u00e5 planlegge for et lavenergisamfunn, enn et h\u00f8yenergisamfunn. Tiltak i energipolitikken b\u00f8r vurderes ut fra rammeverket unng\u00e5 \u2013 flytte \u2013 forbedre (UFF). Man b\u00f8r derfor alltid f\u00f8rst vurdere om det er mulig \u00e5 unng\u00e5 forbruket, enten ved \u00e5 unng\u00e5 aktiviteter som medf\u00f8rer energibruk eller \u00e5 gj\u00f8re bruken av energi mest mulig effektiv. Det forbruket som skjer, m\u00e5 flyttes fra fossile til utslippsfrie kilder. Samtidig m\u00e5 det jobbes med \u00e5 forbedre energisystemet for eksempel ved \u00e5 legge til rette for at forbruket kan bli mer fleksibelt. Verdikjedene for utbygging av fornybar energiproduksjon og distribusjon m\u00e5 bli mer sirkul\u00e6re, b\u00e5de for \u00e5 redusere ressursbruken og for \u00e5 frigj\u00f8re seg fra ustabile verdikjeder. Arbeidet med \u00e5 energieffektivisere bygninger er ogs\u00e5 lavthengende frukt som b\u00f8r h\u00f8stes s\u00e5 snart som mulig. Bygg st\u00e5r for energibruk n\u00e5r de bygges, n\u00e5r de brukes, n\u00e5r de rives og ved behandling av avfall. En stor andel av energien brukes til oppvarming. Klimautvalget anbefaler at tiltak for en mer sirkul\u00e6r \u00f8konomi innrettes slik at de bidrar til redusert energibruk, og til \u00e5 bygge opp sirkul\u00e6re verdikjeder for produksjon og distribusjon av fornybar energi. Klimautvalget anbefaler at energieffektivisering prioriteres samtidig som produksjonen av fornybar energi \u00f8kes for \u00e5 ha tilgang p\u00e5 tilstrekkelig energi til \u00e5 erstatte fossil energi. Klimautvalget anbefaler ogs\u00e5 sterkere virkemidler for energieffektivisering, som endringer i plan- og bygningsloven og byggteknisk forskrift som i st\u00f8rre grad bidrar til at rehabilitering og ombygging resulterer i lavere energibruk, krav om utnyttelse av spillvarme ved nyetablering av industri og datasentre, og \u00e5 stille minimumskrav til energistandard i utleieboliger og offentlige bygninger. Biomasse er en knapp ressurs, og b\u00f8r prioriteres til andre form\u00e5l enn energi. Biomasse kan ogs\u00e5 erstatte fossilt r\u00e5stoff til bruk i ulike produkter som plast og kjemikalier, og kan ha st\u00f8rre verdi i slike anvendelser enn til energiform\u00e5l. Klimautvalget anbefaler at biomasse, som er en knapp ressurs, prioriteres til andre form\u00e5l enn energi. Mest mulig av bioenergien b\u00f8r v\u00e6re avfallsprodukter og biprodukter fra skogindustrien, med f\u00e5 andre anvendelser. Over tid b\u00f8r mer av biomassen anvendes innen de deler av transport og industri som er vanskelige \u00e5 elektrifisere. For \u00e5 legge til rette for \u00f8kt utbygging av fornybar energi m\u00e5 Norge v\u00e6re mer restriktive i utbygging av arealer til andre form\u00e5l, og i st\u00f8rst mulig grad ta i bruk areal som allerede er utviklet. Det b\u00f8r ogs\u00e5 tilrettelegges for mer utbygging av sm\u00e5skala kraftproduksjon i Norge. Energiproduksjon basert p\u00e5 lokale ressurser til varme i bygg og industri kan avlaste kraftsystemet og bidra til forsyningssikkerheten for kraft. Varmepumper som varmer opp hus basert p\u00e5 luft eller varme fra bakken bidrar til \u00e5 b\u00e5de redusere kraftforbruket og til \u00e5 avlaste kraftnettet. Elbiler kan fungere som energilagre og levere tilbake kraft til nettet i perioder med behov for kraft og effekt. I dag er imidlertid flere slike l\u00f8sninger kostbare, og i noen tilfeller ressurskrevende. Klimautvalget anbefaler at \u00f8kt utbygging av fornybar energi og ny infrastruktur skjer innenfor rammen av en helhetlig arealpolitikk, krav til at tiltak for \u00f8kt forbruksfleksibilitet alltid m\u00e5 utredes f\u00f8r tradisjonell oppgradering av nett gjennomf\u00f8res, og at det legges til rette for mer utbygging av sm\u00e5skala kraftproduksjon uten naturinngrep som solkraft p\u00e5 tak ved at barrierer fjernes. 2.2.2 Klimaetatens merknader Gr\u00f8nn strategi har som m\u00e5lsetting at energibruken i Bergen skal reduseres med 10 % frem mot 2030. All stasjon\u00e6r energi skal v\u00e6re fornybar. Energisystemet skal v\u00e6re fleksibelt med lokal, sm\u00e5skala produksjon. I 2030 skal solenergiproduksjonen v\u00e6re p\u00e5 65 MW. All energiproduksjon bruker ressurser, og har negativ virkning p\u00e5 natur. Den mest milj\u00f8vennlige energien er med andre ord den vi ikke bruker. Klimaetaten er enig med Klimautvalget i at rammeverk unng\u00e5 \u2013 flytte \u2013 forbedre (UFF) b\u00f8r v\u00e6re veiledende. Klimaetaten er enig med Klimautvalget i at biomasse m\u00e5 prioriteres til andre form\u00e5l enn energi. Biodrivstoff m\u00e5 imidlertid godtas som en overgangsl\u00f8sning inntil nullutslippsl\u00f8sninger er tilgjengelig for luftfart, sj\u00f8fart og tungtransport. Klimaetaten er ogs\u00e5 enig med Klimautvalget i at energieffektivisering m\u00e5 prioriteres samtidig som produksjonen av fornybar energi \u00f8kes for \u00e5 ha tilgang p\u00e5 tilstrekkelig energi til \u00e5 erstatte fossil energi. Det m\u00e5 innf\u00f8res sterkere virkemidler for energieffektivisering, som endringer i plan- og bygningsloven og byggteknisk forskrift. Klimaetaten mener imidlertid at regelverksendringene som har kommet fremst\u00e5r usammenhengende, som eksempelvis innf\u00f8ringen av delingsl\u00f8sning for fornybar energiproduksjon i forskrift om kraftomsetning og nettjenester. Den oppstiller un\u00f8dvendige hindringer ved at virkeomr\u00e5det er begrenset til samme kommune-, g\u00e5rds-, og bruksnummer.1 Det vanskeliggj\u00f8r fleksibilitet og bedre utnyttelse av energisystemet, og hindrer spesielt delingsl\u00f8sninger i sentrumsomr\u00e5dene med s\u00e6rlig fragmenterte eiendommer. Regelverksendringene som kommer, b\u00f8r utarbeides mer helhetlig. 2.3 Arealer og natur 2.3.1 Klimautvalgets anbefalinger Bruk av arealer gir ikke bare utslipp fra selve arealene, men legger ogs\u00e5 f\u00f8ringer for hvordan andre utslipp blir i fremtiden. Det desentraliserte ansvaret for arealpolitikken kan ogs\u00e5 gj\u00f8re det mer krevende \u00e5 n\u00e5 nasjonale m\u00e5l hvor arealpolitikk er en viktig del av b\u00e5de problemet og l\u00f8sningen. Klimautvalget anbefaler derfor at nasjonale myndigheter setter klare rammer for kommunenes ansvar i arealpolitikken slik at nasjonale m\u00e5l for klima og natur blir n\u00e5dd, de nasjonale rammene for lokal arealpolitikk legger til grunn at nedbyggingen av naturlige arealer skal begrenses vesentlig, og at det tradisjonelle vernet blir betydelig \u00f8kt for alle \u00f8kosystemer, spesielt for hav, myr, og skog. Klimautvalget anbefaler ogs\u00e5 at det innf\u00f8res et system der den som nyter godt av \u00e5 bygge ned natur, skal betale for det, og at restaurering av natur inng\u00e5r som en del av omleggingen til en helhetlig, b\u00e6rekraftig arealbruk i et lavutslippssamfunn, f\u00f8rst og fremst for \u00e5 bedre den \u00f8kologiske tilstanden i naturen. Rammeverket unng\u00e5 \u2013 flytte \u2013 forbedre (UFF) angir en nyttig prioriteringsrekkef\u00f8lge ogs\u00e5 i arealpolitikken. Et m\u00e5l om naturn\u00f8ytralitet p\u00e5 nasjonalt eller regionalt niv\u00e5 kan ogs\u00e5 bidra til \u00e5 tydeliggj\u00f8re hvordan arealpolitikken i Norge skal bidra til \u00e5 redusere utslipp av klimagasser og stanse tap av natur. Klimautvalget anbefaler at regjeringen legger frem en sak for Stortinget om helhetlig nasjonal arealpolitikk b\u00e5de p\u00e5 land, i kystsonen og til havs. Den b\u00f8r ogs\u00e5 vurdere hvordan et m\u00e5l om naturn\u00f8ytralitet for Norge kan n\u00e5s, inkludert bruken av arealbanker. For \u00e5 f\u00e5 til en mer b\u00e6rekraftig arealpolitikk vil det ogs\u00e5 v\u00e6re behov for at nasjonale myndigheter gj\u00f8r en tydeligere prioritering mellom ulike m\u00e5l og hensyn for kommunene. Klimautvalget anbefaler at nasjonale myndigheter innf\u00f8rer et system for \u00e5 f\u00f8lge arealbruksendringer i kommunene over tid, og vurdere hvorvidt kommunenes arealpolitikk er 1 Forskrift om m\u00e5ling, avregning, fakturering av nettjenester og elektrisk energi, nettselskapets n\u00f8ytralitet mv. (11.03.1999 nr. 301) \u00a7 3-12: https://lovdata.no/forskrift/1999-03-11-301/\u00a73-12. i tr\u00e5d med nasjonale m\u00e5l for klima-, natur- og arealpolitikken, hvor naturregnskap og arealregnskap kan v\u00e6re nyttige verkt\u00f8y. Utvikling av tettsteder og byer er viktig for andre utslipp enn de som er knyttet til selve arealbruken. Samtidig fortsetter trenden med \u00f8kt nedbygging av natur. Klimautvalget anbefaler derfor at det innf\u00f8res et krav om \u00abplanvask\u00bb, slik at kommunene reviderer kommuneplanens arealdel og vedtatte reguleringsplaner som er eldre enn 5 \u00e5r, for \u00e5 ta ut omr\u00e5der avsatt til ulike former for utbygging, men som ikke tar n\u00f8dvendig hensyn til klima- og milj\u00f8m\u00e5lene, og at det innf\u00f8res et krav om \u00abprosjektvask\u00bb for vedtatte samferdselsprosjekter som ikke er gjennomf\u00f8rt, slik at nedbygging av karbonrike omr\u00e5der og verdifull natur begrenses vesentlig. Klimautvalget anbefaler samtidig at klima- og naturhensyn i plan- og bygningsloven styrkes gjennom en oppdatering og gjennomgang av lovverket, der ogs\u00e5 behovet for koblinger til andre lover vurderes, at disse har tydeligere hjemler og kontrollregimer for \u00e5 ivareta naturtyper som er viktige i et klima- og naturperspektiv, og at forskrift om konsekvensutredninger blir endret for \u00e5 sikre uavhengighet. Klimautvalget anbefaler dessuten at kartlegging av \u00f8kosystemer og \u00f8kosystemenes tilstand intensiveres, herunder systematisk rapportering av lokalisering av utf\u00f8rt hogst, kommunenes verkt\u00f8y og datakilder som brukes i arealplanlegging holdes oppdatert, med etablering av naturregnskap og arealregnskap. Det anbefales ogs\u00e5 at natur- og klimakompetansen styrkes. 2.3.2 Klimaetatens merknader Gr\u00f8nn strategi har som m\u00e5lsetting at vi skal tilpasses et klima i endring, og s\u00e6rlig h\u00e5ndtere \u00f8kt nedb\u00f8r, ekstremv\u00e6r, og havniv\u00e5stigning. Naturbaserte l\u00f8sninger skal v\u00e6re f\u00f8rstevalget, og tiltakene skal ivareta naturmangfoldet. I 2030 skal Bergen ogs\u00e5 v\u00e6re en arealn\u00f8ytral kommune. Klimaetaten er enig med Klimautvalget i at nasjonale myndigheter m\u00e5 sette klare rammer for kommunenes ansvar i arealpolitikken. Det er behov for mer tverrfaglig samarbeid og koordinering mellom aktuelle akt\u00f8rer og sektorer, tydeligere ansvarsfordeling, og finansiering av tiltak for \u00e5 redusere fysisk klimarisiko. Klimaetaten er ogs\u00e5 enig med Klimautvalget i at klima- og naturhensyn i plan- og bygningsloven styrkes gjennom en oppdatering og gjennomgang av lovverket, der ogs\u00e5 behovet for koblinger til andre lover vurderes, hvor disse f\u00e5r tydeligere hjemler og kontrollregimer for \u00e5 ivareta naturtyper. Utviklingen av byen m\u00e5 dessuten skje p\u00e5 allerede utbygde arealer med et lavt arealforbruk. Klimautvalget p\u00e5peker at mellom 50 og 100 kommuner har vedtatt arealn\u00f8ytralitet, og at det b\u00f8r vurderes n\u00e6rmere hvorvidt det i et nasjonalt perspektiv er mest hensiktsmessig med et slikt m\u00e5l p\u00e5 regionalt eller nasjonalt niv\u00e5. Klimaetaten savner en grundigere vurdering av arealn\u00f8ytralitet som m\u00e5lsetting, og en diskusjon av definisjon og operasjonalisering. En vurdering b\u00f8r belyse den prinsipielle betydningen av m\u00e5lsettingen, og konsekvensene det har for arealbruken i kommunene. Rammeverket i lovgivningen b\u00f8r ogs\u00e5 vurderes n\u00e6rmere. Plan- og bygningsloven har en etablerte systematikk for nybygging, men f\u00e5 tydelige virkemidler for arealn\u00f8ytralitet og naturrestaurering. 2.4 Matsystemet 2.4.1 Klimautvalgets anbefalinger Det er ikke mulig \u00e5 fjerne alle utslipp knyttet til biologiske prosesser fra produksjon av mat, men de kan reduseres ved \u00e5 endre hvordan og hva som produseres. \u00c5 redusere utslipp i matsystemet inneb\u00e6rer derfor b\u00e5de bruk av lavutslippsteknologi, endret produksjon og atferdsendringer. Det er en kompleks sammenheng mellom utslipp av klimagasser og forbrukernes preferanser, produksjon av mat, og alle leddene mellom. Klimaendringene gir i seg selv utfordringer for produksjonen. Dagens system for \u00e5 styre jordbruket i Norge b\u00f8r videreutvikles slik at det i st\u00f8rre grad stimulerer til omlegging til et lavutslippsjordbruk. Sektoren preges av mange m\u00e5l, mange st\u00f8tteordninger og omfattende reguleringer. Det er behov for en tydelig styring for \u00e5 sikre en god omstilling til lav utslippssamfunnet som ogs\u00e5 ivaretar andre m\u00e5l for jordbruket. Tiltakene som innf\u00f8res m\u00e5 st\u00e5 seg i et 2050-perspektiv. Klimautvalget anbefaler derfor \u00e5 basere de politiske m\u00e5lene i hele matsystemet p\u00e5 at Norge skal bli et lavutslippssamfunn. Det inneb\u00e6rer \u00e5 fjerne alle klimagassutslipp i jordbrukssektoren som ikke er knyttet til biologiske prosesser, innrette st\u00f8tteordningene under jordbruksavtalen slik at de i st\u00f8rre grad st\u00f8tter opp under omstilling av jordbruket til et lavutslippssamfunn, ivaretakelse av kulturlandskap og naturmangfold, samtidig som \u00f8vrige m\u00e5l for jordbruket tas hensyn til. Klimautvalget mener samtidig at det er behov for mer kunnskap og kompetanse for \u00e5 legge til rette for omstillingen av matsystemet, og anbefaler derfor \u00e5 innhente mer kunnskap om karbon i jord og karbondynamikk i de norske agro\u00f8kosystemene, og hvordan endringer skjer over tid, og innlemme kunnskapen i forvaltningen. 2.4.2 Klimaetatens merknader Klimaetaten er enig med Klimautvalget i at de politiske m\u00e5lene i hele matsystemet m\u00e5 baseres p\u00e5 at Norge skal bli et lavutslippssamfunn, blant annet ved \u00e5 fjerne alle klimagassutslipp i jordbrukssektoren som ikke er knyttet til biologiske prosesser, og \u00e5 ivareta kulturlandskap og naturmangfold. Kommunen er landbruksmyndighet etter jordloven, og har ansvaret for h\u00e5ndteringen av landbrukssaker. Vi skal ogs\u00e5 tilrettelegge for at landbrukets arealressurser kan benyttes p\u00e5 en samfunnstjenlig m\u00e5te. Det inneb\u00e6rer at ressursene skal disponeres ut ifra fremtidige generasjoners behov. Forvaltningen av arealressursene skal ogs\u00e5 v\u00e6re milj\u00f8forvarslig, og ivareta areal og kulturlandskap som grunnlag for liv, helse, og trivsel for mennesker, dyr, og planter.2 \u00c5 innrette matsystemet til at Norge skal bli et lavutslippssamfunn, krever regulatoriske endringer i hvordan kommunen kan ut\u00f8ve landbruksmyndigheten sin. 2.5 Transport og mobilitet 2.5.1 Klimautvalgets anbefalinger Ogs\u00e5 i lavutslippssamfunnet vil transport av varer og personer v\u00e6re viktig. Samtidig kan transportsystemet ikke fortsette \u00e5 utvikle seg slik det har frem til i dag n\u00e5r Norge skal bli et lavutslippssamfunn. Rammeverket unng\u00e5 \u2013 flytte \u2013 forbedre (UFF) er et nyttig utgangpunkt ogs\u00e5 for transportsektoren. Transportpolitikken b\u00f8r legge vekt p\u00e5 \u00e5 redusere behovet for, og dermed omfanget av, transport og den samlete ressursbruken p\u00e5 transport. Klimautvalget mener at transportpolitikken m\u00e5 ha som utgangpunkt at de samlete norske utslippene skal reduseres med 90 til 95 % til 2050, og at rommet for utslipp frem mot 2050 fra transport er sv\u00e6rt begrenset. Klimautvalget anbefaler derfor at transportpolitikken prioriterer tiltak som unng\u00e5r utslipp. Tiltak som flytter transport til mindre utslippsintensive former prioriteres over tiltak som forbedrer eksisterende transport, og at transportpolitikken ses p\u00e5 som en del av utviklingen til en sirkul\u00e6r \u00f8konomi. Det er viktig \u00e5 b\u00e5de legge til rette for \u00f8kt bruk av kollektivtransport eller deling, og samtidig redusere utslippene fra disse transportformene s\u00e5 raskt som mulig. I transportplanleggingen m\u00e5 det tas h\u00f8yde for ressursbelastningen systemet som helhet gir. Det m\u00e5 legges vekt p\u00e5 kompakte byer og tettsteder, og tilrettelegging for gode transportformer, herunder sykkel, gange, og kollektivtransport. S\u00e5 mange transportsegmenter som mulig b\u00f8r elektrifiseres. 2 Lov om jord (jordlova), 12.05.1995 nr. 23, \u00a7 3, og \u00a7 1, jf. \u00a7 6: https://lovdata.no/lov/1995-05-12-23. Samtidig vil det v\u00e6re enkelte transportformer som kanskje ikke kan elektrifiseres. Alternative drivstoff som hydrogen, ammoniakk eller andre drivstoff med lavere utslipp av klimagasser enn fossile drivstoff b\u00f8r bare benyttes der elektrifisering ikke er mulig. Transportsystemet i et lavutslippssamfunn m\u00e5 v\u00e6re basert p\u00e5 at ressursbruken p\u00e5 transport skal v\u00e6re s\u00e5 lav som mulig. En tiln\u00e6rming basert p\u00e5 en fremskrivning av dagens trender vil ikke gi den \u00f8nskete utviklingen. Utgangspunktet for transportplanene m\u00e5 v\u00e6re hvordan et godt transportsystem ser ut i et lavutslippssamfunn. Deretter m\u00e5 det vurderes hvordan dagens transportsystem skal utvikles og justeres til et slikt transportsystem. Klimautvalget anbefaler at tiltak som reduserer ettersp\u00f8rselen etter transport blir prioritert, b\u00e5de n\u00e5r det gjelder transport av varer og av personer, blant annet ved at eksisterende infrastruktur utnyttes og vedlikeholdes fremfor utbygging av ny infrastruktur, og at stiavhengighet blir vurdert og vektlagt i alle beslutninger. Det anbefales ogs\u00e5 at utviklingen av transportsystemet bidrar til \u00e5 redusere samlet ressurs- og arealbruk, og at det legges mindre vekt p\u00e5 \u00e5 legge til rette for h\u00f8y hastighet i veisystemet, det vil begrense samlet energibruk og ha positive ringvirkninger p\u00e5 arealbruk. 2.5.2 Klimaetatens merknader Gr\u00f8nn strategi har som m\u00e5lsetting at Bergen skal ha gode, effektive og milj\u00f8vennlige transportl\u00f8sninger. Gange, sykkel og kollektivtransport skal prioriteres, og transportbehovet skal reduseres. Samtidig skal all veitransport i Bergen v\u00e6re fossilfri i 2030. Havnen skal v\u00e6re fossilfri, og det jobbes for at sj\u00f8fart og luftfart skal bli fossilfri s\u00e5 fort som mulig. Klimaetaten er enig med Klimautvalget i at tiltak som reduserer ettersp\u00f8rselen etter transport blir prioritert, b\u00e5de n\u00e5r det gjelder transport av varer og av personer, blant annet ved at eksisterende infrastruktur utnyttes og vedlikeholdes fremfor utbygging av ny infrastruktur, og at transportpolitikken m\u00e5 prioritere tiltak som unng\u00e5r utslipp og som flytter transport til mindre utslippsintensive former. Det m\u00e5 tilrettelegges for at hverdagsreiser i st\u00f8rst mulig grad kan gj\u00f8res ved \u00e5 g\u00e5 eller sykle ogs\u00e5 p\u00e5 tvers av bydeler. Det m\u00e5 legges til rette for at nullutslippskj\u00f8ret\u00f8y skal v\u00e6re det foretrukne \u00e5 b\u00e5de kj\u00f8pe og \u00e5 bruke for alle typer veitransport. Tilrettelegging m\u00e5 skje samtidig som man iverksetter restriktive tiltak som nullutslippssoner. Det forutsetter imidlertid regulatoriske endringer. Kommunen har eksempelvis bare myndighet over lokalveier, og er avhengig av at de andre veimyndighetene beveger seg i samme retning som oss. 2.6 \u00d8konomisk aktivitet, velferd og sirkularitet 2.6.1 Klimautvalgets anbefalinger Veksten vi har hatt til n\u00e5 har i for stor grad basert seg p\u00e5 en produksjon og et forbruk basert p\u00e5 uttak av naturressurser og bruk av areal som ikke kan opprettholdes over tid. Fortsatt materiell fremgang er mulig, men det m\u00e5 v\u00e6re basert p\u00e5 mer effektiv arealutnyttelse, mer effektiv bruk og gjenbruk av ressurser og materialer gjennom ny teknologi, endrede forretningsmodeller, produktivitetsforbedringer og \u00f8kt sirkularitet, og ikke p\u00e5 utarming av naturen. De negative effektene av \u00f8konomisk aktivitet vil reduseres og utvinningstakten av mineraler, r\u00e5stoffer og arealer kan dempes om \u00f8konomien blir mer sirkul\u00e6r. I tillegg til gevinsten for klima, milj\u00f8 og natur, kan \u00f8kt sirkularitet v\u00e6re en driver for n\u00e6ringsutvikling. Klimautvalget anbefaler derfor at politikken tar utgangspunkt i at ressurser er knappe, og at det derfor er n\u00f8dvendig med en mer sirkul\u00e6r \u00f8konomi, at den \u00f8konomiske politikken gj\u00f8res konsistent med overgang til et lavutslippssamfunn, og at relevante regelverk oppdateres med klare krav og insentiver til ombruk av materialer, energieffektivisering og \u00f8kt tilrettelegging for rehabilitering. Det er viktig med krav til bruk og h\u00e5ndtering av materialer, slik at det blir attraktivt \u00e5 benytte ombruk, gjenvunnede materialer, begrense materialbruken og bruke materialer slik at de lett kan benyttes p\u00e5 nytt. Kommunene kan ogs\u00e5 til rette legge for sirkul\u00e6re l\u00f8sninger. For eksempel kan de fremme delings\u00f8konomi, reparasjon, ombruk og materialgjenvinning, sette av arealer til n\u00e6ringsklynger, og b\u00f8r bruke sin innkj\u00f8psmakt til \u00e5 velge sirkul\u00e6re varer og tjenester. Klimautvalget anbefaler derfor at arbeidet for en mer sirkul\u00e6r \u00f8konomi videref\u00f8res med full styrke og at barrierer som bremser nye l\u00f8sninger knyttet til mer effektiv arealutnyttelse og mer sirkularitet i bygg- og anleggsbransjen, i klesbransjen, i elektronikkbransjen, i matsystemene og i avfallsbransjen bygges ned. Regulatoriske og \u00f8konomiske virkemidler b\u00f8r bidra til \u00e5 vri investeringer fra nybygging til drift og vedlikehold av eksisterende bygg og infrastruktur. Klimautvalget anbefaler ogs\u00e5 at kostnaden for utslipp av fossil CO2 innrettes slik at det gir insentiver til reduksjon av avfallsmengden og god h\u00e5ndtering av avfall gjennom godt fungerende sirkul\u00e6re verdikjeder, og slik at det blir en h\u00f8y grad av materialgjenvinning og ettersp\u00f8rsel etter gjenbrukte materialer. 2.6.2 Klimaetatens merknader Gr\u00f8nn strategi har som m\u00e5lsetting at Bergen i 2030 har etablert en sirkul\u00e6r \u00f8konomi der n\u00e6ringslivet er en p\u00e5driver. I Bergen skapes nye verdier ved at ressurser brukes og gjenbrukes s\u00e5 lenge og s\u00e5 effektivt som mulig i giftfrie kretsl\u00f8p. Klimaetaten er enig med Klimautvalgets anbefalinger, og s\u00e6rlig i at relevante regelverk oppdateres med klare krav og insentiver til ombruk av materialer, energieffektivisering og \u00f8kt tilrettelegging for rehabilitering, og at regulatoriske og \u00f8konomiske virkemidler b\u00f8r bidra til \u00e5 vri investeringer fra nybygging til drift og vedlikehold av eksisterende bygg og infrastruktur. Det m\u00e5 bygges systemer og markedsplasser som gj\u00f8r det mulig \u00e5 skape sirkul\u00e6re verdikjeder og forretningsmodeller, samtidig som vi inkluderer frivillige og ideelle initiativ. Det krever regelverk, retningslinjer, merkeordninger og standarder som fremmer sirkul\u00e6re prinsipper, verdikjeder og forretningsmodeller. De \u00f8konomiske virkemidlene m\u00e5 dessuten bidra til samarbeid og \u00e5penhet, redusere finansiell risiko og gj\u00f8re det b\u00e5de fordelaktig og l\u00f8nnsomt \u00e5 drive sirkul\u00e6rt, og det m\u00e5 koste mye mer \u00e5 skape avfall, levere varer og tjenester som ikke holdbare, effektivt produsert, eller kan sirkuleres. 2.7 Innovasjon, omstilling og n\u00e6ringsstruktur 2.7.1 Klimautvalgets anbefalinger Klimaendringene og overgangen til et lavutslippssamfunn \u00f8ker behovet for b\u00e5de offentlige og private investeringer. Selv om Norge allerede har mye fornybar energiproduksjon, er det behov for \u00f8kte investeringer ogs\u00e5 her. Endringer i investeringsbehov, b\u00e5de p\u00e5 privat, og statlig og kommunalt niv\u00e5, som f\u00f8lge av omstillingen til lavutslippssamfunnet b\u00f8r l\u00f8pende vurderes n\u00e6rmere. En effektiv planlegging og gjennomf\u00f8ring av offentlige investeringsprosjekter st\u00e5r sentralt i en vellykket omstilling til lavutslippssamfunnet. Om det offentlige skal st\u00f8tte teknologi m\u00e5 det v\u00e6re basert p\u00e5 at teknologien p\u00e5 sikt skal v\u00e6re levedyktig uten offentlig st\u00f8tte, og teknologin\u00f8ytralitet er ofte et nyttig utgangspunkt. Klimautvalget anbefaler derfor at myndighetene har st\u00f8rre oppmerksomhet om \u00e5 skape en mer effektiv planlegging og gjennomf\u00f8ring av offentlige investeringsprosjekter hvor klimahensyn er integrert, slik at omstillingen til et lavutslippssamfunn ikke blir mer krevende enn n\u00f8dvendig, og at endringer i investeringsbehov, b\u00e5de p\u00e5 privat, statlig og kommunalt niv\u00e5, som f\u00f8lge av omstillingen til lavutslippssamfunnet vurderes n\u00e6rmere. Transparens om m\u00e5l og prioriteringer, og synlig kostnadsfordeling mellom offentlige og private akt\u00f8rer, kan gi mer effektive tiltak og begrense kostnadene for det offentlige. Klimautvalget anbefaler derfor at klimapolitikk og n\u00e6ringspolitikk trekker i samme retning. Det anbefales ogs\u00e5 at b\u00e5de private og statlige investorer har et klart ansvar for \u00e5 ut\u00f8ve sitt eierskap med sikte p\u00e5 \u00e5 sikre l\u00f8nnsomme selskaper med god kapitaldisiplin p\u00e5 veien til et lavutslippssamfunn, et ansvar som er tydeliggjort gjennom nye krav til selskapsrapportering om klima- og b\u00e6rekraftsrisiko og utarbeiding av omstillingsplaner, og at selskaper setter klimam\u00e5l og planlegger for hvordan disse skal n\u00e5s. 2.7.2 Klimaetatens merknader Gr\u00f8nn strategi har som m\u00e5lsetting at n\u00e6ringslivet i Bergen omstiller seg frem mot 2030. Bedriftene reduserer klimafotavtrykket sitt og skaper nye, framtidsrettede og inkluderende arbeidsplasser med lav klimarisiko. Klimaetaten er enig med Klimautvalget i at vi m\u00e5 skape en mer effektiv planlegging og gjennomf\u00f8ring av investeringsprosjekter hvor klimahensyn er integrert, og at endringer i investeringsbehov som f\u00f8lge av omstillingen til lavutslippssamfunnet vurderes n\u00e6rmere. Klimaetaten er ogs\u00e5 enig med Klimautvalget i at klimapolitikk og n\u00e6ringspolitikk m\u00e5 trekke i samme retning, noe som m\u00e5 gjenspeiles i hvordan eierskapet ut\u00f8ves, gjennom nye krav til selskapsrapportering om klima- og b\u00e6rekraftsrisiko og utarbeiding av omstillingsplaner. Samtidig savner Klimaetaten en grundigere vurdering av omstillingsrisikoen i det offentliges investeringsprosjekter og eierskap. Omstillingen til et lavutslippssamfunn har mange fallgruver, og de institusjonelle, \u00f8konomiske og regulatoriske risikoen b\u00f8r vurderes n\u00e6rmere. Klimaetaten mener ogs\u00e5 at ansvarsrisiko vil f\u00e5 st\u00f8rre betydningen fremover, med konsekvensene og virkningene av klimaendringer. 3 Del 3: Organisering for klimaomstilling 3.1 Overordnet klimastyringssystem Klimautvalget mener det er behov for en ny systematikk i hvordan klima og natur ivaretas. Et system for klimaomstilling b\u00f8r best\u00e5 av tre hovedpilarer, planlegge, gjennomf\u00f8re, og evaluere. 3.2 Planlegge klimapolitikken Klimautvalget mener kommunene m\u00e5 ha et tydelig ansvar for \u00e5 bidra i omstillingen til et lavutslippssamfunn. Hvis bidrag til \u00e5 n\u00e5 nasjonale m\u00e5l ikke tillegges vekt av den enkelte kommune, vil det gi svekket m\u00e5loppn\u00e5else p\u00e5 nasjonalt niv\u00e5. Utvalget anbefaler at kommunenes ansvar for utviklingen til lavutslippssamfunnet forankres i lov. En mulighet for \u00e5 sikre kommunens bidrag til omstillingen er \u00e5 endre kommuneloven, i n\u00e6r sammenheng med plan- og bygningsloven, som har stor betydning for kommunenes arbeid med samfunnsutvikling og - planlegging. Ogs\u00e5 andre lover, som klimaloven, kunne vurderes som en lov hvor kommuners rolle kan forankres. Klimautvalget fremhever at mange avgj\u00f8relser tas basert p\u00e5 forvaltningens faglige og politiske skj\u00f8nn, og det er stor sannsynlighet for at kortsiktige \u00f8konomiske og andre interesser g\u00e5r foran hensynet til klima. Klimautvalget anbefaler at det gj\u00f8res en \u00abklimavask\u00bb av relevante lover med sikte p\u00e5 \u00e5 styrke klimahensynets rettslige stilling. Her peker utvalget p\u00e5 at det er behov for \u00e5 gj\u00f8re endringer i petroleumsloven, plan- og bygningsloven, naturmangfoldloven, skogbruksloven, forskrift om konsekvensvurderinger og lovverk knyttet til havarealer. 3.3 Gjennomf\u00f8re klimapolitikken Klimautvalget mener kommunene m\u00e5 gis ressurser til \u00e5 levere p\u00e5 oppgaven. Arbeid med omstilling til et lavutslippssamfunn er i dag ikke en lovp\u00e5lagt oppgave for kommunene. Med et trangt budsjett kan ofte slike frivillige oppgaver nedprioriteres. Klimasats har kuttet klimagassutslipp, mobilisert kommuner over hele landet, redusert viktige barrierer, endret praksis og holdninger, gitt erfaringer med ny teknologi og gitt utvikling av metoder og l\u00f8sninger med stort spredningspotensial. Utvalget mener programmet Klimasats er viktig for kommunenes kapasitet og evne til arbeid med omstilling til lavutslippssamfunnet og at det b\u00f8r videref\u00f8res. I flere kapitler har utvalget pekt p\u00e5 at det b\u00f8r bli enklere for kommunene \u00e5 f\u00e5 tilgang p\u00e5 kompetanse, for eksempel innen arealforvaltning, sirkul\u00e6r\u00f8konomi og energieffektivisering. Klimautvalget anbefaler at det etableres kompetansesentre for kommunene med dette form\u00e5let. Slike kompetansesentre kan bygge p\u00e5 kunnskap og erfaringer fra arbeidet med Klimasats. 3.4 Evaluere klimapolitikken Klimautvalget mener det b\u00f8r innf\u00f8res et enhetlig m\u00e5le- og rapporteringssystem for kommuners klimaarbeid. Gjennom kommuneloven, skal kommunene rapportere opplysninger om \u00f8konomi, ressursbruk og tjenester til staten gjennom et nasjonalt informasjonssystem (KOSTRA). Det b\u00f8r vurderes om det kan innf\u00f8res et lignende m\u00e5le- og rapporteringssystem for kommunes klimaarbeid, eller integrere slik rapportering i gjeldende informasjonssystem. 3.5 Klimaetatens merknader til et klimastyringssystem Klimaetaten er enig med Klimautvalgets anbefalinger til et eventuelt klimastyringssystem, og vil s\u00e6rlig fremheve anbefalingen om at det gj\u00f8res en \u00abklimavask\u00bb av relevante lover med sikte p\u00e5 \u00e5 styrke klimahensynets rettslige stilling. Bergen kommune har ambisi\u00f8se klimam\u00e5lsettinger, men det har omstillingen blir sv\u00e6rt vanskelig hvis ikke lovgivningen ogs\u00e5 spiller p\u00e5 lag. Til n\u00e6rmest samtlige satsninger i Gr\u00f8nn strategi m\u00f8ter vi p\u00e5 regulatoriske hindringer. For \u00e5 gjennomf\u00f8re omstillingen b\u00e5de rettferdig og effektivt, kreves det at lovgivningen tilrettelegges klimaomstillingen. Klimaetaten savner ogs\u00e5 tydeligere anbefalinger om \u00f8konomiske ordninger for kommunenes omstilling til lavutslippssamfunn. Med hilsen Klimaetaten Stina Ellevseth Oseland - leder Jim Andr\u00e9 Kokkin - saksbehandler Dokumentet er godkjent elektronisk. "
}