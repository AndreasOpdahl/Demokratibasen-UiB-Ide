{
  "dokument_id": "9d1df8ca-c0c3-5e08-998b-d001e399d81a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 31 fra Amina Amin (AP) til byr\u00e5den vedr\u00f8rende fritak av eiendomsskatt - Utvalg for finans, n\u00e6ring og kultur",
  "url": "https://bergen.kommune.no/politikere-utvalg/api/fil/bk360/10347617/Svar-pa-skriftlig-sporsmal-nr-31-fra-Amina-Amin-AP-til-byraden-vedrorende-fritak-av-eiendomsskatt-Utvalg-for-finans-naering-og-kultur",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/65070-3 Saksbehandler: Ingvild Kvilekval Fra Dato: 30. april 2024 Byr\u00e5d for finans Svar p\u00e5 skriftlig sp\u00f8rsm\u00e5l nr. 31 fra Amina Amin (AP) til byr\u00e5den vedr\u00f8rende fritak av eiendomsskatt - Utvalg for finans, n\u00e6ring og kultur I denne saken er vi stort sett enige med byr\u00e5dens vurderinger, som er i tr\u00e5d med vurderingene til fagetaten. Men jeg vil stille et sp\u00f8rsm\u00e5l til byr\u00e5den, som ble stilt i utvalget 17.januar. Det er slik at forhold som kan endre grunnlaget for fritak av eiendomsskatt, skal rapporteres til kommunen. En stor andel av eierne gj\u00f8r ikke dette. I dag er det slik at fritak for eiendomsskatt varer s\u00e5 lenge vilk\u00e5rene for fritaket foreligger. Noen fritak g\u00e5r ca 50 \u00e5r tilbake i tid. N\u00f8dvendig informasjon som kan f\u00e5 konsekvenser for fritak av eiendomsskatt, blir kanskje ikke meldt inn. Byr\u00e5den forklarte i utvalgsm\u00f8tet at han ikke var p\u00e5 detaljniv\u00e5 i forhold til oppf\u00f8lging i disse sakene. Han kunne ikke beskrive systemer som skal avdekke grunnlaget for fritak er oppfulgt. Sp\u00f8rsm\u00e5l til byr\u00e5den: Har byr\u00e5den noe mer \u00e5 komme med i dag? Er det noen som har jobbet med denne problemstillingen siden utvalgsm\u00f8tet 17.januar? Svar fra byr\u00e5den: I utvalg for finans, kultur og n\u00e6rings m\u00f8te 17. januar ble det ved behandlingen av sak 7/24 stilt sp\u00f8rsm\u00e5l om hvordan tidligere innvilgede vedtak om fritak for eiendomsskatt f\u00f8lges opp. Det ble vist til opplysning som kom frem i saken om at Praksis har v\u00e6rt at fritaket varer s\u00e5 lenge vilk\u00e5rene for fritak foreligger og enkelte fritak kan f\u00f8res tilbake til 1970-\u00e5rene. Hjemmelshavere som innvilges fritak for eiendomsskatt plikter \u00e5 melde fra ved endringer av eierforhold eller dersom bruk av eiendommen endres p\u00e5 en m\u00e5te som kan p\u00e5virke vurderingen av gjeldende fritaksvedtak. Erfaring viser imidlertid at dette sjelden blir fulgt opp fra eiernes side. (Saksfremlegget s 2, jf. ogs\u00e5 fagnotatet s 1.) Det ble stilt sp\u00f8rsm\u00e5l ved hvilke systemer kommunen har for \u00e5 f\u00f8lge opp dette. B\u00e5de eierskifte og endring i drift/form\u00e5l ble nevnt. Byr\u00e5den viste i sitt svar til at det er eiendomsskattekontoret som f\u00f8lger opp saksfeltet fra kommunen sin side, og at det for 2024 for f\u00f8rste gang behandles en samlesak om fritak for eiendomsskatt for enkelteiendommer etter eiendomsskattelovens \u00a7 7 og Bergen kommunes eiendomsskattevedtekter pkt. 2. Omlegging av rutinene for fritakss\u00f8knader, fra enkeltsaker behandlet p\u00e5 ulike tidspunkt til en \u00e5rlig samlesak, er gjort blant annet med tanke p\u00e5 at eiendomsskattekontoret skal foreta en \u00e5rlig gjennomgang av eksisterende fritak. Til dette b\u00f8r det f\u00f8yes til at det ville v\u00e6re sv\u00e6rt ressurskrevende, og ikke en hensiktsmessig ressursbruk, \u00e5 gjennomf\u00f8re en full revisjon av alle fritak hvert \u00e5r. N\u00e5r det gjelder eiendomsskattekontorets systemer og systematikk kan jeg opplyse om f\u00f8lgende: Eiendomsskattekontoret kj\u00f8rer ukentlig synkronisering av eierskifte i fagsystemet opp mot endringer i grunnboken. Hvert enkelt eierskifte gjennomg\u00e5s, og ved endret eierskap p\u00e5 fritatte eiendommer blir ny eier tilskrevet med melding om at fritak utg\u00e5r. Det skrives da ut eiendomsskatt p\u00e5 eiendommen dersom de ikke oppfyller kriteriene etter \u00a7 7 a. I tillegg synkroniseres fagsystemet med endringer p\u00e5 eiendommene, f.eks. nybygg, tilbygg, delingssaker med videre. Slike endringer blir ogs\u00e5 gjennomg\u00e5tt. Eiendomsskattekontoret har ikke kapasitet til \u00e5 gjennomg\u00e5 regnskapsmessige endringer hvert \u00e5r, men det blir foretatt stikkpr\u00f8ver. Fra 2024 er det foretatt en mer omfattende gjennomgang, knyttet til innf\u00f8ringen av \u00e5rlig samlesak, hvor samtlige fritak er sjekket opp mot kriterier for fritak i kommunens eiendomsskattevedtekter. Se vedlegg til bystyresak 23/24. Jevnlig plukker eiendomsskattekontoret ut et utvalg av eiendommer som blir gjenstand for revisjon. Ved revisjon av tidligere innvilgede vedtak sjekkes bl.a. Br\u00f8nn\u00f8ysundregistrene for opplysninger om stiftelsens form\u00e5l og organisering. Eventuelle form\u00e5lsendringer sjekkes opp mot dokumentene som l\u00e5 til grunn ved innvilget fritak. I saken utvalget fikk til behandling den 17. januar i \u00e5r, og som bystyret behandlet den 31. januar (sak 23/24), omtales enkelte typer eiendommer som vil v\u00e6re gjenstand for revisjon i 2024. Punkt 3 i bystyrets vedtak lyder slik: Det opprettes revisjon av a) B\u00e5tlagenes eiendommer med form\u00e5l \u00e5 foreta justeringer av eksisterende fritak slik at prinsippet om likebehandling ivaretas. Saken legges frem for bystyret i l\u00f8pet av 2024. b) Det foretas en gjennomgang av fredede eiendommer med tanke p\u00e5 endringer i forutsetningene for fredning. Saken legges frem for bystyret i l\u00f8pet av 2024. Eivind K. N\u00e6vdal-Bolstad - Byr\u00e5d for finans Dokumentet er godkjent elektronisk. "
}