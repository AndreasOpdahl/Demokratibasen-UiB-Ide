{
  "dokument_id": "d74f2e54-73f2-5e56-a418-b556c208af60",
  "doc_type": "case_attachment",
  "kommune": 4601,
  "tittel": "Referat dr\u00f8ftingsm\u00f8te sak om konkurranseutsetting - 5.12.24",
  "url": "https://bergen.kommune.no/politikere-utvalg/api/fil/bk360/11660778/Referat-droftingsmote-sak-om-konkurranseutsetting-5-12-24",
  "tekst": " M\u00f8tereferat V\u00e5r referanse: 2023/17965-40 Saksbehandler: Petter Sevaldson Lilleb\u00f8 Dato: 5. desember 2024 Tid: Sted: 5.12.24 kl 9 Teams Til stede: Ingelin S\u00f8raas, Bernt Tungodden, Eirik Vestrheim, Trond Egil Hansen, Christian Stensrud og Petter S. Lilleb\u00f8 (BEHO), Conny Lamberg, Kim Weidemann, Line Mosheim og Hj\u00f8rdis Haugen (Fagf), Tom Schjelderup Skare (Akademikerne), Kjersti Litleskare og Gro Irene Nordtveit (Delta), Frank Eide og Bente Leversen (NSF), Solveig Aalstad Jonasson (DNL), Eli Tysnes (HVO) Referat dr\u00f8ftingsm\u00f8te sak om konkurranseutsetting - 5.12.24 1. Saken bakgrunn a. Ingelin S\u00f8raas: Saken er dr\u00f8ftet tidligere. Vi har kalt inn til et eget dr\u00f8ftingsm\u00f8te n\u00e5 siden saken har blitt jobbet med politisk, og det er gjort enkelte endringer i saken. Vi har ogs\u00e5 i innkallingen bedt om at dere forbereder skriftlige innspill dersom dere \u00f8nsker \u00e5 sende inn dette. i. Conny Lamberg: Fagforbundet kan ikke se at selve konkurranseutsettingen er dr\u00f8ftet. Vi kan sende med innlegget vi holdt i Utvalg for finans i g\u00e5r ii. Ingelin S\u00f8raas: Konkurranseutsetting eller ikke er en politisk beslutning. Vi tar gjerne imot innlegget. iii. Bente Leversen: NSF ser heller ikke at konkurranseutsettingen er dr\u00f8ftet iv. Gro Nordtveit: Delta ser heller ikke at konkurranseutsettingen er dr\u00f8ftet v. Ingelin S\u00f8raas: Selve konkurranseutsettingen er en politisk beslutning, s\u00e5 arbeidsgiver st\u00f8tter ikke dette synet. 2. Om sakens endringer a. Bernt Tungodden: Vi har hatt oppe saken i utvalg 30. mars. Da vedtok utvalget \u00e5 ikke behandle saken. Det har i ettertid v\u00e6rt arbeidet med saken for \u00e5 besvare mange av sp\u00f8rsm\u00e5lene som har kommet opp. Det har p\u00e5g\u00e5tt frem til saken n\u00e5 var klar for ny fremsending. Innspillene fra saken i v\u00e5r er koblet opp til denne nye saken. b. Saken omhandler at byr\u00e5det gis fullmakt til \u00e5 velge ut to sykehjem etter de kriterier som tidligere har blitt dr\u00f8ftet. Den st\u00f8rste endringer er at vi i denne saken har med omtale av l\u00f8nns-, arbeids- og pensjonsvilk\u00e5r. Vi har ogs\u00e5 et punkt om rett til ny stilling i kommunen, samt mer om at kvalitet og innovasjon skal vektlegges i konkurranse. Det er vanskelig \u00e5 svare p\u00e5 om det blir lavere l\u00f8nn for ansatte ved et konkurranseutsatt sykehjem. Forskjellene er relativt begrensede utenfor Oslo, men i Oslo er det funnet forskjeller i avl\u00f8nning. Oslo er et eget tariffomr\u00e5de, og har nok ligget noe h\u00f8yere enn eksempelvis Bergen. c. Byr\u00e5det vil i en ny byr\u00e5dssak p\u00e5 et senere tidspunkt komme tilbake til hvilke to sykehjem som blir konkurranseutsatt. d. Byr\u00e5det vil gi rett til ny stilling utover det som f\u00f8lger av arbeidsmilj\u00f8lovens kap 16. Ansatte som velger \u00e5 v\u00e6re i kommunen, vil bli tilbudt en annen passende stilling i Bergen kommune. Det vil bli gi ett tilbud om annen stilling i Bergen kommunen. Fortrinnsrett etter denne utvidete rettigheten, st\u00e5r tilbake for alle andre fortrinnsretter i. Gro Nordtveit: Det ligger i saken at man m\u00e5 v\u00e6re ansatt minst 12 m\u00e5neder de siste 2 \u00e5rene. Hva er tenkt her? ii. Christian Stensrud: Bergen kommune g\u00e5r her utover rettighetene i loven, og gir vesentlig bedre rettigheter. Alle som takker nei til \u00e5 bli med over, vil bli tilbudt en alternativ stilling. Takker man nei den stillingen, rykker man tilbake til lovens bestemmelser, og det ligger der et vilk\u00e5r om at man m\u00e5 ha jobbet en viss periode for \u00e5 kunne reservere seg. iii. Gro Nordtveit: G\u00e5r omstilling foran virksomhetsoverdragelse? iv. Christian Stensrud: De som blir ber\u00f8rt av virksomhetsoverdragelse har den lavest rangerte fortrinnsretten. e. Kvalitet og innovasjon skal vektes h\u00f8yt. Det ligger i dette at pris ikke skal vektes h\u00f8yest. Vi har forel\u00f8pig ikke tatt stilling til n\u00f8yaktig fordeling utover dette. Vi kommer heller ikke til \u00e5 akseptere tilbud som har en kostnad som overstiger kommunal egenregi. f. Det vises ellers til presentasjonen og selve saken for n\u00e6rmere om detaljene. 3. Sp\u00f8rsm\u00e5l og kommentarer a. Conny Lamberg: Det er ikke tvil om at de fleste kommersielle tariffavtaler har d\u00e5rligere l\u00f8nn, s\u00e6rlig NHO. Det er hver enkelt medarbeider som gjelder i disse sykehjemmene, og hver enkelt medarbeider har rett til \u00e5 vite hva forskjellen blir i l\u00f8nn og i pensjon. I kommunen har vi vel over 18 % som betales til pensjonskassen, mens i NHO-avtalen er det 2 % som betales. Det st\u00e5r ellers ikke noe i saken hva slags stillinger eller hvor disse stillingene skal tilbys. Det er ogs\u00e5 kommet to nye sykehjem inn i utvelgelsen. Vi forst\u00e5r at dere som administrasjon er utf\u00f8rer, men vi h\u00e5per at dere gir videre signaler som vi har kommet med tidligere, og som vi kommer med n\u00e5, om den uroen som er ute p\u00e5 sykehjemmene blant v\u00e5re medlemmer. Jeg er ogs\u00e5 redd for hva som skjer med assistentene p\u00e5 disse sykehjemmene, og som ikke har formalkompetanse. i. Ingelin S\u00f8raas: Vi kan ikke g\u00e5 inn og si noe om de konkrete forskjellene f\u00f8r konkurransen er ferdig. Vi gjentar ogs\u00e5 at reservasjonen gjelder for alle, ogs\u00e5 assistenter. Vi har et stort behov for folk som jobber i helse, og vi jobber ogs\u00e5 med \u00e5 utdanne assistentene v\u00e5re. Vi er interessert i alle v\u00e5re ansatte som jobber i helse. b. Bente Leversen: NSF reagerer p\u00e5 at kommunen kun vil gi ett tilbud til de ansatte. Det st\u00e5r i saken at det skal gjennomf\u00f8res kartleggingssamtaler. Vi m\u00e5 gj\u00f8re oss attraktive og gj\u00f8re det vi kan for \u00e5 beholde de ansatte, vi trenger b\u00e5de sykepleiere, helsefagarbeidere og assistenter med oss videre. Tilbakemeldingen vi f\u00e5r fra tillitsvalgte og medlemmer er at de \u00f8nsker \u00e5 bli i kommunen, og vi har mange ledige stillinger. Til dette med l\u00f8nn, s\u00e5 handler det ogs\u00e5 om resten av tariffavtalen. I NHO sin avtale er det for eksempel s\u00e5nn at man ikke opparbeider seg feriepenger under svangerskapspermisjon. Det er alts\u00e5 andre ordninger som er d\u00e5rligere. Vi har ogs\u00e5 lokale forhandlinger i Bergen kommune som kan gi noe h\u00f8yere l\u00f8nn enn det tariffavtalen forutsetter. De private vil ikke n\u00f8dvendigvis klare \u00e5 f\u00f8lge kommunal l\u00f8nn. Vi lurer ogs\u00e5 p\u00e5 hva begrunnelsen er for at de to nye sykehjemmene er tatt med, og hvorfor det ikke er dr\u00f8ftet med oss. Vi er ogs\u00e5 bekymret for pasientsikkerheten n\u00e5r mange kjente ansatte slutter. Tilbakemeldingene vi har f\u00e5tt, tilsier at de fleste \u00f8nsker \u00e5 bli i kommunen. Vi m\u00e5 jobbe med \u00e5 redusere risikoen dersom konkurranseutsetting skjer. i. Bernt Tungodden: Vi har f\u00e5tt beskjed om at disse sykehjemmene var glemt i den opprinnelige listen, og m\u00f8ter kriteriene. Vi skal ta en ny runde p\u00e5 dette. ii. Ny runde: I sakspremissene argumenteres det for sykehjem innenfor kategorien langtidsplasser uten spesialfunksjoner og/eller tilknyttede Omsorg pluss- boliger eller omsorgsboliger. Innenfor disse igjen m\u00e5 det gj\u00f8res et valg basert p\u00e5 ytterligere kriterier. Fullmakten til \u00e5 beslutte dette er i saken foresl\u00e5tt gitt til byr\u00e5det. Det er tidligere (22. februar 2024) vist p\u00e5 Allmenningen hvilke sykehjem som pt. kommer inn under denne kategorien. Mildeheimen og L\u00f8v\u00e5sen som ble nevnt i presentasjonen p\u00e5 m\u00f8tet, har pt. spesialplasser og er i utgangspunktet ikke blant aktuelle sykehjem. N\u00e5r vedtak forutsetningsvis er fattet om konkurranseutsetting, vil vi sammen med aktuelle arbeidstakerorganisasjoner g\u00e5 l\u00f8s p\u00e5 oppgaven med \u00e5 definere kriterier for det endelige utvalget. c. Gro Nordtveit: Vi var heller ikke kjent med at disse to sykehjemmene skulle inkluderes. Hvis sykehjemmene konkurranseutsettes, kan den andre da etter tre uker si opp tariffavtalen? Allerede n\u00e5 f\u00e5r vi ogs\u00e5 tilbakemeldinger om at folk ikke \u00f8nsker \u00e5 s\u00f8ke jobb p\u00e5 sykehjem som st\u00e5r p\u00e5 listen. i. Christian Stensrud: Leverand\u00f8rene kommer til \u00e5 si opp tariffavtalen. Tidsfristen m\u00e5 vi ta en runde p\u00e5. d. Conny Lamberg: Vi er dypt bekymret. Vi er veldig redd for at det blir NHO- avtale med innskuddspensjon, som tilsier at de f\u00e5r lav pensjon frem til 77 \u00e5r, og deretter minstepensjonister. Vi har en livslang pensjon som er tjenestepensjon. Hvis det blir en NHO-avtale, forsvinner ogs\u00e5 s\u00e6raldersgrense. Det er ogs\u00e5 s\u00e5nn at de beholder sin l\u00f8nn frem til tariffavtalen endres eller sies opp. Det er nytt hovedoppgj\u00f8r i 2026, men de kommersielle kan ogs\u00e5 si opp tariffavtalen n\u00e5r som helst. Vi vil oppfordre v\u00e5re medlemmer til \u00e5 bli v\u00e6rende i kommunen. Vi h\u00e5per at det vil v\u00e6re ideelle stiftelser, for Virke sin tariffavtale som er n\u00e6rt opp til v\u00e5r tariffavtale. Vi deler ellers NSFs bekymring for at kompetansen forsvinner fra sykehjemmene som konkurranseutsettes. Hvem skal arbeide p\u00e5 disse sykehjemmene n\u00e5r de med kompetanse og erfaring blir v\u00e6rende i Bergen kommune? Fagforbundet er bekymret for at de konkurranseutsatte sykehjemmene, da blir annenrangs sykehjem. e. Bente Leversen: Jeg har forst\u00e5tt det s\u00e5nn at tariffavtalen gjelder ut tariffperioden n\u00e5r man g\u00e5r over. Det er viktig for oss at vi er tett med p\u00e5 prosessen. N\u00e5r jeg h\u00f8rer at det er lagt til to nye sykehjem uten at vi har verken f\u00e5tt informasjon eller at det er dr\u00f8ftet med oss, s\u00e5 er jeg skeptisk til hvor tett p\u00e5 prosessen vi faktisk er. Det er ogs\u00e5 viktig for oss at vi f\u00e5r v\u00e6re med og se p\u00e5 hva som blir lagt ut i anbudet. Vi kan ellers bekrefte at de sykehjemmene som st\u00e5r p\u00e5 listen, har hatt rekrutteringsutfordringer i etterkant. Det er tydelig at det er utrygghet. Det er viktig for oss at bekymringene referatf\u00f8res. f. Kjersti Litleskare: Delta st\u00f8tter som tidligere sagt mye av det som er blitt sagt. Fra v\u00e5r side er det viktig at det blir et kriterium at dette skal v\u00e6re ideelt drevet. Vi har ogs\u00e5 bekymringer knyttet til arbeidstakers rettigheter. Det som g\u00e5r igjen i private sykehjem, er at det tas inn vikarer i 2 \u00e5r og 11 m\u00e5neder, som deretter avsluttes. I kommunen har vi ordninger for \u00e5 h\u00e5ndtere dette. i. Ingelin S\u00f8raas: Dette er forhold som folk m\u00e5 bli opplyst om n\u00e5r vi er kommet dit at vi har mottatt anbudene. I saken er det lagt opp til at b\u00e5de ideelle og kommersielle akt\u00f8rer kan levere inn anbud. ii. Bernt Tungodden: Dette gjennomf\u00f8res som en \u00e5pen anbudskonkurranse, der alle akt\u00f8rer kan levere inn tilbud. Vi vet fra tilsvarende prosess i Oslo at mange ideelle akt\u00f8rer er interesserte. g. Bente Leversen: I utgangspunktet har Bergen kommune en lavere pris enn andre storbykommuner og omliggende kommuner. Jeg vil tro det vil v\u00e6re vanskelig \u00e5 komme under det en kommunal langtidsplass koster. NSF mener at Bergen kommune har en etat som er tett p\u00e5 med \u00e5 f\u00f8lge opp sykehjemmene. Vi er redd for at det ikke blir like lett \u00e5 f\u00f8lge opp de private sykehjemmene. Vi mener ogs\u00e5 at Bergen kommune ligger langt fremme p\u00e5 innovasjon sett i forhold til mange andre kommuner. h. Conny Lamberg: Det er tydelig at alle organisasjonene er uenige i konkurranseutsettingen. Vi \u00f8nsker ogs\u00e5 ideelle leverand\u00f8rer, men forst\u00e5r at anbudet er \u00e5pent, og at vi derfor ikke kan kreve det. Jeg har ikke s\u00e6rlig tro p\u00e5 at de ideelle kan komme opp p\u00e5 niv\u00e5 med de kommersielle n\u00e5r en skal se p\u00e5 pris. Vi m\u00e5 v\u00e6re tett p\u00e5 prosessen videre, og administrasjonen m\u00e5 unders\u00f8ke dette med to nye sykehjem. i. Solvei Aalstad Jonasson: Jeg stiller meg bak de andre tillitsvalgte. Jeg kan ikke se noen positive konsekvenser for konkurranseutsetting. Jeg er ikke bekymret for legenes situasjon, men jeg er bekymret for hva som skjer med fagmilj\u00f8ene og pasientene. DNL vil derfor stille seg bak de andre organisasjonenes bekymringer. I tillegg har b\u00e5de Mildeheimen og L\u00f8v\u00e5sen spesialfunksjoner. Administrasjonen m\u00e5 derfor se p\u00e5 disse to p\u00e5 nytt. 4. Avslutning a. Bernt Tungodden: Vi kan gjerne tenke oss \u00e5 vite hvem som kommer med skriftlige innspill, og n\u00e5r disse kommer. N\u00e5r det gjelder hvilke sykehjem, er det kriteriene som st\u00e5r i saken som gjelder. Videre utvelgelse vil vi jobbe med n\u00e5r saken er behandlet. i. Conny Lamberg: Fagforbundet vil snarlig levere innspill. Fagforbundet kommer ogs\u00e5 til \u00e5 ha en politisk streik 17. desember. ii. Kjersti Litleskare: Delta leverer ikke noe skriftlig. Vi st\u00e5r ved det som ble sendt inn forrige gang. b. Ingelin S\u00f8raas: Etter bystyrebehandling n\u00e5 17. desember, vil vi legge frem et forslag til hvordan dere skal involveres. Dette gj\u00f8res p\u00e5 informasjons- og dr\u00f8ftingsm\u00f8te p\u00e5 ny\u00e5ret. Vi er helt enige i at dere skal v\u00e6re tett p\u00e5 den videre prosessen. i. Conny Lamberg: Vi ber om at dere snarlig kan f\u00e5 avklart dette med de to sykehjemmene. Vi er aktivt i dialog med medlemmene p\u00e5 alle aktuelle sykehjem, og ber derfor om at dette blir avklart s\u00e5 snart som mulig. BEHO - Kommunaldirekt\u00f8rens stab (Arbeidssted) Ingelin S\u00f8raas - Administrasjonssjef Petter Sevaldson Lilleb\u00f8 - Seniorr\u00e5dgiver Dokumentet er godkjent elektronisk. "
}