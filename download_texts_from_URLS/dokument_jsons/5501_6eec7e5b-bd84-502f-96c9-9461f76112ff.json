{
  "dokument_id": "6eec7e5b-bd84-502f-96c9-9461f76112ff",
  "doc_type": "case_presentation",
  "kommune": 5501,
  "tittel": "PLAN 1892 - BREIVIKNES HYTTEFELT. KLAGE P\u00c5 KOMMUNESTYRETS VEDTAK (SAK 111/22)",
  "url": "https://innsyn.tromso.kommune.no/application/getMoteDokument?dokid=2001740865",
  "tekst": "Arkivsaksnr PLAN-19/00300-43 Saksbehandler Roy Fossum Saksgang M\u00f8tedato Kommune- og byutviklingsutvalget 6. juni 2024 PLAN 1892 - BREIVIKNES HYTTEFELT. KLAGER P\u00c5 KOMMUNESTYRETS VEDTAK Kommunedirekt\u00f8rens innstilling til vedtak: Klager p\u00e5 kommunestyret sitt vedtak av plan 1892 detaljregulering Breiviknes hyttefelt tas ikke til f\u00f8lge. Saken oversendes Statsforvalteren i Troms og Finnmark for endelig avgj\u00f8relse jf. plan og bygningsloven \u00a7 1-9 og forvaltningsloven \u00a7 33. 1. Hva saken gjelder Saken gjelder to klager p\u00e5 kommunestyrets vedtak sak 111/22 om godkjenning av reguleringsplanen for Breiviknes hyttefelt. Planen legger til rette for utbygging av inntil 45 fritidsboliger p\u00e5 arealet i tilknytning til tidligere Breiviknes Fort (gnr. 131 bnr. 3,6,9). Videre regulerer planen Slettmovegen som adkomst til de planlagte fritidsboligene. Slettmovegen er privat veg p\u00e5 den aktuelle delstrekningen, og ble i sin tid anlagt av Forsvaret ifbm. etableringen av Breiviknes Fort. Steinar S\u00f8rensen og Marit Wevle, eiere av gnr. 130, bnr. 6, har p\u00e5klaget vedtak. Klagen dreier seg om vegretten til Breiviknes. Det hevdes at vegretten fram til Breiviknes er en s\u00e6rrettighet som tilligger Staten (Forsvaret), og at Nordic Investment som n\u00e5 eier Breiviknes, ikke har rett til atkomst over klagernes eiendom. Klagen i sin helhet er vedlagt dette saksframlegget. Den andre klagen er framsatt av Halvard Boholm, eier av fritidsbolig p\u00e5 gnr. 130, bnr. 64. Klager hevder at Troms\u00f8 kommune har lagt for liten vekt p\u00e5 hensynet til Naturmangfoldloven og Sandbukta naturreservat. Klagen i sin helhet er vedlagt dette saksframlegget. Klagene er framsatt i rett tid. 2. Saksutredning A. Klage fra Steinar S\u00f8rensen og Marit Wevle, eier av gnr./bnr. 130/6. Vedtak av en detaljregulering er et enkeltvedtak som kan p\u00e5klages if\u00f8lge plan- og bygningsloven \u00a7\u00a7 1-9 og 12-12 tredje ledd. B\u00e5de sakens parter eller andre med rettslig klageinteresse (naboer, grunneiere, interesseorganisasjoner m.m.) har klagerett etter forvaltningsloven (fvl.) \u00a7 28. Del av Slettmovegen som omfattes av reguleringsplanen ligger p\u00e5 gnr. 130, bnr. 6 som eies av Steinar S\u00f8rensen. Halvard Boholms eiendom gnr. 130 bnr. 64 ligger langs med den regulerte delen av Slettmovegen og ca. 100 m fra Bes\u00f8ksadresse: R\u00e5dhusgata 2, 9008 Troms\u00f8 E-post: postmottak@tromso.kommune.no tromso.kommune.no Postadresse: Postboks 6900 Langnes, 9299 Troms\u00f8 Org.nr.: Foretaksregisteret NO 940 101 808 MVA Telefon: 77 79 00 00 hytteomr\u00e5det. Administrasjonen legger til grunn at begge har rettslig klageinteresse etter fvl. \u00a7 28 og dermed klagerett. I klagen viser S\u00f8rensen/Wevle til at dokumentene i saken ikke viser noen vurderinger n\u00e5r det gjelder uavklart veirett til eiendommene p\u00e5 Breiviknes gnr. 131 bnr. 3,6 og 9. Det ble inng\u00e5tt en avtale med Staten/forsvaret i 1961 om veirett over klagernes eiendom i forbindelse med etableringen av Breiviknes Fort. Klagerne framholder at det er Staten/Forsvaret som har vegretten, gjennom avtalen som ble inng\u00e5tt ifbm. etableringen. Det anf\u00f8res at vegretten iht. avtalen ikke er knyttet til arealet (gnr. 131 bnr. 3,6,9), men til Forsvaret som juridisk person. Videre viser S\u00f8rensen til at da Forsvaret solgte Breiviknes til Nordic-gruppen (forslagsstiller for plan 1892) ble ikke avtalen sagt opp. Videre p\u00e5peker S\u00f8rensen at avtalen av 1961 ikke har noen formulering om at den (vegretten) uten videre kan overf\u00f8res ved overdragelse eller videresalg til privatpersoner eller n\u00e6ringslivsakt\u00f8rer. Forslagsstiller (Nordic Investment) hevder p\u00e5 sin side at det her er tale om en reell servitutt, at vegretten dermed \u00abf\u00f8lger\u00bb arealet, og at Nordic-gruppen f\u00f8lgelig har vegrett til Breiviknes. Det vises til at det i 1961 ble inng\u00e5tt avtale mellom Staten (Forsvaret) og S\u00f8rensen/Heggelund (grunneiere) som gir \u00abStaten rett til \u00e5 anlegge og \u00e5 vedlikeholde bilvei over sin eiendom\u00bb. Videre heter det i avtalen at: \u00abRetten omfatter uinnskrenket disposisjonsrett over veigrunnen og rett til n\u00f8dvendig fyllmasse og grus til anlegg og vedlikehold av veien\u00bb, og det sies at \u00abDenne kontrakt er uoppsigelig fra grunneierens side og kan tinglyses\u00bb. Videre sier avtalen at veirettigheten omfatter areal i 10 m bredde over innmark og 15 m bredde i utmark. Administrasjonen vil bemerke at det i forbindelse med vedtak av reguleringsplan ikke er krav om at det foreligger veirett til eiendommen som reguleres, og heller ikke til de tiltak det reguleres for (hytter i dette tilfellet). Derimot vil et slikt krav gj\u00f8re seg gjeldende p\u00e5 et senere tidspunkt i n\u00e5r det s\u00f8kes om byggetillatelse. I f\u00f8lge plan- og bygningsloven \u00a7 27-4 er det blant annet ved s\u00f8knader om fradeling og oppf\u00f8ring av bygning, krav om at tomta enten skal \"v\u00e6re sikret lovlig atkomst til veg som er \u00e5pen for alminnelig ferdsel eller ved tinglyst dokument eller p\u00e5 annen m\u00e5te v\u00e6re sikret vegforbindelse.\" Det er dermed ikke n\u00f8dvendig \u00e5 avklare om det foreligger vegrett ved vedtak av reguleringsplan eller ved klagesaksbehandlingen. Derimot vurderer administrasjonen at det er en relevant opplysning om det foreligger vegrett eller ikke. Av hensyn til \u00e5 belyse saken finner derfor administrasjonen grunn til \u00e5 kommentere hvorvidt det kan anses \u00e5 foreligge veirett for forslagstiller til eiendommene p\u00e5 Breivikneset. Troms\u00f8 kommune drifter og vedlikeholder den aktuelle veien frem til Krokstad bru over Breivikelva. Vi legger til grunn at veien hit er \u00e5pen for alminnelig ferdsel. Forslagstiller har fremlagt kontrakt hvor det fremg\u00e5r at Staten/forsvaret har rett til \u00e5 anlegge vei over gnr./bnr. 130/6. Tilsvarende kontrakter er fremlagt for eiendommene 130/13, 130/27 og 130/97. 2 Kart som viser Slettmovegen fra Krokstad bru til Breviknes og aktuelle eiendommer merket med g\u00e5rds- og bruksnummer. Som nevnt fremholder klager at avtalen om veirett ikke har noen formulering om at veiretten uten videre kan overf\u00f8res ved overdragelse eller videresalg til privatpersoner eller n\u00e6ringslivsakt\u00f8rer. Administrasjonen viser til at avtalen ikke inneholder et forbud mot overf\u00f8ring av veiretten. I tillegg kan hele eller deler av rettigheter til fast eiendom, herunder veiretter, med hjemmel i servituttloven \u00a7 9 f\u00f8rste ledd overf\u00f8res til andre. Forslagstiller viser til at de ved sitt kj\u00f8p av eiendommene p\u00e5 Breiviknes, har ervervet del av veiretten idet det klart fremkommer av salgsdokumentasjonen at kj\u00f8per har adkomst til eiendommene via privat gruslagt vei (Slettmoveien). Forslagstiller argumenterer videre for at under enhver omstendighet er veiretten \u00e5 anse som reell servitutt. Det vil si at den vil tilh\u00f8re den som til enhver tid er eier av eiendommene p\u00e5 Breiviknes. Ordlyden i avtalen er at \"Staten\" gis rett til vei. Dette kan tale for at retten er personlig og ikke tilh\u00f8rer eiendommene p\u00e5 Breiviknes. Det er imidlertid i juridisk litteratur (Falkanger Tingrett 6. utg. s. 196-197 med henvisning til rettspraksis uttalt at en servitutt ofte anses reell dersom den kan betraktes som naturlig avhjelp av mangler eller svakheter ved eiendommen. Dersom eiendommen ikke har annen veiforbindelse er det rimelig \u00e5 betrakte en veirett som reell servitutt. P\u00e5 denne bakgrunn vurderer vi, til tross for at kontraktene etter sin ordlyd angir Staten som rettighetshaver, at veiretten er en reell servitutt som vil tilh\u00f8re den som til enhver tid er eier av eiendommene p\u00e5 Breiviknes. Administrasjonen finner etter dette at det kan legges til grunn at forslagstiller innehar veirett til sine eiendommer p\u00e5 Breiviknes. Administrasjonen anbefaler at klagen ikke tas til f\u00f8lge. B. Klagen fra Boholm. I klagen viser Boholm (eier av gnr. 130, bnr. 64) til \u00a7 49 i Naturmangfoldloven og framholder at man i for liten grad vektlegger utenforliggende virksomhet som kan medf\u00f8re skade inn i verneomr\u00e5det (Sandbukta naturreservat). Boholm er kritisk til at kommunen anser at reguleringsplanen for Breiviknes har akseptable virkninger, og viser til at ferdsel og menneskelig aktivitet i og n\u00e6rt reservatet vil \u00f8ke som f\u00f8lge av hyttebyggingen. \u00d8kningen vil v\u00e6re uheldig for naturmangfoldet i reservatet, som er et stort strandvollfelt, hvor det er registrert r\u00f8dlistede og s\u00e5rbare fuglearter og s\u00e5rbar vegetasjon. Boholm viser videre til at det er behov for en forvaltnings- og skj\u00f8tselsplan, noe som Statsforvalter har ansvar for \u00e5 utarbeide. Forholdet mellom planforslaget for utbygging av fritidsboliger p\u00e5 den ene siden, og Sandbukta naturreservat og naturmangfold p\u00e5 den andre, har v\u00e6rt tema i planprosessene helt siden oppstarten i 2006. Det er gjort 3 kartlegginger og utredninger av ulike fag (bl.a. zoologi, botanikk, geologi, landskap og friluftsliv). Byggeomr\u00e5denes beliggenhet \u2013 som en utenforliggende virksomhet jf. Naturmangfoldlovens \u00a7 49 - n\u00e6r naturreservatet, har v\u00e6rt i fokus i utredningene. Vektleggingen som er gjort i s\u00e5 henseende er skj\u00f8nnsmessig. Planforslaget og utredningen har blitt forelagt myndigheter med s\u00e6rskilt ansvar for naturmangfold (fylkesmann/statsforvalter). Plansaken var for \u00f8vrig til behandling i Milj\u00f8verndepartementet i forbindelse med behandling av innsigelse i 2011/2012. Departementet vurderte da konsekvenser av utbyggingen i forhold til \u00a7 49 i Naturmangfoldloven (utenforliggende virksomhet som kan medf\u00f8re skade inn i et verneomr\u00e5de). I sitt brev av 18. juni 2012 (brevet er vedlagt) peker departementet p\u00e5 at bestemmelsen i \u00a7 49 i prim\u00e6rt skal anvendes p\u00e5 tiltak som har mer direkte f\u00f8lger i selve verneomr\u00e5det (f.eks. forurensing, endring av vannstand, drenering eller ved retningsforandringer av vassdrag). Mer indirekte f\u00f8lger, s\u00e5 som ferdsel og opphold, framholder departementet b\u00f8r ivaretas gjennom verneforskriften og forvaltningsplan for reservatet. Departementet presiserer for \u00f8vrig at det i planomr\u00e5det/regulerte byggeomr\u00e5der ikke er registrert prioriterte arter, truede eller n\u00e6r truede naturtyper. Gjennom prosessen knyttet til planen, b\u00e5de i perioden 2006-2011 og i perioden 2019-2022 har relevante myndigheter blitt forelagt planforslag og tilh\u00f8rende planmateriale og utredninger. Gjennom disse prosessene har omfanget av utbyggingen blitt betydelig redusert; fra 150 fritidsboliger (offentlig ettersyn i 2008) til 90 fritidsboliger (kommunestyrets vedtak, sak 14/11) og endelig til 45 fritidsboliger (kommunestyrets vedtak, sak 111/22). Trykket, i form av ferdsel og opphold med utgangspunkt i hytteomr\u00e5dene, p\u00e5 reservatet og dets naturverdier, har blitt tilsvarende redusert. Med bakgrunn i Statsforvalters merknader/innsigelse har kommunestyret ifbm. godkjenning av planen gjort endringer slik at; - Ingen del av naturreservatet inng\u00e5r i planen. - Det tillates ikke anlagt stier/turveg i naturomr\u00e5de/gr\u00f8nnstruktur i omr\u00e5det NG2 (nordvest i planomr\u00e5det) - Det tillates ikke etablert b\u00e5tplass utenfor omr\u00e5de NG2 (nordvest for det regulerte byggeomr\u00e5det) - Toppdekket p\u00e5 Slettmovegen skal forbli grus. Alt i alt anses at det er tatt tilstrekkelig hensyn til Sandbukta naturreservat i behandlingen av reguleringsplanen og at dette er akseptert gjennom planprosessen. Det presiseres at reguleringsplanen ikke er til hinder for \u00e5 gj\u00f8re endringer i verneforskriften og i den videre forvaltningen av Sandbukta naturreservat, for eksempel at det utarbeides forvaltningsplan for reservatet. 3. Konklusjon. Det er ikke framkommet nye opplysninger av en karakter som tilsier at klagene b\u00f8r tas til f\u00f8lge, og at det er behov for \u00e5 gj\u00f8re endringer i reguleringsplanens bestemmelser og angivelse av arealform\u00e5l, slik disse ble fastsatt av kommunestyret. Det anbefales \u00e5 oversende saken til Statsforvalter. Vedlegg. 1. Plan-1900300-38. Klage. 2. Plan-1900300-37. Klage. 3. Plan-1900300-22. Saksframlegg. 4. Plan-1900300-34. Protokoll KST. 5. Milj\u00f8verndepartementets brev \u2013 2012. 6. Vegrett Slettmovegen. Kopi av avtaler. 7. Oversiktskart 8. Plankart. 4 5 "
}