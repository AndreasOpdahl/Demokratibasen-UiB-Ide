{
  "dokument_id": "d060ea7a-6bef-5f9c-b919-bf057fe8fcb7",
  "doc_type": "case_attachment",
  "kommune": 4601,
  "tittel": "NOU 2023:13 P\u00e5 h\u00f8y tid. H\u00f8ringsuttalelse fra kommunalt r\u00e5d for personer med funksjonsnedsettelse",
  "url": "https://bergen.kommune.no/politikere-utvalg/api/fil/bk360/9314426/NOU-2023-13-Pa-hoy-tid-Horingsuttalelse-fra-kommunalt-rad-for-personer-med-funksjonsnedsettelse",
  "tekst": " Kommunalt r\u00e5d for personer med funksjonsnedsettelse Til Intern korrespondanse BHO - Kommunaldirekt\u00f8rens stab (Arbeidssted) V\u00e5r referanse: 2023/01953-159 Saksbehandler: Ragnhild Hvoslef Kr\u00fcger Fra Dato: 6. desember 2023 Kommunalt r\u00e5d for personer med funksjonsnedsettelse NOU 2023:13 P\u00e5 h\u00f8y tid. H\u00f8ringsuttalelse fra kommunalt r\u00e5d for personer med funksjonsnedsettelse KRPF er ved kopi av brev til Kultur- og likestillingsdepartementet kjent med at Bergen kommune ikke kommer til \u00e5 avgi h\u00f8ringsuttalelse i denne saken. R\u00e5det har diskutert h\u00f8ringen i m\u00f8ter 26. september og 31. oktober og leverer sin egen h\u00f8ringsuttalelse. H\u00f8ringsuttalelsen f\u00f8lger nedenfor og r\u00e5det vil gjerne ha en videre dialog med kommunen om hvordan den endelige utredningen vil bli fulgt opp i Bergen. KRPF vil gjerne spesielt be byr\u00e5det om \u00e5 v\u00e6re oppmerksom p\u00e5 det NOU\u2019en skriver om BPA i arbeid og utdanning. Det er viktig at det nye byr\u00e5det setter av tilstrekkelige midler til at \u00f8konomi ikke skal hindre at personer med funksjonsnedsettelse skal kunne f\u00e5 tildelt BPA til disse viktige omr\u00e5dene. For at de skal kunne f\u00e5 leve et verdig liv p\u00e5 lik linje med alle andre. Generelt er dette en veldig god utredning og kommunalt r\u00e5d for personer med funksjonsnedsettelse i Bergen kommune st\u00f8tter helhjertet opp om de aller fleste forslagene i NOU\u2019en, men det er samtidig noen ting r\u00e5det \u00f8nsker \u00e5 peke p\u00e5. R\u00e5det merker seg at denne NOU\u2019en for det meste tar for seg gruppene som trenger bistand fra flere instanser, det vil si personer med sammensatt problematikk, og personer med interseksjonalitet, men i liten grad tar for opp problemstillinger for personer som ikke trenger den samme oppf\u00f8lgingen fra det offentlige, men gjerne bare trenger ulike hjelpemiddel for \u00e5 klare seg selv. Det er ikke tatt opp de lange ventelistene for \u00e5 bli vurdert for hjelpemiddel, den stadige reduksjonen i hjelpemiddel en kan f\u00e5 ogs\u00e5 videre. N\u00e5r en snakker om universell utforming er det ogs\u00e5 viktig at det legger til grunn universell utforming i bred forstand slik at tema som for eksempel inneklima, beplantning og bruk ogs\u00e5 blir innlemmet da dette vil ha stor betydning for mange. Vi har et par kommentarer til kapittel 4 side 52, forslag til tiltak: Lovverket: Vi er veldig glade for at det er et gjennomg\u00e5ende fokus p\u00e5 lovverket da det slik det foreligger i dag kan v\u00e6re diskriminerende for funksjonshemmede. Et enkelt og tydelig eksempel er Burettslagslova der Paragraf 5-11a. Rett til \u00e5 setje opp ladepunkt for elbil og ladbar hybridbil sier at en person som disponerer eller kan parkere p\u00e5 borettslagets eiendom kan kreve at det settes opp ladepunkt, men n\u00e5r det kommer til tilpasning i forhold til funksjonsnedsettelse sier paragraf 5-11 Bruken av bustaden og eigedommen at en at en andelseier kan med godkjenning fra styret gjennomf\u00f8re tiltak p\u00e5 eiendommen som trengs p\u00e5 grunn av nedsatt funksjonsevne hos en bruker av boligen. En elbileier kan alts\u00e5 kreve mens en funksjonshemmet bare kan be om. Det vil si at funksjonshemmede settes lavere enn en elbileier i det norske lovverket med de f\u00f8lger det f\u00e5r. Begrepsbruk: For r\u00e5det er det utfordrende \u00e5 forholde seg til ny terminologi n\u00e5r det gjelder benevnelsen funksjonshindret som avl\u00f8sning for funksjonshemmet. R\u00e5det er i tvil om endringen kommuniserer bedre enn funksjonshemmet. Et hinder fortoner seg statisk som noe som vanskelig lar seg fjerne, mens det \u00e5 v\u00e6re hemmet lar seg fjerne/forminske gjennom samfunnstiltak og/eller egen innsats. KRPF i Bergen kommune vil ikke anbefale begrepsendringene og \u00f8nsker ikke at en bruker begrepene funksjonshindret og funksjonsvariasjon da det kan f\u00f8re til store u\u00f8nskede effekter/f\u00f8lgefeil. Begrepene treffer ikke blink, men \u00f8nsket om at det er samfunnets ansvar \u00e5 legge til rette det st\u00f8tter vi helhjertet Vi forst\u00e5r meningen og hensikten med \u00e5 \u00f8nske en endring n\u00e5r det gjelder begrepene som brukes, men samtidig er vi uenige i begrepene som brukes her. Funksjonshindret er ikke ett godt ord da det kan tolkes som den funksjonshemmede er hinderet eller som at den funksjonshemmede blir hindret. Flere med en funksjonshemming tolker dette i retning av at det er de som er hinderet. I tillegg blir dette begrepet ofte gitt f\u00f8lgende tolkning/definisjon \u00abPersoner blir hindret i sitt liv og samfunnsdeltakelse av m\u00e5ten omgivelsene er utformet.\u00bb Dette er en problematisk tolkning da den ikke tar med den fulle bredden som ogs\u00e5 inkluderer bruken eller andre faktorer utenom utformingen av omgivelsene som skaper hindringer for funksjonshemmede, for eksempel tar den ikke hensyn til mange av problemene allergikere opplever. Begrepet funksjonsvariasjon er et utvannende begrep ut fra definisjonen det er gitt, \u00abBegrepet kan omhandle alle mennesker og beskriver at alles funksjon varierer i hele befolkningen\u00bb, og vil kunne v\u00e6re mer til skade for personer med funksjonsnedsettelse enn det ganger. Begrepet vil kunne v\u00e6re med p\u00e5 \u00e5 redusere begrepet universell utforming da det f\u00f8rst er i m\u00f8te mellom en person med en funksjonsnedsettelse at problemene oppst\u00e5r, for eksempel vil ikke trapper v\u00e6re noe problem for en g\u00e5ende og en ville ikke trengt ramper, ledelinjer ville ikke v\u00e6rt n\u00f8dvendig om alle kunne se ogs\u00e5videre. Bruk av begrepet funksjonsvariasjon vil i verste fall kunne f\u00f8re til mindre fokus p\u00e5 universell utforming og hvorfor vi er s\u00e5 opptatt av det. Andre forslag Uforholdsmessig byrde: R\u00e5det er kjent med at uforholdsmessig byrde ofte blir brukt som unnskyldning selv der byrdene ikke er s\u00e5 store p\u00e5 grunn av manglende forst\u00e5else, innsikt eller vilje til endring. Definisjon: Her er det veldig viktig at alle personer med nedsatt funksjonsevne/kronisk sykdom f\u00e5r mulighet til \u00e5 uttale seg b\u00e5de som privatpersoner og gjennom ulike interesseorganisasjoner b\u00e5de nasjonalt og lokalt. De kommunale r\u00e5dene: Her er det viktig \u00e5 skille mellom kommuner som har formannskapsmodellen og parlamentarismen/byr\u00e5dsmodellen. For kommuner med parlamentarisme er det viktigere med utvalgsm\u00f8ter og talerett der da sakene oftest dr\u00f8ftes her og de ulike partiene tar sitt standpunkt etter diskusjoner f\u00f8r eller i utvalgene. Her b\u00f8r det ogs\u00e5 legges inn at r\u00e5dene m\u00e5 f\u00e5 nok ansattressurser til \u00e5 kunne utf\u00f8re oppgavene sine p\u00e5 en god m\u00e5te. Kapittel 5 siste punkt i utvalgets forslag til tiltak: Begrepet minoritetsgrupper det er naturlig \u00e5 sammenligne med er problematisk ved at det da introduseres et element av skj\u00f8nn n\u00e5r det ikke defineres hvilke grupper det er naturlig \u00e5 sammenligne med. KRPF mener \"det er naturlig \u00e5 sammenligne med\" b\u00f8r strykes. Kapittel 7: Det offentliges finansiering av likepersonsarbeid: Her b\u00f8r det legges til et punkt om at staten skal g\u00e5 inn med tilskudd til organisasjoner som \u00f8nsker \u00e5 lage informasjonsmateriell p\u00e5 flere ulike spr\u00e5k og som \u00f8nsker \u00e5 kunne ha tolk tilstede dersom en holder \u00e5pne informasjonsm\u00f8ter. P\u00e5 den m\u00e5ten vil en lettere kunne n\u00e5 ut til personer som ikke har norsk som morsm\u00e5l og ikke behersker norsk s\u00e5 godt at de kan gj\u00f8re seg nytte av informasjonen. I kapittel 8 p\u00e5 side 106 er tilgjengelighetsmerket nevnt. Ut fra den informasjonen en finner p\u00e5 nettet koster det penger \u00e5 f\u00e5 dette merket og mange velger det derfor bort, spesielt arrangementer som er sm\u00e5 eller har begrensede \u00f8konomiske rammer. Det b\u00f8r derfor finnes st\u00f8tteordninger en kan s\u00f8ke p\u00e5 som dekker utgiftene til dette merket. I kapittel 11 under tiltak er ikke personer med 100% uf\u00f8retrygd inkludert. Det b\u00f8r legges til et punkt der en sidestiller jobb i ordin\u00e6rbedrift med VTA i forhold til fribel\u00f8pet en kan tjene f\u00f8r det blir trekk i trygden. - Forbel\u00f8pet f\u00f8r trekk i trygd skal v\u00e6re likt for vanlig arbeid og VTA, og skal v\u00e6re 1G. I noen av tiltakene i dette kapittelet savnes rapporteringsplikt for eksempel.: M\u00e5let om at 5 prosent nyansatte skal v\u00e6re funksjonshindret m\u00e5 videref\u00f8res i staten, og ogs\u00e5 innf\u00f8res i kommuner og fylkeskommuner. Tiltak m\u00e5 iverksettes for \u00e5 bedre resultatoppn\u00e5elsen. Det m\u00e5 hvert \u00e5r legges frem en rapport i forhold til m\u00e5loppn\u00e5else og hvilke tiltak som er igangsatt eller planlagt igangsatt for at m\u00e5let skal bli oppfylt. I tillegg b\u00f8r det innf\u00f8res et eget tiltak som g\u00e5r p\u00e5 sykepenger f.eks.: Det opprettes en ordning der private bedrifter automatisk f\u00e5r dekket sykepengene fra dag 1 n\u00e5r de ansetter personer med en funksjonsnedsettelse slik at bedriftene ikke m\u00e5 bruke tid og ressurser p\u00e5 dette. Kapittel 12 om bolig. I tiltakspunktet for bost\u00f8ttegrense st\u00e5r det ikke noe om justering av rimelig boutgift. Dette b\u00f8r enten inn her eller det b\u00f8r lages et eget punkt hvor problemstillingen mellom hva som defineres som rimelig boutgift og faktiske utgifter tas opp da det ofte ikke er samsvar mellom faktiske boutgifter og rimelige boutgifter i mange kommuner i Norge i dag. Det b\u00f8r legges til et punkt om at diskriminerende ordlyder i Burettslagsloven b\u00f8r fjernes/endres jf. eksempelet gitt i punktet om lovverket til kapittel 4 i dette skrivet. Kapittel 13: Hatytringer og netthets gjelder ikke bare unge, voksne opplever ogs\u00e5 dette og det f\u00f8rer til at ytringsfriheten deres innskrenkes. Spesielt gjelder dette om en tar opp tema som kan v\u00e6re \u00f8mt\u00e5lige. KRPF i Bergen kommune mener det b\u00f8r ogs\u00e5 finnes andre veier \u00e5 g\u00e5 enn til LDO da flere har erfart at tidligere LDN selv bidrog til diskriminering av enkelte grupper med funksjonsnedsettelse og derfor har liten tillit til LDN/LDO. R\u00e5det savner her et punkt som p\u00e5legger kommunene \u00e5 gi informasjon om grad av universell utforming p\u00e5 de ulike arenaene, for eksempel rampe, heis, HC-parkering, HC-toalett, stellerom for voksne, h\u00f8rselsteknisk utstyr osv. I tillegg b\u00f8r det inn et punkt om \u00e5 sikre honn\u00f8rpriser p\u00e5 alle kommunale, fylkeskommunale og nasjonale arenaer/aktiviteter og at dette ogs\u00e5 sikres der de samme akt\u00f8rene er deleiere eller tilskuddsgiver. Honn\u00f8rpris m\u00e5 gjelde hele \u00e5ret. Uten \u00e5 g\u00e5 for mye i detaljer, h\u00e5per r\u00e5det at b\u00e5de stat og kommuner vil etterkomme mange av de anbefalinger som utvalget lister opp, ikke minst i forhold til BPA-ordningen med anbefaling om \u00e5 la denne bli statlig organisert for \u00e5 skape en mer rettferdig og likestilt tildeling uansett bosted i landet. Det vil ogs\u00e5 v\u00e6re et viktig innovativt tiltak \u00e5 \u00f8ke kompetansen om interseksjonalitet innen helse- og sosialfagutdanninger. Med hilsen Kommunalt r\u00e5d for personer med funksjonsnedsettelse Harald Berge Breistein - leder Ragnhild Hvoslef Kr\u00fcger - seniorr\u00e5dgiver/r\u00e5dssekretariatet Dokumentet er godkjent elektronisk. "
}