{
  "dokument_id": "dfb8facc-ba35-5da8-9be0-b81965beb8b1",
  "doc_type": "case_attachment",
  "kommune": 5501,
  "tittel": "H\u00f8ringsnotat revidering av gebyrforskrift for plan- bygge og geodatatjenester mv",
  "url": "https://innsyn.tromso.kommune.no/application/getMoteDokument?dokid=2001770526",
  "tekst": "H\u00f8ringsnotat: Forskrift om gebyrregulativ for behandling av plan-, bygge- og geodatatjenester mv. Troms\u00f8 kommune legger med dette revidert Forskrift om gebyrregulativ for behandling av plan-, bygge- og geodatatjenester m.v. ut p\u00e5 h\u00f8ring. Frist for innsending av uttalelser er 01. august 2024. H\u00f8ringssvar sendes til postmottak.byutvikling@Tromso.kommune.no, eller til Troms\u00f8 kommune, postboks 6900, 9299 Troms\u00f8. 1 Innledning Forskrift om gebyrregulativ for behandling av plan-, bygge- og geodatatjenester mv, Troms\u00f8 kommune, Troms og Finnmark, ble fastsatt av Troms\u00f8 kommunestyre 22. februar 2023 og gitt ikrafttredelse fra 10.april 2023. Kommunestyret vedtok samtidig at gebyrforskriften skulle evalueres etter et \u00e5rs virkning. Satsene i Del II. Gebyrregulativet er senere endret gjennom kommunestyrets budsjettvedtak med virkning fra 01.januar 2024 og kommunestyrets behandling av tertialrapport 1-2024 med virkning fra 01. juli 2024. Vedlagt dette h\u00f8ringsnotatet ligger b\u00e5de forslaget til ny forskrift (uten gebyrbel\u00f8p) og gjeldende forskrift med gebyrsatser pr 01.juli 2024 H\u00f8ringsutkastet omtaler f\u00f8rst og fremst de strukturelle endringsgrepene som foresl\u00e5s. Det legges vekt p\u00e5 \u00e5 gi begrunnelse for endringene, og f\u00e5 fram konsekvensene av endringene for s\u00f8ker. H\u00f8sten 2021 publiserte Kommunal- og moderniseringsdepartementet en ny veileder \u00abfor beregning av selvkost og gebyrforskrift i byggesaker\u00bb. I veilederen er det gitt en del tolkninger og avklaringer som har vesentlig betydning for utforming av gebyrregulativet for plan-, bygge og oppm\u00e5lingssaker. Veilederen er skrevet s\u00e6rskilt for byggesaker, men vil gjelde parallelt for andre fagomr\u00e5der. Departementets tolking av at \u00abselvkost skal tilstrebes i den enkelte sak\u00bb slik det framg\u00e5r av forskriften, betyr i praksis at niv\u00e5et p\u00e5 gebyrene m\u00e5 ta utgangspunkt i kommunens gjennomsnittlige gebyrer i den enkelte sakstype. Videre vurderer de at kommunens rettslige handlingsrom IKKE \u00e5pner for kryss-subsidiering mellom sakstyper. 1.1 Gebyrniv\u00e5et ble generelt beregnet for lavt Generelt ser vi at de relativt store endringene som ble gjort med virkning fra 10. april 2023 medf\u00f8rte at gebyrniv\u00e5et ble satt for lavt. Vi har IKKE klart \u00e5 oppfylle kommunestyrets krav om selvkostfinansiering, vi taper penger hver dag. Disse ufinansierte kostnadene m\u00e5 dermed dekkes opp av kommunens skatteinntekter. Det ble gjort noen grep p\u00e5 dette i behandlingen av tertialrapport 1 2024, slik at niv\u00e5et p\u00e5 byggesaksgebyrene skal v\u00e6re n\u00e6rmere balanse n\u00e5. N\u00e5 foresl\u00e5s i tillegg endring selvkostgrad for de omr\u00e5dene der kommunestyret har vedtatt delvis subsidiering. Dette gjelder plansaksbehandling og til dels oppm\u00e5lingssaker. 1.2 Generelt om innretningen i gebyrene I h\u00f8ringssvar fra statsforvalteren 10.11.2022 til Troms\u00f8 kommunes forslag til gebyrforskrift ble det presisert forbehold om at de ikke hadde anledning til \u00e5 gj\u00f8re en full gjennomgang av lovligheten i forskriften. Statsforvalteren hadde ogs\u00e5 en merknad om nedsettelse av gebyr som resulterte i at vi gjorde endring i forhold til opprinnelig forslag. Hittil har vi ikke hatt klagesaker p\u00e5 gebyrene som tilsier at innretningen av gebyrene er ulovlig. Innretningen p\u00e5 gebyrene i dagens gebyrforskrift anses derfor \u00e5 v\u00e6re riktig sett i forhold til lovhjemlene for gebyrene, og i tr\u00e5d med veileder \u00abfor beregning av selvkost og gebyrforskrift i byggesaker\u00bb. Innenfor denne rammen er det likevel rom for \u00e5 gj\u00f8re forbedringer og forenklinger. I l\u00f8pet av det \u00e5ret som denne forskriften n\u00e5 har virket, har vi kommet over noen omr\u00e5der der vi foresl\u00e5r endringer. 2 Forskriftens oppbygging Forskriften er bygd opp i to deler. Forskriftens del I. Generelle bestemmelser angir forskriftens form\u00e5l og omfang samt generelle bestemmelser som gjelder for regulativet. Del I er rettsregler for h\u00e5ndheving av gebyrregulativet. Forskriftens del II. Gebyrregulativet angir tjenester og gebyrer for disse. Gebyrsatsene i del II beregnes \u00e5rlig som en funksjon av timekostnad og arbeidsmengden som kommunen i gjennomsnitt bruker p\u00e5 den enkelte sakstype. Gebyrsatsene fastsettes av kommunestyret gjennom behandling av handlingsplan og budsjett. Innretningen/oppsettet av gebyrene i del II. Gebyrregulativet er gjenstand for denne h\u00f8ringen. De faktiske gebyrsatsene blir lagt ut p\u00e5 h\u00f8ring sammen med kommunedirekt\u00f8rens forslag til handlingsplan hvert \u00e5r, og vedtas av kommunestyret gjennom budsjettbehandlingen. 3 Del I Generelle bestemmelser 3.1 Endringer i generelle bestemmelser Her er det kun marginale endringer i forhold dagens regulativ: \u2022 Det f\u00f8rste punktet under \u00a7 1.2 er presisert. Nytt siste punkt. \u2022 Ordlyden i \u00a7 1.4 er endret / spesifisert bedre. \u2022 \u00a7 2.2 har f\u00e5tt en tilf\u00f8yelse og spr\u00e5kvask. \u2022 \u00a7 2.3 kun spr\u00e5kvask \u2022 \u00a7 2.5 kun spr\u00e5kvask \u2022 \u00a7 2.6 kun spr\u00e5kvask \u00a7 1.2 Tjenester omfattet av forskriften skal lyde: \u2022 Private planforslag og konsekvensutredninger \u2022 Bygge- og delingssaker \u2022 Oppm\u00e5lingssaker og matrikkelf\u00f8ring \u2022 Kart og fastmerker \u2022 Seksjonering \u2022 Refusjon \u2022 Gravemeldinger \u2022 Delinger etter jordloven \u2022 Konsesjonssaker \u2022 Opprydding i forurenset grunn \u2022 Teknisk plangodkjenning \u2022 Justeringsavtaler \u00a7 1.4 Fastsettelse av gebyrniv\u00e5 skal lyde: Gebyrsatsene i del II Gebyrregulativet vedtas av kommunestyret. Kommunestyret bestemmer n\u00e5r gebyrvedtaket skal tre i kraft. Forskriftens del I og del II med gjeldende betalingssatser er tilgjengelig p\u00e5 kommunens nettsider. \u00a7 2. Fellesbestemmelser skal lyde: \u00a7 2.1. Betalingsplikt Du skal betale gebyr etter denne lokale forskriften for de tjenestene og oppgavene kommunen utf\u00f8rer innenfor de tjenester som omfattes av denne forskriften. \u00a7 2.2. Beregningstidspunkt Gebyr beregnes etter den satsen som gjelder p\u00e5 det tidspunktet planinitiativ, komplett planforslag, s\u00f8knad eller krav foreligger. \u00a7 2.3. Faktureringstidspunkt og innfordring Tidspunktet for fakturering av gebyret oppgis i beskrivelsen av den enkelte s\u00f8knadstypen eller planforslag. Der dette ikke g\u00e5r fram av beskrivelsen vil forskuddsfakturering benyttes som hovedregel. Ved forskuddsfakturering vil gebyret bli fakturert f\u00f8r s\u00f8knad er behandlet eller oppdrag er utf\u00f8rt. Ved etterskuddsfakturering vil gebyret bli fakturert etter at vedtak er fattet eller oppdrag er utf\u00f8rt. Alle gebyrer forfaller til betaling 30 dager etter fakturadato. Morarente og purregebyr vil bli lagt til gebyret ved for sen betaling, i henhold til forsinkelsesrenteloven. Fakturaer som ikke blir betalt sendes til inkasso for tvangsinnfordring. \u00a7 2.4. Gebyr for saker som trekkes N\u00e5r en tiltakshaver eller rekvirent er \u00e5rsak til at en behandling av s\u00f8knad blir avbrutt, skal det betales i forhold til det saksbehandlingsarbeidet som er lagt ned. Ved beregning benyttes de fastsatte timesatsene i forskriften, om ikke annet er spesifisert. \u00a7 2.5. Nedsettelse av gebyr Ansvarlig enhetsleder kan etter skriftlig s\u00f8knad sette ned gebyret dersom det foreligger s\u00e6rlige grunner. Personlige eller sosiale forhold regnes ikke som s\u00e6rlig grunn. S\u00f8knad om nedsettelse av gebyr utsetter ikke betalingsfristen. S\u00f8knad om nedsettelse av gebyr m\u00e5 formidles til Troms\u00f8 kommune, byutvikling innen 3 \u2013 tre uker \u2013 etter at gebyret er fastsatt i den enkelte sak. \u00a7 2.6. Klageadgang Gebyrsatsene i forskriften kan ikke p\u00e5klages. Avslag p\u00e5 s\u00f8knad om nedsettelse av gebyr etter 2.5 og gebyr som er fastsatt etter medg\u00e5tt tid og/eller medg\u00e5tte utgifter kan p\u00e5klages til Statsforvalteren i Troms og Finnmark innen tre uker. Klagen sendes Troms\u00f8 kommune. Klage p\u00e5 gebyr utsetter ikke betalingsfristen. 4. Del II Gebyrregulativet 4.1 Del II Gebyrregulativet best\u00e5r av til sammen tolv kapittel, etter f\u00f8lgende inndeling: 3. Generell timesats 4. Private planforslag og konsekvensutredninger 5. Bygge- og delesaker 6. Oppm\u00e5lingssaker og matrikkelf\u00f8ring 7. Kart og fastmerker 8. Seksjonering 9. Behandling av refusjonssaker 10. Graves\u00f8knader 11. Behandlingsgebyrer etter jordloven og konsesjonsloven 12. Behandlingsgebyr for tiltaksplaner \u2013 forurenset grunn og kontroll 13. Godkjenning av tekniske planer 14. Justeringsavtaler Kapittel 3 er nytt (de \u00f8vrige kapitlene er forskj\u00f8vet). 4.2 Kapittel 3. Generell timesats Den generelle timesatsen benyttes ved gebyr etter medg\u00e5tt tid dersom ikke annen timesats eksplisitt er bestemt. Timesatsen fastsettes av kommunestyret gjennom budsjettbehandlingen p\u00e5 samme m\u00e5te som \u00f8vrige gebyrer. Timesatsen benyttes som faktor i utregning av alle \u00f8vrige gebyrer. Timesatsen pr 01.juli 2024 er fastsatt til kr 1.250,- 4.3 Kapittel 4 Private planforslag og konsekvensutredninger Gebyrene gjelder saksbehandling av private planforslag og konsekvensutredning fra mottak av planinitiativ frem til planforslag legges ut p\u00e5 offentlig ettersyn. Kommunestyret har vedtatt at gebyrinntektene skal ligge p\u00e5 niv\u00e5 75% av selvkost. Vi inviterer n\u00e5 kommunestyret til \u00e5 endre dette til 100% selvkost. Totalniv\u00e5et p\u00e5 disse gebyrene blir dermed foresl\u00e5tt \u00f8kt med 1/3. Det innf\u00f8res et nytt gebyr: Gjennomgang av planinitiativ. Dette arbeidet er pr i dag vurdert til 40 timer i snitt, som blir reflektert i niv\u00e5et p\u00e5 dette gebyret. Planinitiativ som pr i dag tar saksbehandlingskapasitet uten at det gir resultat i form av faktisk regulering, vil dermed ogs\u00e5 m\u00e5tte betale for denne kapasitetsbelastningen. Det er videre gjort en endring/presisering vedr tilleggsgebyr for endringer i planene. Dette punktet er n\u00e5 blitt \u00abTilleggsgebyr for planforslag i strid med rammer i oppstartsm\u00f8te\u00bb. Dette er ogs\u00e5 en markant kostnadsdriver \u2013 det tar mye saksbehandlingskapasitet \u2013 vurdert til 30% ekstra kapasitet i snitt og prises i tr\u00e5d med dette. Det foresl\u00e5s en \u00f8vre grense for sum timekostnad etter medg\u00e5tt tid tilsvarende 60% av hva gebyret ville v\u00e6rt n\u00e5r saken trekkes av forslagsstiller, eller at saken er uaktuell som f\u00f8lge av manglende oppf\u00f8lging fra forslagsstiller. Tidligere var det ikke satt noen \u00f8vre grense. Gebyr for behandling etter forenklet prosess foresl\u00e5s redusert. Gebyret blir dermed lavere enn gebyr for saksbehandling av dispensasjon i byggesaker. Men det forutsettes at saken kan behandles innenfor en kapasitetsramme p\u00e5 50 timer. Overskytende timer vil deretter belastes etter timesatsen. \u00d8vrige endringer i dette kapittelet er kun presiseringer og spr\u00e5kvask. 4.4 Kapittel 5 Bygge- og delesaker Det er behov for st\u00f8rre endringer i gebyrforskriften for behandling av bygge- og delesaker. Dagens gebyrforskrift Da gjeldende gebyrforskrift ble vedtatt medf\u00f8rte dette store endringer i forhold til kommunens tidligere gebyrforskrifter, b\u00e5de innholdsmessig og hvordan den er bygget opp. Erfaringer med gjeldende gebyrforskrift viser at innholdet vedr behandling av bygge- og delesaker er vanskelig tilgjengelig for b\u00e5de innbyggerne og saksbehandlerne som skal nyttiggj\u00f8re seg av den. M\u00e5l for endringene Vi \u00f8nsker en gebyrforskrift som er mer oversiktlig, og p\u00e5 den m\u00e5ten kan skape st\u00f8rre forutsigbarhet for de som sender s\u00f8knad om byggetiltak til kommunen. Erfaringsmessig vil ogs\u00e5 denne oppbygningen av gebyrforskriften v\u00e6re enklere i bruk for saksbehandlerne. Troms\u00f8 kommune kostnader med bygge- og delesaksbehandling er per i dag underfinansiert, og det er derfor ogs\u00e5 et m\u00e5l med revideringen \u00e5 oppn\u00e5 full selvkostfinansiering av de oppgavene som i henhold til plan- og bygningsloven kan finansieres ved gebyr. Klagesaksbehandling og generell veiledning etter forvaltningsloven tillates ikke finansiert gjennom gebyr. Det er ogs\u00e5 en del andre kostnader som m\u00e5 holdes utenom gebyrfinansieringen. Fra 1. juli 2024 er byggesaksgebyrene gitt en generell \u00f8kning, slik at mellomv\u00e6rende opp til 100% selvkost ikke skal v\u00e6re s\u00e5 stort i de fleste sakstypene. Timesats Det er fastsatt en egen timesats for behandling av bygge- og delingssaker. Timesatsen fastsettes p\u00e5 bakgrunn av totalt antall timer benyttet innenfor selvkostomr\u00e5det bygge- og delesaker, og totale kostnader, samme avgrensning. Satsen er pr 01.juli 2024 kr 2400,-. Dette er nesten det dobbelte av standard timesats, kr 1250,-. Endringene Struktur Strukturen i forskriften vil endres til slik den var i tidligere forskrifter, vi mener dette gir en bedre oversikt og st\u00f8rre forutberegnelighet ved at man lett kan finne \u00f8nsket tiltak, uten \u00e5 ha inng\u00e5ende kunnskap i plan- og bygningsloven. Det legges derfor opp til en st\u00f8rre grad av differensiering mellom ulike typer tiltak. Skriftlig veiledning i konkret sak Det brukes mye ressurser p\u00e5 veiledning b\u00e5de skriftlig og per telefon. Kommunen har veiledningsplikt i henhold til forvaltningsloven, og denne veiledningen faller utenfor det som kan finansieres gjennom gebyrer. Det som kan finansieres gjennom gebyrer er for eksempel skriftlig veiledning hvor kommunen tar konkret stilling til hvordan reguleringsplanen p\u00e5virker et konkret tiltak p\u00e5 en eiendom. Det foresl\u00e5s derfor gebyr for tidkrevende veiledning som g\u00e5r ut over generell veiledning. Forh\u00e5ndskonferanse I henhold til dagens forskrift gebyrbelegges forh\u00e5ndskonferanser etter fastsatt gebyr tilsvarende 7 arbeidstimer, denne tenkes videref\u00f8rt uendret. Vi erfarer likevel at dette gebyret i flere saker er langt fra tilstrekkelig. Dette skyldes flere forhold, herunder problemer knyttet til eldre reguleringsplaner og behov for avklaringer. Det er derfor et \u00f8nske om \u00e5 f\u00e5 mulighet til \u00e5 ta gebyr for medg\u00e5tt tid i de tilfeller hvor saksbehandler ser at saken tar mer enn 20 arbeidstimer. I disse tilfellene vil det bli varslet om dette s\u00e5 tidlig som mulig, og tidsbruken blir dokumentert. Mangelbrev Det foresl\u00e5s \u00e5 fjerne gebyret for det f\u00f8rste mangelbrevet. Et stort antall s\u00f8knader er mangelfulle, og gebyret b\u00f8r derfor i stedet innbakes i satsen for saksbehandling. Sak trekkes etter f\u00f8rste varsel om avslag og/eller mangelbrev Etter dagens forskrift skal tiltakshaver betale 66 prosent av fullt gebyr der hvor saken trekkes etter at kommunen har startet behandlingen, dette vil som regel v\u00e6re etter et varsel om avslag. Gjennom tidsregistrering har vi erfart at dette ofte gir urimelig h\u00f8yt gebyr. Det fremmes derfor forslag om \u00e5 legge til et punkt i gebyrforskriften for tilfeller der saken trekkes umiddelbart etter et varsel om avslag eller mangelbrev. Av hensyn til forutsigbarhet for tiltakshaver \u00f8nsker vi at dette ikke skal v\u00e6re prosent av fullt gebyr, men en fastsatt sum tilsvarende kostnaden ved avvisning av s\u00f8knad som f\u00f8lger av mangel (se neste punkt.). Sak avvises p\u00e5 grunn av mangler Der hvor en s\u00f8knad avvises som f\u00f8lge av mangler skal det etter dagens forskrift ilegges gebyr tilsvarende 20 prosent av fullt gebyr. Dette foresl\u00e5s endret til en fast sum, den tid dagens prosentberegning gir uheldig utslag da variasjonen kan bli stor for samme type tiltak, avhengig av om tiltaket er avhengig av dispensasjon eller ikke. Dispensasjoner som skal sendes p\u00e5 h\u00f8ring til sektormyndigheter I gjeldende forskrift er det gjort unntak fra gebyr for tiltak som kunne blitt unntatt s\u00f8knadsplikt etter pbl. \u00a7 20-4 med dispensasjon fra LNFR og byggeforbudet i 100-metersbeltet. Denne tidsbruken er ikke kompensert for i kommunebudsjettet, og vi ser derfor behov for at dette arbeidet dekkes gjennom gebyr tilsvarende om lag 1 times arbeid. Bruksendring Det er i forslaget til revidert gebyrforskrift lagt opp til en differensiering av pris basert p\u00e5 st\u00f8rrelsen p\u00e5 arealet som \u00f8nskes bruksendret. Dette skyldes at det som en klar hovedregel er langt mindre arbeid \u00e5 behandle en enkel bruksendring av et rom, contra en hel kjeller. Det foresl\u00e5s ogs\u00e5 \u00e5 gj\u00f8re forskjell i forskriften p\u00e5 om det s\u00f8kes om bruksendring hvor det etableres ny boenhet, og de tilfeller hvor det s\u00f8kes om bruksendring i st\u00f8rre bygg/n\u00e6ringsbygg. Fradeling Det foresl\u00e5s \u00e5 ta et tilleggsgebyr per eiendom i de tilfeller det s\u00f8kes om opprettelse av flere eiendommer i samme sak, da det er noe mer tidkrevende enn opprettelse av kun en enkel eiendom. Her vil det v\u00e6re arbeid knyttet til vurdering av tomtas egnethet og sikring av alle rettigheter som medf\u00f8rer merarbeidet, og er grunnlaget for foresl\u00e5tt tilleggsgebyr. Ferdigattest i eldre saker Det tas i utgangspunktet ikke gebyr for ferdigattest, dette tenkes ikke endret. I dagens forskrift skal det tas det gebyr dersom det s\u00f8kes om ferdigattest mer enn 2 \u00e5r etter at det er gitt midlertidige brukstillatelse. Dette foresl\u00e5s endret, slik at det tas gebyr for ferdigattest i de tilfeller det s\u00f8kes om ferdigattest mer enn 5 \u00e5r etter at f\u00f8rste tillatelse ble gitt. Dette vil gi et insentiv for tiltakshaver til \u00e5 s\u00f8ke om ferdigattest s\u00e5 snart som mulig, samtidig som vi ser at arbeidet med s\u00f8knader om ferdigattest i eldre saker er mer arbeidskrevende. Fastsetting av de enkelte gebyr Gebyrene vil bli fastsatt p\u00e5 bakgrunn av dagens forskrift og tidsregistrering gjennomf\u00f8rt de siste to \u00e5rene. 4.5 Kapittel 6 Oppm\u00e5lingssaker og matrikkelf\u00f8ring Strukturendring, skille mellom sikre og usikre grenser Dagens oppm\u00e5lingsgebyr, for alle sakstyper, har lik pris uavhengig av arbeidsmengden. Usikre grenser er en markant kostnadsdriver i oppm\u00e5lingssakene. Det foresl\u00e5s derfor \u00e5 differensiere gebyrene innenfor hver sakstype etter om eiendommene har sikre eller usikre grenser. I tilfeller med usikre grenser m\u00e5 grensene avklares f\u00f8r selve tjenesten kan gjennomf\u00f8res. Vi foresl\u00e5r en gebyrforskjell p\u00e5 om lag 24 % mellom saker med sikre og usikre grenser da dette gjenspeiler forskjellen i arbeidsmengde. Dette betyr i praksis at dagens gebyrer for opprettelse av matrikkelenhet, arealoverf\u00f8ring og grensejustering, jf. pkt 5.2.1, 5.2.2 og 5.2.3 i regulativet for 2024, settes ned med ca 12 % for saker med sikre grenser og \u00f8kes med ca 12 % for saker med usikre grenser. Prisene vil i tillegg bli justert for prisstigning og ev avvik i forhold til vedtatt selvkostgrad. Ulikt krav til selvkost, skille p\u00e5 sakstype For \u00e5 sikre god kvalitet p\u00e5 matrikkelen foresl\u00e5s det subsidiering tilsvarende ca 40 % av tjenestene arealoverf\u00f8ring, grensejustering og klarlegging av grense. Dette tilsvarer ca dagens priser. Her er prisene holdt igjen, begrunnet med at dersom gebyrene \u00f8kes for mye er det en risiko for at grunneiere oppretter private avtaler om grensene. Avtaler som ikke tinglyses og dermed utelates fra matrikkelsystemet. Konsekvensene ved slike avtaler er at matrikkelen ikke holdes oppdatert i tr\u00e5d med partenes avtaler og dermed ikke blir troverdig og/eller holder riktig kvalitet. Kommunestyret inviteres som f\u00f8lge av dette til \u00e5 gj\u00f8re nytt vedtak vedr selvkost: \u2022 Gebyrene for arealoverf\u00f8ring, grensejusteringer og klarlegging av grenser settes til 60% av selvkost. \u2022 Gebyrene for \u00f8vrige oppm\u00e5lingssaker og matrikkelf\u00f8ring settes til 100% av selvkost. 4.6 Kapittel 7 Kart og fastmerker Det vurderes ikke \u00e5 v\u00e6re behov for strukturelle endringer av gebyrregulativet. Gebyrene fastsettes innenfor rammen av maks 100% selvkostfinansiering. 4.7 Kapittel 8 Seksjonering Det vurderes ikke \u00e5 v\u00e6re behov for strukturelle endringer av gebyrregulativet. Gebyret for seksjonering og reseksjonering er hjemlet i lov om seksjonering. Kommunestyret har vedtatt at gebyrniv\u00e5et skal gi 100 % selvkostfinansiering for dette saksomr\u00e5det. Dagens satser er for lave, det vil bli en justering p\u00e5 ca 20% pluss forventet prisstigning. 4.8 Kapittel 9 Refusjonssaker Det vurderes ikke \u00e5 v\u00e6re behov for strukturelle endringer av gebyrregulativet. Gebyrene fastsettes innenfor rammen av maks 100% selvkostfinansiering. 4.9 Kapittel 10 Gravemeldinger Det vurderes ikke \u00e5 v\u00e6re behov for strukturelle endringer av gebyrregulativet. Tjenesten skal v\u00e6re 100% selvkostfinansiert, og gebyrene fastsettes etter dette. Gebyret for saksbehandling og oppf\u00f8lging av gravearbeid er hjemlet i vegloven. Kommunestyret har vedtatt at gebyrniv\u00e5et skal gi 100 % selvkostfinansiering for dette saksomr\u00e5det. Dagens satser er for lave, det vil ble en justering p\u00e5 ca 20 % pluss forventet prisstigning. 4.10 Kapittel 11 Behandlingsgebyrer etter jordloven og konsesjonsloven Ingen endringer. Gebyrene fastsettes av staten gjennom sentral forskrift. Troms\u00f8 kommune bruker maks gebyr etter forskriften. 4.11 Kapittel 12 Behandlingsgebyr for tiltaksplaner \u2013 forurenset grunn og kontroll Det vurderes ikke \u00e5 v\u00e6re behov for strukturelle endringer av gebyrregulativet. Gebyrene fastsettes innenfor rammen av maks 100% selvkostfinansiering. 4.12 Kapittel 13 Godkjenning av tekniske planer Det vurderes ikke \u00e5 v\u00e6re behov for strukturelle endringer av gebyrregulativet. Gebyrene fastsettes innenfor rammen av maks 100% selvkostfinansiering. Gebyret for saksbehandling og oppf\u00f8lging av gravearbeid er hjemlet i vegloven. Kommunestyret har vedtatt at gebyrniv\u00e5et skal gi 100 % selvkostfinansiering for dette saksomr\u00e5det. Dagens satser er for lave, det vil ble en justering p\u00e5 ca 20 % pluss forventet prisstigning. 4.13 Kapittel 14 Justeringsavtaler Sats for inng\u00e5else av justeringsrettsavtaler \u00f8ker fra 10% til 20%. Vi tar ut engangsvederlag for merarbeid og risiko p\u00e5 5 ganger gjeldende timesats for saksbehandling i henhold til Byutviklings gebyrregulativ. Begrunnelsen for denne endringen er at arbeidet vil v\u00e6re inkludert i den nye satsen, slik at det ikke er n\u00f8dvendig med et tilleggsvederlag for administrasjon og saksbehandling. N\u00e5r kommunen bygger offentlig infrastruktur som for eksempel vei, fortau, torg, parker m.v. og st\u00e5r som eier og ansvarlig etter ferdigstillelse, har kommunen krav p\u00e5 kompensasjon av den merverdiavgiften som er p\u00e5l\u00f8pt ved utbyggingen, jf. lov om kompensasjon av merverdiavgift for kommuner, fylkeskommuner mv. (merverdiavgiftskompensasjonsloven) \u00a7 4. Kommunen kan ogs\u00e5 ha krav p\u00e5 fradrag for inng\u00e5ende merverdiavgift i de tilfellene offentlig infrastruktur skal benyttes av kommunen i avgiftspliktig virksomhet. N\u00e5r en privat utbygger bygger offentlig infrastruktur, som etter ferdigstillelses overtas av kommunen til eie, drift og vedlikehold, m\u00e5 utbygger betale merverdiavgift p\u00e5 utgiftene til opparbeidelsen, jf. lov om merverdiavgift (merverdiavgiftsloven \u00a7 9-1). Merverdiavgiften blir i disse tilfellene en endelig kostnad i prosjektet for den private utbyggeren. Sp\u00f8rsm\u00e5let om bruk av merverdiavgiftsavtaler oppst\u00e5r n\u00e5r den som gjennomf\u00f8rer en utbygging, betaler merverdiavgift p\u00e5 sine kostnader ved utbyggingen av infrastrukturtiltak som senere overtas av kommunen. Avhengig av hva som bygges, eller hvem bygget overdras til, vil det variere om utbyggere har rett \u00e5 f\u00e5 den betalte merverdiavgiften tilbake fra staten. Det er mange tilfeller hvor private utbyggere bygger offentlig infrastruktur som skal overtas av kommunen etter ferdigstillelse, for eksempel ved gjennomf\u00f8ring av rekkef\u00f8lgekrav i reguleringsplan som skal overtas av kommunen i henhold til utbyggingsavtale. I slike tilfeller kan kommunen ofte f\u00e5 tilbake den merverdiavgiften utbygger har betalt i forbindelse med f.eks. byggingen av en vei selv om utbygger selv ikke har krav p\u00e5 dette etter merverdiavgiftsregelverket. I slike tilfeller er det ofte aktuelt \u00e5 inng\u00e5 justeringsavtale med utbygger. En justeringsavtale vil blant annet regulere fordelingen av merverdiavgiftsbel\u00f8pet mellom utbygger og kommunen. Det er avtalefrihet om fordelingen mellom partene. Likevel m\u00e5 avtalen ligger innenfor rammene som f\u00f8lger av merverdiavgiftsregelverket. Foresl\u00e5tt endring (ny bestemmelse) 14.1. Avtaler om justeringsrett For inng\u00e5else av avtalen betales et vederlag som utgj\u00f8r 20 % av det totale justeringsbel\u00f8pet. Vederlaget betales som et engangsvedelag, eller fordeles ut over hele justeringsperioden ved at kun 80 % av den \u00e5rlige justerte merverdiavgiften betales tilbake til utbygger. Begrunnelse for endringen Endringen inneb\u00e6rer at kommunen beholder 20 % av merverdiavgiften som betales tilbake fra staten. Resterende 80 % av merverdiavgiften utbetales til utbygger. Begrunnelsen for endringen er at kommunens kostnader med overtakelse ikke dekkes med dagens sats. Vi har gjort unders\u00f8kelser som viser at Troms\u00f8 kommune enda ligger p\u00e5 en lavere sats sammenlignet med flere andre kommuner. De fleste kommunene vi har unders\u00f8kt ligger p\u00e5 15-25 %, eller h\u00f8yere. Se linker nedenfor. Som f\u00f8lge av Troms\u00f8s geografiske og topografiske forhold, er vi i en spesiell situasjon sammenlignet med mange andre kommuner. Med dette menes at klimaforholdene og mengden sn\u00f8 nedfall gj\u00f8r at overtakelser av offentlige anlegg i tr\u00e5d med utbyggingsavtaler kan v\u00e6re krevende for kommunens fagorganer. Dette som f\u00f8lge av at man ikke kan se anleggene store deler av \u00e5ret fordi de er tildekket av sn\u00f8 og is. Oppf\u00f8lging av anlegg i henhold til utbyggingsavtaler er derfor mer ressurskrevende i Troms\u00f8, sammenlignet med mange andre byer. Satser i andre kommuner: \u2022 Oslo Kommune 100% (har endret til 50%, og igjen til 30%) \u2022 Porsgrunn: 10% \u2022 Trondheim: 20% \u2022 Bod\u00f8 10% \u2022 Bergen 15% \u2022 Nes: 20% \u2022 Karm\u00f8y: 50% \u2022 Gjerdrum 25% 4.14 Kapittel Informasjon om andre gebyrer Kapittelet er et rent informasjonskapittel som angir hvor du kan finne andre gebyrer. Kapittelet tas ut av forskriften, men oppdateres og publiseres sammen med forskriften og vedtatte gebyrsatser p\u00e5 kommunens nettsider i den grad det er hensiktsmessig. "
}