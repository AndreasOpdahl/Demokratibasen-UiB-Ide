{
  "dokument_id": "96bfdc23-2730-56cf-8853-8e3522f5a0f2",
  "doc_type": "case_presentation",
  "kommune": 4601,
  "tittel": "Delegasjon av fullmakter for skjenkesaker til byr\u00e5d for n\u00e6ring, kultur og idrett",
  "url": "https://bergen.kommune.no/politikere-utvalg/api/fil/bk360/12438052/Framstilling-Delegasjon-av-fullmakter-for-skjenkesaker-til-byrad-for-naering-kultur-og-idrett",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/249452-119 Delegasjon av fullmakter for skjenkesaker til byr\u00e5d for n\u00e6ring, kultur og idrett Hva saken gjelder: I gjeldende Byr\u00e5dets fullmakter som kollegium, fastsatt av byr\u00e5det i m\u00f8te 22.04.2021 i sak 1119/21, st\u00e5r det i punkt 15: \u00abByr\u00e5det selv treffer avgj\u00f8relser om: Skjenkesaker: \u2022 Byr\u00e5det tildeler skjenkebevillinger \u2022 Byr\u00e5det gir tillatelse til uteservering \u2022 Byr\u00e5det vedtar selv inndragninger av salgs- og skjenkebevilgninger \u2022 Byr\u00e5det foretar endringer i eksisterende bevillinger, for eksempel endring av areal, bevillingens omfang mv. \u2022 Byr\u00e5det avgir uttalelser i forbindelse med s\u00f8knad om bevilling til befalsmesser \u2022 Byr\u00e5det avgir uttalelse til/godkjenner etablering av vinmonopolutsalg i kommunen\u00bb I Fullmakter for byr\u00e5d for n\u00e6ring, kultur og idrett, sist revidert i byr\u00e5dets m\u00f8te 09.11.2023 sak 1287/23 st\u00e5r det i punkt 6.6.: \u00abByr\u00e5den har myndighet til oppgavel\u00f8sning for omr\u00e5det skjenkebevillinger- og kontroll m.m. Det inneb\u00e6rer ogs\u00e5 myndighet til: \u2022 Behandle s\u00f8knader om serverings, skjenke- og salgsbevillinger etter alkohol- og serveringsloven. \u2022 Fastsette bevillingsgebyr. \u2022 Utf\u00f8re kontroll av salgs- og skjenkesteder. \u2022 Sanksjonere ved brudd p\u00e5 alkohol og serveringsloven.\u00bb Med utgangspunkt i bystyrets delegasjon av fullmakter til byr\u00e5det for bystyreperioden 2023 - 20271 p\u00e5g\u00e5r det for tiden et arbeid for \u00e5 revidere byr\u00e5dets fullmakter som kollegium og delegering av myndighet til den enkelte byr\u00e5d. Det er imidlertid \u00f8nskelig \u00e5 allerede n\u00e5 f\u00e5 p\u00e5 plass mer effektive saksbehandlingsrutiner for ansvarsomr\u00e5det skjenkesaker. I innev\u00e6rende valgperiode har byr\u00e5det pr. 03.04.25 behandlet 98 saker om skjenkebevilling. I byr\u00e5dsm\u00f8tet 03.04.25 ble det behandlet \u00e5tte saker, og i tiden som kommer forventes det en rekke nye s\u00f8knader, blant annet knyttet til uteservering. Saksomfanget er av en slik st\u00f8rrelse at effektiviseringsgevinsten ved \u00e5 fremskynde vedtak om endret delegasjon vil bli merkbar. I tillegg til effekten for byr\u00e5det selv, vil dette ogs\u00e5 v\u00e6re ressursbesparende for byr\u00e5dsavdelingens administrasjon. 1 Bystyrets vedtak i m\u00f8tet 27.11.2024 sak 462/24. 1 En endring av fullmaktene vil ogs\u00e5 ha betydning for s\u00f8kerne. At s\u00f8knader om skjenkebevillinger ikke lenger m\u00e5 behandles av byr\u00e5det som kollegium kan forkorte saksbehandlingstiden med 1-2 m\u00e5neder. Det vises ogs\u00e5 til at s\u00f8kere i en del tilfeller har behov for \u00e5 f\u00e5 behandlet s\u00f8knadene sine raskere enn det som er mulig n\u00e5r byr\u00e5det selv har vedtaksmyndigheten. Av denne grunn foresl\u00e5r byr\u00e5dsleder at byr\u00e5det behandler herv\u00e6rende sak om hvor fullmaktene for skjenkesaker skal ligge, f\u00f8r resten av sakskomplekset om byr\u00e5dets fullmakter er klar til behandling. Byr\u00e5det \u00f8nsker at n\u00e6ringsdrivende skal oppleve Bergen kommune som en positiv og forutsigbar samarbeidspartner som medvirker til rask saksbehandling og gode prosesser2. Ved sin tiltredelse flyttet byr\u00e5det Meyer ansvaret for skjenkesaker til byr\u00e5dsavdeling for n\u00e6ring, kultur og idrett3, og byr\u00e5det \u00f8nsker \u00e5 f\u00e5 til en mer effektiv behandling av s\u00f8knader om skjenkebevillinger. Dette kan oppn\u00e5s ved \u00e5 delegere fullmaktene for skjenkesaker som i dag ligger til byr\u00e5dets enekompetanse, til fagbyr\u00e5den, som videredelegerer det meste av disse fullmaktene til kommunaldirekt\u00f8ren for eventuell administrativ videredelegering. I valgperioden har det v\u00e6rt samsvar mellom byr\u00e5dets vedtak og anbefalingene fra Kontor for skjenkesaker i alle 98 saker. Det samme har i all hovedsak v\u00e6rt tilfellet i tidligere valgperioder. Det er derfor liten grunn til \u00e5 tro at resultatet vil endres om byr\u00e5det delegerer ansvaret for disse sakene. Basert p\u00e5 et overordnet m\u00e5l om at Bergen skal v\u00e6re en trygg by, er det et f\u00f8rende premiss for byr\u00e5det \u00e5 ha en alkohol- og skjenkepolitikk som st\u00f8tter opp om dette. Politi- og sosialfaglige r\u00e5d skal ivaretas ved tildeling av skjenkebevilling. I 68 av de 98 s\u00f8knadene om skjenkebevilling som byr\u00e5det som kollegium har behandlet i innev\u00e6rende valgperiode, har verken politi eller Etat for sosiale tjenester hatt merknader til s\u00f8knaden. Etat for sosiale tjenester har hatt merknader til 30 av de 98 s\u00f8knadene. I 21 av disse merknadene har etaten anbefalt av skjenkebevilling avsl\u00e5s. De \u00f8vrige merknadene har inneholdt anbefalinger av visse vilk\u00e5r for bevillingen, som Kontor for skjenkesaker i de fleste tilfeller har tatt til etterretning. Det kan for \u00f8vrig bemerkes at 6 av de 21 merknadene der etaten har anbefalt at s\u00f8knaden avsl\u00e5s, dreier seg om uteservering p\u00e5 Torgallmenningen, til tross for bystyrets vedtak om \u00e5 legge til rette for uteservering der. I Oslo kommune er de aller fleste fullmaktene for skjenkesaker delegert til kontor for skjenkesaker. Byr\u00e5det i Oslo behandler ingen skjenkesaker. Dette er en effektiv og lite byr\u00e5kratisk modell som, overf\u00f8rt til Bergen, ville medf\u00f8re at Byr\u00e5dsavdeling for n\u00e6ring, kultur og idrett ikke trenger \u00e5 skrive politisk sak i forbindelse med hver ny s\u00f8knad om skjenkebevilling, ved endring av eksisterende bevillinger etc. Ulempen er at beslutningsmyndigheten i st\u00f8rre grad blir tatt bort fra politisk ledelse, og hindrer at det kan ut\u00f8ves politisk skj\u00f8nn i vanskelige saker. Det er \u00f8nskelig \u00e5 kunne videredelegere de n\u00f8dvendige fullmakter til det administrative niv\u00e5et for \u00e5 kunne ferdigbehandle flest mulig av skjenkesakene uten politisk behandling. Det er imidlertid n\u00f8dvendig \u00e5 sikre et rom for \u00e5 ut\u00f8ve politisk skj\u00f8nn i saker av s\u00e6rlig viktighet. I denne saken oppdateres Byr\u00e5dets fullmakter som kollegium kun for det som gjelder skjenkesaker. At ansvaret for skjenkesaker er flyttet fra byr\u00e5d for eldre, helse og frivillighet og til byr\u00e5d for n\u00e6ring, kultur og idrett, som er en byr\u00e5dspost som ikke fremg\u00e5r av noen av overskriftene i gjeldende Byr\u00e5dets fullmakter som kollegium, er ikke av vesentlig betydning 2 Klosterhagen-erkl\u00e6ringen s. 37. 3 Fra byr\u00e5dsavdeling for eldre, helse og frivillighet. 2 for denne saken. Det har heller ikke betydning for det faktiske innholdet i byr\u00e5dets enekompetanse, kun for strukturen i dokumentet Byr\u00e5dets fullmakter som kollegium. I saken Revidering av byr\u00e5dets fullmakter som kollegium og delegering av myndighet til den enkelte byr\u00e5d vil byr\u00e5dene f\u00e5 riktig benevnelse og ansvarsomr\u00e5dene skal v\u00e6re riktig angitt. \u00d8konomiske konsekvenser: Saken har ingen \u00f8konomiske konsekvenser. Byr\u00e5dsleders vurdering og anbefaling/konklusjon: Med henvisning til byr\u00e5dets uttalte \u00f8nske om \u00e5 v\u00e6re en positiv og forutsigbar samarbeidspartner som medvirker til rask saksbehandling og gode prosesser, anbefaler byr\u00e5dsleder at alle fullmaktene for skjenkesaker som i dag ligger til byr\u00e5dets enekompetanse, videredelegeres. For \u00e5 kunne p\u00e5se at det ut\u00f8ves politisk skj\u00f8nn i de sakstypene der det erfaringsmessig er behov for det, anbefaler byr\u00e5dsleder at det legges til fagbyr\u00e5den selv \u00e5 avgj\u00f8re saker hvor det foreligger anbefaling fra politiet eller etat for sosiale tjenester om \u00e5 ikke innvilge skjenkebevilling. Byr\u00e5dsleder anbefaler ogs\u00e5 at det legges til fagbyr\u00e5den selv \u00e5 avgi uttalelser i forbindelse med s\u00f8knad om bevilling til befalsmesser og \u00e5 avgi uttalelse til/godkjenne etablering av vinmonopolutsalg i kommunen. De \u00f8vrige fullmaktene for skjenkesaker delegeres til administrasjonen. Byr\u00e5dsleder anbefaler at byr\u00e5det vedtar f\u00f8lgende endringer i Byr\u00e5dets fullmakter som kollegium og i Fullmakter for byr\u00e5d for n\u00e6ring, kultur og idrett: 1. I Byr\u00e5dets fullmakter som kollegium gj\u00f8res det ingen endringer i overskrifter. Det vil si at omtalen av skjenkesaker fortsatt ligger under punkt 15 i Byr\u00e5dets fullmakter som kollegium med overskriften Byr\u00e5dets myndighet innenfor ansvarsomr\u00e5det for byr\u00e5d for eldre, helse og frivillighet, til tross for at skjenkesaker som ansvarsomr\u00e5de er flyttet til byr\u00e5d for n\u00e6ring, kultur og idrett. 2. Innholdet i punkt 15 i Byr\u00e5dets fullmakter som kollegium endres fra: \u00abByr\u00e5det selv treffer avgj\u00f8relser om: Skjenkesaker: \u2022 Byr\u00e5det tildeler skjenkebevillinger \u2022 Byr\u00e5det gir tillatelse til uteservering \u2022 Byr\u00e5det vedtar selv inndragninger av salgs- og skjenkebevilgninger \u2022 Byr\u00e5det foretar endringer i eksisterende bevillinger, for eksempel endring av areal, bevillingens omfang mv. \u2022 Byr\u00e5det avgir uttalelser i forbindelse med s\u00f8knad om bevilling til befalsmesser \u2022 Byr\u00e5det avgir uttalelse til/godkjenner etablering av vinmonopolutsalg i kommunen\u00bb til: \u00abDet er ikke definert s\u00e6rskilte saker som skal fremlegges for byr\u00e5det innenfor fagomr\u00e5det.\u00bb 3. I Fullmakter for byr\u00e5d for n\u00e6ring, kultur og idrett legges det til et ekstra punkt under kapittel 2. Byr\u00e5dens myndighet \u2013 \u00abbyr\u00e5den selv\u00bb, som lyder: \u00ab2.4 Byr\u00e5den selv treffer vedtak i skjenkesaker der det foreligger anbefaling fra politi og/eller etat for sosiale tjenester om \u00e5 ikke innvilge skjenkebevilling. Byr\u00e5den selv avgir uttalelser i forbindelse med s\u00f8knad om bevilling til 3 befalsmesser, og byr\u00e5den selv avgir uttalelse til/godkjenner etablering av vinmonopolutsalg i kommunen\u00bb. 4. Det gj\u00f8res kun ortografiske endringer i Fullmakter for byr\u00e5d for n\u00e6ring, kultur og idrett punkt 6.6 om skjenkesaker. Vedtakskompetanse: - Reglement for byr\u00e5det vedtatt av Bergen bystyre 27. november 2024 i sak 463/24, punkt 3.2.1: Byr\u00e5det skal i egne fullmaktsdokumenter gj\u00f8re tydelig rede for hvordan byr\u00e5dets fullmakter er videredelegert i byr\u00e5dets organisasjon. - Byr\u00e5dets fullmakter vedtatt av Bergen bystyre 27. november 2024 i sak 462/24, punkt 2.3: Byr\u00e5det organiserer selv sin virksomhet og administrasjon, og bestemmer selv hvilke omr\u00e5der av den kommunale virksomheten den enkelte byr\u00e5d har ansvar for. - Byr\u00e5dets fullmakter som kollegium vedtatt av byr\u00e5det 22. april 2021 i sak 1119/21, punkt 1.1: Byr\u00e5det selv ut\u00f8ver politisk skj\u00f8nn innenfor alle omr\u00e5der av sine fullmakter hvor adgang til \u00e5 ut\u00f8ve et slikt skj\u00f8nn ikke eksplisitt er avgrenset. - Byr\u00e5dets fullmakter som kollegium punkt 3.1 prikkpunkt nr. 10: Byr\u00e5det selv tar stilling til organisasjonsendringer av prinsipiell karakter. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Byr\u00e5dets enekompetanse oppheves n\u00e5r det gjelder skjenkesaker. 2. Punkt 15 i Byr\u00e5dets fullmakter som kollegium, vedtatt av byr\u00e5det 22.04.2021 i sak 1119/21, oppdateres i tr\u00e5d med vedtakspunkt 1. 3. Fullmakter for byr\u00e5d for n\u00e6ring, kultur og idrett \u2013 vedtatt av byr\u00e5det 22.04.2021 i sak 1119/21 og revidert sist av byr\u00e5det 09.11.2023 i sak 1287/23, f\u00e5r tilf\u00f8yd et nytt punkt: \u00ab2.4 Byr\u00e5den selv treffer vedtak i skjenkesaker der det foreligger anbefaling fra politi og/eller etat for sosiale tjenester om \u00e5 ikke innvilge skjenkebevilling. Byr\u00e5den selv avgir uttalelser i forbindelse med s\u00f8knad om bevilling til befalsmesser, og byr\u00e5den selv avgir uttalelse til/godkjenner etablering av vinmonopolutsalg i kommunen\u00bb. Dato: 28. april 2025 Christine B. Meyer Byr\u00e5dsleder Dokumentet er godkjent elektronisk. Vedlegg: - Byr\u00e5dets fullmakter som kollegium - Fullmakter for byr\u00e5d for n\u00e6ring, kultur og idrett 4 "
}