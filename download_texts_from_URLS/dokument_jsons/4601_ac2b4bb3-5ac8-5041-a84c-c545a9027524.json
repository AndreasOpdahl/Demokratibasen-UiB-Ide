{
  "dokument_id": "ac2b4bb3-5ac8-5041-a84c-c545a9027524",
  "doc_type": "case_attachment",
  "kommune": 4601,
  "tittel": "Bergenhus gnr 166 bnr 1715 Kalfarveien 81A. Klage over avslag p\u00e5 s\u00f8knad om nybygg m.m.PDF",
  "url": "https://bergen.kommune.no/politikere-utvalg/api/fil/bk360/10095243/Bergenhus-gnr-166-bnr-1715-Kalfarveien-81A-Klage-over-avslag-pa-soknad-om-nybygg-m-m-PDF",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/285303-6 Bergenhus gnr 166 bnr 1715 Kalfarveien 81A. Klage over avslag p\u00e5 s\u00f8knad om nybygg m.m. Hva saken gjelder: Saken gjelder klage over avslag p\u00e5 s\u00f8knad om riving av tre bygg (samlet 537 m2 BRA) og oppf\u00f8ring av nybygg som inneholder bofellesskap med 9 boenheter p\u00e5 totalt 1 434 m2 BRA. Brukergruppen er vanskeligstilte d\u00f8ve med utviklingshemning. Antall boenheter \u00f8kes fra eksisterende 6 til oms\u00f8kte 9. S\u00f8ker har redegjort for at det foreligger et spesielt behov for brukergruppen av boenhetene som tilsier at unntak fra boligsammensetning i KPA 2018 \u00a7 9.1 er aktuelt, jf. KPA 2018 \u00a7 9.6. Avslaget ble gitt den 30.11.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens arealdel (KPA 2018) \u00a7 3 plankrav og Bergenhus. KDP Fjellsiden s\u00f8r (KDP) \u00a7 10a om maksimalt bebygd areal, jf. pbl. \u00a7 19-2. Plan- og bygningsetaten er ogs\u00e5 kommet til at tiltaket ikke innehar gode visuelle kvaliteter, jf. pbl. \u00a7 29-2 og KDP \u00a7 6 punkt 7 om bygningsutforming. Vedtaket er p\u00e5klaget den 20.12.2023 av ansvarlig s\u00f8ker Paal J Kahrs Arkitekter AS p\u00e5 vegne av tiltakshaver Stiftelsen Signo. Eiendommen er ikke detaljregulert. I KDP Fjellsiden s\u00f8r er eiendommen vist som allmennyttig form\u00e5l. Eiendommen ligger i delomr\u00e5de D Kalfarveien \u2013 Kalvedalsveien. KPA 2018, vedtatt i Bystyret 19.06.2019, viser eiendommen som byfortettingssone (BY2) og den ligger innenfor hensynssonene R\u00f8d og gul st\u00f8ysone, jernbanest\u00f8y og vegtrafikkst\u00f8y, konsesjonsomr\u00e5de fjernvarme, luftkvalitet gul sone, hensynssone kulturmilj\u00f8, Kalfaret og Historisk sentrum, samt bestemmelsesomr\u00e5de #4. Tiltaket er avhengig av dispensasjon fra KPA 2018 \u00a7 3 og KDP \u00a7 10a, og slike dispensasjoner er oms\u00f8kt, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3. Med unntak fra merknader fra D\u00f8ves menighet i Bergen som er trukket tilbake, bekrefter s\u00f8ker at det ikke er mottatt merknader. Vestland fylkeskommune frar\u00e5der i uttalelse datert 16.10.2023 at det gis dispensasjon fra plankravet. Fylkeskommunen motsetter seg ikke riving, men p\u00e5peker at nybygget utfordrer vernehensynene i kommunedelplanen i vesentlig grad. Det eksisterende milj\u00f8et har h\u00f8y kulturmilj\u00f8verdi best\u00e5ende av helhetlig villabebyggelse med et ensartet taklandskap og bygninger som er godt tilpasset terrenget. Som alternativ til plankrav, anmoder fylkeskommunen at en utarbeider et nytt forslag i tr\u00e5d med overordnede planer. Byantikvaren mener i uttalelse datert 26.10.2023 at erstatningsbygg ikke kan g\u00e5 p\u00e5 bekostning av de store kulturmilj\u00f8verdiene i omr\u00e5det. Det er i denne sammenheng sv\u00e6rt viktig \u00e5 bevare de omkringliggende hageanleggene. Oms\u00f8kte tiltak medf\u00f8rer ytterligere svekkelse av kulturmilj\u00f8et, og byantikvaren anbefaler \u00e5 se p\u00e5 andre og mindre arealkrevende l\u00f8sninger. Dessuten bryter oms\u00f8kte flate tak med det eksisterende taklandskapet. Samlet 1 sett vil det v\u00e6re lettere \u00e5 avvike bestemmelser knyttet til arkitektur, utforming og kulturverdier dersom en utf\u00f8rer avb\u00f8tende tiltak. Bymilj\u00f8etaten har i vedtak datert 27.09.2023 gitt dispensasjon fra byggegrense langs kommunal vei og tillatelse til utvidet bruk av avkj\u00f8rsel. Bane NOR har i vedtak datert 08.05.2023 gitt tillatelse til plassering av oms\u00f8kte tiltak n\u00e6rmere enn 30 meter fra n\u00e6rmeste spors midtlinje, jf. jernbaneloven \u00a7 10. Sivilforsvaret har den 03.10.2023 gitt dispensasjon fra krav om bygging av tilfluktsrom. Arbeidstilsynet har gitt samtykke til tiltaket i brev datert 15.02.2023. Eviny har den 08.09.2023 avklart at bygget kan knyttes til fjernvarme. S\u00f8knaden er ogs\u00e5 sendt Statsforvalteren i Vestland og Statens vegvesen for uttalelse, og det er ikke mottatt noen tilbakemelding. Det vises til samtlige ovennevnte uttalelser i sin helhet. Klage: Klagen er omfattende, og kun hovedpunktene gjengis i det f\u00f8lgende. Overordnet bestrider klager vurderingene som er lagt til grunn i uttalelser fra offentlige myndigheter, og det anf\u00f8res \u00abfaktafeil i argumentasjonen for vedtaket\u00bb. Klager viser til at Kalfarveien 81a er i ytterkanten av villaomr\u00e5det og er preget av en helt annen arkitektur enn den som hensynssonen er ment \u00e5 bevare. Det er heller ingen helhetlig struktur med tanke p\u00e5 taklandskapet best\u00e5ende av blokkbebyggelse og enkelthus med flate tak. Samlet sett er tiltaket prosjektert og n\u00f8ye tilpasset omgivelsene med utgangspunkt i ulike unders\u00f8kelser og redegj\u00f8relser vedlagt s\u00f8knaden. Ogs\u00e5 andre arkitektoniske grep er utf\u00f8rt b\u00e5de med hensyn til omgivelsene, men \u00f2g med tanke p\u00e5 beboernes behov. Hva gjelder oms\u00f8kte dispensasjoner, p\u00e5peker klager at arealbehovet best l\u00f8ses som oms\u00f8kt. En opprettholder god sammenheng med gr\u00f8nn struktur og unng\u00e5r kompakt og h\u00f8yere bebyggelse p\u00e5 eiendommen. Med hensyn til nevnte forhold og med tanke p\u00e5 at tiltaket omfatter et sv\u00e6rt begrenset omr\u00e5de, er det videre grunnlag for \u00e5 dispensere fra plankravet i KPA 2018 \u00a7 3. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 3 plankrav og KDP \u00a7 10a om maksimal bebygd areal. Fagetaten mener at tiltaket utfordrer planbestemmelsene om \u00e5 bevare sammenhengen mellom bygning og hage. Ved \u00f8nsket utforming g\u00e5r det \u00e5pne og gr\u00f8nne hageanlegget tapt. B\u00e5de dette forhold og tema knyttet til tiltakets visuelle kvaliteter, utl\u00f8ser behov for en planprosess for \u00e5 sikre medvirkning og tilstrekkelig tilpasninger. Det vises til at det tidligere har v\u00e6rt startet opp planarbeid p\u00e5 eiendommen for \u00e5 tilrettelegge for 6 boenheter. Ogs\u00e5 her var tilpassing av bebyggelsen til n\u00e6rmilj\u00f8et s\u00e6rlig et tema. Planarbeidet ble avsluttet i 2018 (trukket). Videre opprettholder fagetaten vurderingen om at tiltaket verken innehar gode visuelle kvaliteter eller ivaretar kulturverdier, jf. pbl. \u00a7 29-2. Etter kommunedelplanen skal nybygg \u00abi form, uttrykk, terrengtilpassing, materialvalg og fargebruk utformes i samklang med eksisterende omgivelser og v\u00e6re gode representanter for v\u00e5r tid. Bygningens takform skal funksjonelt og estetisk gi god tilh\u00f8righet til omgivende bebyggelse\u00bb, jf. KDP \u00a7 7. Eiendommen \u00f8nskes bebygget med en bygningstypologi og et volum som ligger over hva tomten kan t\u00e5le uten \u00e5 komme i konflikt med de s\u00e6rlige hensynene som gj\u00f8r seg gjeldende. Tiltaket strider f\u00f8lgelig med viktige bevaringshensyn med tanke p\u00e5 oms\u00f8kte takform, 2 volumoppbygging, materialbruk, fargevalg, terrengtilpasning og hagearealer. Det vises til fagetatens notat av 03.01.2024 og vurderingene i vedlagt avslagsvedtak i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge. Dispensasjon fra KDP Fjellsiden s\u00f8r \u00a7 10a Tiltaket kommer i strid med kommunedelplanen \u00a7 10a punkt 2 om at \u00abmaksimalt bebygd areal skal v\u00e6re 35%-BYA\u00bb. S\u00f8ker oppgir at ny bebyggelse utgj\u00f8r 39%-BYA, og det er s\u00f8kt om dispensasjon fra bestemmelsen, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Form\u00e5let med bestemmelse om maksimal BYA er \u00e5 regulere byggets st\u00f8rrelse i forhold til behov for uteoppholdsareal, bevaring av hageanlegg, belastning p\u00e5 infrastruktur og forholdet til omgivelsene. Vestland fylkeskommune, Byantikvaren og fagetaten har p\u00e5pekt at volumet av oms\u00f8kte utbygging, er for stort. Byr\u00e5den p\u00e5 sin side mener at avviket fra KDP tilsvarende 4 %-BYA m\u00e5 anses som marginalt og av liten betydning for bevaringshensynene i kommunedelplanen. Byr\u00e5den er samlet sett av den oppfatning at det er gjort gode arkitektoniske grep og tilpasninger for \u00e5 sikre at en ivaretar hensynene bak bestemmelsen. Byr\u00e5dens syn er n\u00e6rmere redegjort for under punkt om tiltakets visuelle kvaliteter, og innholdet inng\u00e5r som del av denne dispensasjonsvurderingen. Hensynene bak bestemmelsene blir ikke \u00abvesentlig tilsidesatt\u00bb, jf. pbl. \u00a7 19-2. Fordelene ved dispensasjon, er at en kan etablere \u00f8kt antall boenheter for brukergruppen best\u00e5ende av vanskeligstilte d\u00f8ve med utviklingshemning innenfor allerede bebygde arealer. Det mindre avviket fra maksimal utnyttelsesgrad inneb\u00e6rer at en unng\u00e5r h\u00f8yere bebyggelse og st\u00f8rre skala for volumer enn omkringliggende bebyggelse. Byr\u00e5den anser forholdet av positiv betydning for kommunens areal- og ressursdisponering, og mener bruken er en fordel av samfunnsmessig karakter. Ulempene knyttet til dispensasjonens betydning for bevaringshensynene i omr\u00e5det, synes i st\u00f8rst mulig grad ivaretatt i prosjekteringen av tiltaket, se byr\u00e5dets vurderinger knyttet til pbl. \u00a7 29-2. Byr\u00e5den mener f\u00f8lgelig at ulempene p\u00e5pekt av fagetatene i mindre grad gj\u00f8r seg gjeldende. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatningen at den kan gis dispensasjon. Dispensasjon fra KPA 2018 \u00a7 3.1 Tiltaket er videre avhengig av oms\u00f8kte dispensasjon fra KPA 2018 \u00a7 3.1 om plankrav. Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Begrunnelsen for avslag p\u00e5 oms\u00f8kte dispensasjon, synes i all hovedsak \u00e5 v\u00e6re knyttet til at tiltakets negative betydning for bevaringshensyn og lignende. Fagetaten mener at slike forhold \u00abbest l\u00f8ses i en planprosess, siden tiltak av denne st\u00f8rrelsen vil ha sterk innvirkning 3 p\u00e5 kulturmilj\u00f8preget i omr\u00e5det. Den tidligere planprosessen p\u00e5 eiendommen er i s\u00e5 m\u00e5te illustrerende\u00bb. Reguleringsplanarbeidet ble avsluttet i e-post den 29. juni 2018, da Stiftelsen Signo kom til at det \u00abikke er mulig \u00e5 realisere et prosjekt som ivaretar behovene for Signos m\u00e5lgrupper innenfor de rammer og betingelser som tomten f\u00e5r krav om\u00bb, jf. plansak 201628584/23. Byr\u00e5den har vurdert saken p\u00e5 nytt, og er av den oppfatning at alle relevante forhold i saken er avklart. Bygges\u00f8knaden er sv\u00e6rt omfattende, og etter byr\u00e5dens syn tilstrekkelig begrunnet for \u00e5 kunne vurdere tiltakets betydning p\u00e5 omgivelsene. Str\u00f8kskarakteren p\u00e5 Kalfaret har riktignok et sterkt bevaringsbehov, men oms\u00f8kte tiltak ivaretar i st\u00f8rst mulig grad disse forholdene. Byr\u00e5den belyser temaet n\u00e6rmere under neste punkt. Etter en samlet vurdering, mener byr\u00e5den at det ikke foreligger s\u00e6rlig forhold som utl\u00f8ser behov for de overordnede vurderingene som hensynene bak bestemmelsen legger opp til. Hensynene blir dermed ikke \u00abvesentlig tilsidesatt\u00bb, jf. pbl. \u00a7 19-2. Byr\u00e5den er enig i at bevaringshensynene isolert sett i st\u00f8rre grad utl\u00f8ser behov for detaljreguleringsplan, og at det dermed kan tenkes ulemper knyttet til at forholdene ikke er avklart i en mer omfattende prosess enn i den enkelte byggesak. Byr\u00e5den mener imidlertid at oms\u00f8kte tiltak og omfanget av grunnlagsdokumenter i vesentlig grad avhjelper for relevante ulemper. Dispensasjon inneb\u00e6rer at det kan etablertes \u00f8nsket bebyggelse innenfor rammene av allerede bebygd eiendom til fordel for en viktig brukergruppe. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatningen at den kan gis dispensasjon. Visuelle kvaliteter, jf. pbl. \u00a7 29-2 Det f\u00f8lger av pbl. \u00a7 29-2 at \u00abethvert tiltak [...] skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold dets funksjon\u00bb. Videre f\u00f8lger det av KDP \u00a7 7 at \u00abnybygg skal i form, uttrykk, terrengtilpassing, materialvalg og fargebruk utformes i samklang med eksisterende omgivelser og v\u00e6re gode representanter for v\u00e5r tid. Bygningens takfrom skal funksjonelt og estetisk gi god tilh\u00f8righet til omgivende bebyggelse\u00bb. Vestland fylkeskommune, Byantikvaren og fagetaten mener at tiltaket bryter med str\u00f8kskarakteren, og at en ikke ivaretar hensynet til kulturmilj\u00f8et bl.a. med hensyn til bygningstypologien og bygningsvolumet. Byr\u00e5den er p\u00e5 sin side av en annen oppfatning som redegjort for i det f\u00f8lgende. Det umiddelbare n\u00e6romr\u00e5det er preget av variert bebyggelse, og byr\u00e5den finner ikke at eiendommen inng\u00e5r i en enhetlig bebyggelsesstruktur. Etter byr\u00e5dens syn b\u00f8r det derfor kunne \u00e5pnes opp for andre type arkitektoniske grep enn tilsvarende eksisterende situasjon p\u00e5 eiendommen. For byr\u00e5den er det i denne sammenheng et vesentlig moment, at en i prosjekteringen har arbeidet ut ifra en arkitektonisk intensjon om \u00e5 ivareta de parkmessige omgivelsene og tilpasse tiltaket til bebyggelsen i omr\u00e5det. Med henvisning til innholdet i klagen og vedlegg til s\u00f8knaden (s\u00e6rskilt dokument Redegj\u00f8relse \u2013 estetikk), mener byr\u00e5den at en har oppn\u00e5dd et s\u00e6rdeles prosjekt. Byr\u00e5den vil s\u00e6rskilt p\u00e5peke at det fra klagers side er gjort grundige vurderinger knyttet til byggets volum, takform, materialvalg, plassering og hageareal. Grepene som er gjort, skaper et godt samspill mellom tiltaket og omkringliggende bebyggelse. En ivaretar dermed s\u00e5 langt det er mulig det kulturmilj\u00f8et som kan anses \u00e5 v\u00e6re av betydning for eiendommen. Byr\u00e5den vil presisere at vurderingen er konkret for denne eiendommen, og at det er andre steder 4 innenfor planomr\u00e5det hvor kulturverdiene i mye st\u00f8rre grad gj\u00f8r seg gjeldende. Tiltaket innehar med dette tilfredsstillende visuelle kvaliteter, jf. pbl. \u00a7 29-2. Om boligsammensetning Eiendommen vises i KPA 2018 innenfor byfortettingssone. For nye st\u00f8rre prosjekter, er det n\u00e6rmere krav til boligst\u00f8rrelse i KPA 2018 \u00a7 9.1. Tiltaket innfrir ikke kravene. Byr\u00e5den innvilger imidlertid unntak fra kravet med hjemmel i \u00a7 9.6 av hensyn til beboergruppens behov. Det vises til at brukergruppen er best\u00e5ende av vanskeligstilte d\u00f8ve med utviklingshemning, jf. opplysninger i vedlagt avslagsvedtak pkt. 1. Vedr\u00f8rende mangler Fagetaten opplyser i notatet om manglende varsling av panthavere i forbindelse med s\u00f8knad om riving, jf. pbl. \u00a7 21-3 tredje ledd. Byr\u00e5den mottok den 09.02.2024 bekreftelse fra ansvarlig s\u00f8ker om at l\u00e5n fra Husbanken er innfridd og at pant slettes. Byr\u00e5den legger f\u00f8lgelig til grunn at ingen har pengeheftelser i eiendommen, og at krav til varsling etter pbl. \u00a7 21-3 tredje ledd utg\u00e5r. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 30.11.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KDP Fjellsiden s\u00f8r \u00a7 10a om maksimalt bebygd areal og fra KPA 2018 \u00a7 3.1 om plankrav. 3. Med hjemmel i KPA 2018 \u00a7 9.6 gis det unntak fra krav til boligsammensetning i \u00a7 9.1. 4. Med hjemmel i pbl. \u00a7 20-1, jf. \u00a7 21-4 gis det rammetillatelse til riving av bygg A (483 m2 BRA), B (13 m2 BRA) og C (41 m\u00bb BRA), og oppf\u00f8ring av nybygg som inneholder bofelleskap med 9 boenheter (totalt 1434 m2 BRA) for vanskeligstilte d\u00f8ve med utviklingshemning. 5. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 6. Klagen tas til f\u00f8lge. Dato: 22. februar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 03.01.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 30.11.2023 5 5. Klage datert 20.12.2023 6. Dispensasjonss\u00f8knader 7. Vedtak fra Arbeidstilsynet datert 15.02.2023 8. Vedtak fra Bymilj\u00f8etaten datert 27.09.2023 9. Vedtak fra Sivilforsvaret datert 03.10.2023 10. Uttale fra Bane NOR datert 08.05.2023 11. Uttale fra Byantikvaren datert 26.10.2023 12. Uttale fra Vestland Fylkeskommune datert 16.10.2023 13. Tegninger og illustrasjoner 14. Kalfarveien 81 A \u2013 Klagesak 15. 20240209100101185 [Brev fra Husbanken] 6 "
}