{
  "dokument_id": "933800d6-30a2-542a-91a8-d7000d724430",
  "doc_type": "case_presentation",
  "kommune": 4601,
  "tittel": "Faste forh\u00e5ndsstemmelokaler, stemmeperiode og \u00e5pningstider - stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/10905071/Framstilling-Faste-forhandsstemmelokaler-stemmeperiode-og-apningstider-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/120132-1 Saksbehandler: Ida Rambech Faste forh\u00e5ndsstemmelokaler, stemmeperiode og \u00e5pningstider - stortings- og sametingsvalget 2025 Hva saken gjelder: Andelen stemmer som mottas som forh\u00e5ndsstemmer i Bergen har \u00f8kt ved de siste valgene. Ved stortings- og sametingsvalget i 2021 utgjorde forh\u00e5ndsstemmegivningene 64 % av totalt antall stemmegivninger. I forarbeidene til ny valglov (som tr\u00e5dte i kraft mai 24) blir det fremhevet at utviklingen i antall forh\u00e5ndsstemmer har store konsekvenser for valggjennomf\u00f8ringen i kommunene, og viktigheten av at valgorganiseringen ogs\u00e5 innrettes mot dette. I ny valglov har utviklingen i andel forh\u00e5ndsstemmer v\u00e6rt et viktig hensyn, og det er foresl\u00e5tt flere endringer for \u00e5 gj\u00f8re reglene for stemming p\u00e5 forh\u00e5nd og under valgting likere. Regler for forh\u00e5ndsstemmegivning fremg\u00e5r av valgloven kapittel 6 og 7, samt valgforskriften kapittel 6 og 7. Det f\u00f8lger av valgloven \u00a7 7-2 (2) at forh\u00e5ndsstemmegivningen foreg\u00e5r der valgstyret bestemmer at det skal mottas forh\u00e5ndsstemmer. Valglokalene skal v\u00e6re egnet for stemming. Valgstyret m\u00e5 avgj\u00f8re hvor mange steder det er behov for \u00e5 ha forh\u00e5ndsstemmemottak i kommunen, samt lokalenes \u00e5pningstider, jfr. valgloven \u00a7 7-1 (1). Valgloven \u00a7 6-7 f\u00f8rste ledd p\u00e5legger valgstyret \u00e5 s\u00f8rge for at valglokalene er universelt utformet, jf. likestillings- og diskrimineringsloven \u00a7 17. Det er viktig \u00e5 sikre at alle som \u00f8nsker \u00e5 stemme ved valg, har muligheten til det. Det skal legges til rette for at flest mulig velgere, uavhengig av funksjonsevne, kan komme seg inn og ut av valglokalet og valgavlukket, velge stemmeseddel og stemme p\u00e5 egenh\u00e5nd. God tilgjengelighet og universell utforming i lokalene har derfor v\u00e6rt en del av vurderingen i forkant. Valglovens krav til valglokalene Valglokalene skal v\u00e6re egnet for stemming If\u00f8lge valgloven \u00a7 9-3 (4) skal valglokalene v\u00e6re egnet for stemming. Valglokalet m\u00e5 v\u00e6re oversiktlig, ha god logistikk og god kapasitet. Det er ogs\u00e5 viktig at velgerne kan stemme under ordnede og rolige forhold (Prop.45 L, 2022-2023). Valglokalene som foresl\u00e5s er i hovedsak p\u00e5 kj\u00f8pesentre og kommunens bibliotek. Dette er oversiktlige lokaler, der avlukker og motttaksbord kan settes opp p\u00e5 en m\u00e5te som sikrer god flyt i lokalet. Leder og nestleder skal s\u00f8rge for at det er ro og orden i lokalet under hele \u00e5pningstiden. Lokalene skal v\u00e6re universelt utformet If\u00f8lge valgloven \u00a7 6-7 (1) skal valglokalene ha universell utforming: \u00abValgstyret skal s\u00f8rge for at valglokalene er universelt utformet, jf. likestillings- og diskrimineringsloven \u00a7 17. Velgerne skal kunne ta seg inn i valglokalene uten hjelp.\u00bb Denne bestemmelsen er ny i valgloven. Tidligere er ordet \u201ctilgjengelig\u201d brukt. I ny valgforskrift presiseres en rekke krav til universell utforming basert p\u00e5 Byggteknisk forskrift (TEK 17). 1 Bystyrets kontor har ikke kompetanse eller midler avsatt til \u00e5 kartlegge om alle valglokalene oppfyller de detaljerte kravene i valgforskriften. Det er gjort vurderinger av om valglokalene oppfyller kravene i valgloven om at velgerne skal kunne ta seg inn i valglokalet uten hjelp, jf. valgloven \u00a7 6-7 (1). Kun hvis det er s\u00e6rlige grunner til det, kan stemmingen legges til lokaler som velgerne ikke kan ta seg inn i uten hjelp. Det er en h\u00f8y terskel for at denne bestemmelsen skal kunne komme til anvendelse. Derfor foresl\u00e5s i denne saken bare lokaler som velgerne kan ta seg inn i uten hjelp. Valglokalene kan fortsatt ha mangler etter kravene i den nye valgforskriften (TEK17), men disse manglene er det ikke gjort noen egen teknisk vurdering av. Universelle urner og avlukker i alle valglokaler I valglokalene er alle urnene universelt utformet. Urnene som benyttes er de som er anbefalt av Valgdirektoratet, og som er utformet slik at de skal kunne v\u00e6re lette \u00e5 bruke for alle velgere. I ny valgforskrift er det en bestemmelse om at minst 1 av 10 valgavlukker skal ha stemmeseddelhyller som er merket med punktskrift \u00a7 6-2 (4). Alle avlukker som benyttes er universelt utformet, og har hyller som er merket med punktskrift. Valgforskriften \u00a7 6-2 (3) har ogs\u00e5 krav til bordh\u00f8yde hvor urnene st\u00e5r. Disse kravene skal oppfylles i alle v\u00e5re valglokaler. Skilting Det plasseres skilt rett utenfor inngangen til valglokalet slik at velgerne skj\u00f8nner hvor de skal g\u00e5 inn. Der velgere m\u00e5 g\u00e5 et stykke inne i bygget, skiltes det med piler i korridorer. Parkering Alle valglokalene har HC-parkering rett i n\u00e6rheten, og de fleste kj\u00f8pesentrene har god parkeringskapasitet. I tillegg er lokalene plassert i n\u00e6rheten av offentlig transport. Tidligstemmegivning Etter valgloven \u00a7 7-1 (2) plikter valgstyret \u00e5 tilrettelegge for at velgere kan avgi tidligstemme innenriks fra 1. juli. Det skal v\u00e6re mulig \u00e5 tidligstemme frem til og med 9. august, det vil si frem til den ordin\u00e6re forh\u00e5ndsstemmegivningen starter 10. august. I 2025 er 9. august p\u00e5 en l\u00f8rdag, og tidligstemmingen avsluttes derfor 8. august. Tidligstemmemottak anbefales etablert i Innbyggerservice, Kaigaten 4, som for 2023. Dette er kommunens sentrale servicetorg for innbyggere, og et lokale som er godt kjent av velgerne. Tidligstemmemottakets \u00e5pningstid b\u00f8r v\u00e6re innenfor \u00e5pningstiden p\u00e5 Innbyggerservice. Bystyredirekt\u00f8ren foresl\u00e5r at tidligstemmer kan mottas i tidsrommet 09.00 \u2013 15.00, mandag til fredag. Forh\u00e5ndsstemmegivning Den ordin\u00e6re forh\u00e5ndsstemmegivningen foreg\u00e5r fra og med 10. august i valg\u00e5ret, jf. valgloven \u00a7 7-1 (1). Forh\u00e5ndsstemmegivningen kan ikke foreg\u00e5 senere enn siste fredag f\u00f8r valgdagen, det vil si 5. september 2025. I 2025 faller 10. august p\u00e5 en s\u00f8ndag. Den ordin\u00e6re forh\u00e5ndsstemmingen starter derfor mandag 11. august. Bergen kommune har siden kommunestyre- og fylkestingsvalget i 2015 hatt minst ett forh\u00e5ndsstemmemottak i hver bydel. Forh\u00e5ndsstemmemottakene har v\u00e6rt lokalisert i de kommunale bibliotekene, ved utdanningsinstitusjoner, p\u00e5 Haukeland universitetssykehus og i kj\u00f8pesentre. 2 Foresl\u00e5tte endringer Torgallmenningen Ved stortings- og sametingsvalget i 2021 ble det for f\u00f8rste gang satt opp en paviljong p\u00e5 Torgallmenningen, i tillegg til de andre faste forh\u00e5ndsstemmemottakene. Valgpaviljongen ble ogs\u00e5 benyttet ved valget i 2023. Ved disse to siste valgene har det v\u00e6rt en betydelig lavere andel velgere som stemmer ved hovedbiblioteket og Innbyggerservice som f\u00f8lge av paviljongen p\u00e5 Torgallmenningen. Tre faste forh\u00e5ndsstemmemottak innenfor et lite omr\u00e5de synes \u00e5 v\u00e6re for mye, og det b\u00f8r da vurderes \u00e5 sl\u00e5 dette sammen til to mottak. Innbyggerservice er kommunens sentrale servicetorg og ansikt utad, og bibliotekene er godt etablert som kommunens forh\u00e5ndsstemmemottak. Bystyredirekt\u00f8ren frar\u00e5der derfor \u00e5 legge ned disse forh\u00e5ndsstemmemottakene. I alle forh\u00e5ndsstemmelokalene skal det settes opp nettverksinfrastruktur spesielt for valget. Ansattservice som har ansvaret for dette anbefaler at det i st\u00f8rst mulig grad benyttes kommunens egne lokaler, eller andre lokaler der det er enkel tilgang til nettverk. I paviljongen p\u00e5 Torgalmenningen har backup-l\u00f8sning blitt benyttet som prim\u00e6rl\u00f8sning for nettverket, da det ikke har v\u00e6rt andre muligheter. Hvis dette nettverket g\u00e5r ned, er det kun manuell beredskapsl\u00f8sning for mottak av stemmer. Paviljongen medf\u00f8rer betydelige kostnader knyttet til leie av bygget, rigging og vakthold. Det har kun v\u00e6re \u00e9n tilbyder i konkurransene som har v\u00e6rt lyst ut ved anskaffelse av paviljong. Tilbyder leverer en paviljong etter standardm\u00e5l, der d\u00f8r\u00e5pning ikke har tilstrekkelig bredde for at velgere som benytter elektrisk rullestol kan komme seg inn i lokalet. D\u00f8rene p\u00e5 disse modulene tilfredsstiller ikke krav i TEK17. Leverand\u00f8r har tidligere meldt tilbake at de dessverre ikke kan sette inn annen d\u00f8r, da kostnadene for tilbakestilling vil bli for h\u00f8y. Bystyredirekt\u00f8ren foresl\u00e5r p\u00e5 bakgrunn av dette at det ikke etableres forh\u00e5ndsstemmemottak p\u00e5 Torgallmenningen ved stortings- og sametingsvalget i 2025. \u00c5pningstidene ved Innbyggerservice b\u00f8r da utvides. Land\u00e5s bibliotek Ved tidligere valg har det v\u00e6rt et forh\u00e5ndsstemmemottak ved Land\u00e5s Bibliotek. Dette foresl\u00e5s ikke videref\u00f8rt. I lokalet er det kun trappeadkomst, og ikke heis. Lokalet oppfyller dermed ikke krav til universell utforming. Ved kommunestyre- og fylkestingsvalget i 2023 var det ogs\u00e5 et negativt avisoppslag vedr\u00f8rende tilgjengeligheten i dette lokalet. Forh\u00e5ndsstemmelokalet p\u00e5 Sletten senter er i samme omr\u00e5de, og vurderes som tilstrekkelig erstatning for forh\u00e5ndsstemmelokalet p\u00e5 Land\u00e5s Bibliotek. Forh\u00e5ndsstemmelokalet p\u00e5 Sletten senter har tidligere bare v\u00e6rt \u00e5pent de to siste ukene av forh\u00e5ndsstemmeperioden. Bystyredirekt\u00f8ren foresl\u00e5r \u00e5 utvide \u00e5pningstiden ved senteret til hele forh\u00e5ndsstemmeperioden. Fanatorget Det har ved flere valg v\u00e6rt et fast forh\u00e5ndsstemmemottak p\u00e5 Fanatorget. Mottaket ved Fanatorget har v\u00e6rt \u00e5pent de to siste ukene av forh\u00e5ndsstemmeperioden. Bystyredirekt\u00f8ren har f\u00e5tt tilbakemelding fra Fanatorget om at det sannsynligvis ikke vil v\u00e6re plass til et forh\u00e5ndsstemmemottak ved valget i 2025. Ledelsen ved Fanatorget vil uansett ikke kunne gi et endelig svar f\u00f8r til sommeren. Dette vil v\u00e6re alt for sent med tanke p\u00e5 lokal planlegging og sentrale frister og f\u00f8ringer fra Valgdirektoratet. Det er derfor i tillegg sendt en henvendelse til Blomsterdalen senter. Tilbakemeldingen fra senterleder var at det ikke vil v\u00e6re mulig \u00e5 etablere et forh\u00e5ndsstemmemottak i dette senteret. Det har ikke v\u00e6rt mulig \u00e5 finne andre godt egnede lokaler i samme omr\u00e5de som Fanatorget. Fanatorget har n\u00e6r beliggenhet til kommunens st\u00f8rste forh\u00e5ndsstemmemottak, Lagunen. 3 Derfor foresl\u00e5r Bystyredirekt\u00f8ren at \u00e5pningstidene p\u00e5 forh\u00e5ndsstemmemottaket p\u00e5 Lagunen utvides, for \u00e5 kompensere for at forh\u00e5ndsstemmelokalet ved Fanatorget foresl\u00e5s fjernet. Mottaket p\u00e5 Lagunen er \u00e5pent i hele forh\u00e5ndsstemmeperioden. Dersom det i ettertid fremkommer momenter som taler for at noen av lokalene som n\u00e5 vedtas som forh\u00e5ndsstemmelokaler likevel ikke b\u00f8r benyttes, vil det bli lagt frem ny sak for valgstyret gjeldende disse lokalene. \u00c5pningstider Ved valget i 2023 hadde forh\u00e5ndsstemmelokalene noen ulike \u00e5pningstider og \u00e5pningsperioder. Det er utfordringer knyttet til \u00e5 samkj\u00f8re \u00e5pningstidene i lokalene. Innbyggerservice stenger kl. 15.00. Hvis forh\u00e5ndsstemmemottaket holdes \u00e5pent utover dette er det n\u00f8dvendig med vakthold i bygget. Ved bibliotekene m\u00e5 forh\u00e5ndsstemmemottakenes \u00e5pningstider holdes innenfor bibliotekenes \u00e5pningstider. Bystyredirekt\u00f8ren foresl\u00e5r derfor \u00e5 f\u00f8lge bibliotekenes \u00e5pningstider. Da vil \u00e5pningstidene ved hovedbiblioteket, samt noen av filialene, bli utvidet sammenlignet med \u00e5pningstidene ved valget i 2023. I uke 33 kan noen av bibliotekene ha sommer\u00e5pningstider. Disse tidene er per n\u00e5 ikke kjent, og det kan bli n\u00f8dvendig med noen endringer her. Dersom det blir n\u00f8dvendig \u00e5 justere noen av \u00e5pningstidene, vil det bli lagt frem ny sak for valgstyret gjeldende disse lokalene. Forh\u00e5ndsstemmemottaket ved Ny-Krohnborg kultursenter har ved de siste valgene v\u00e6rt \u00e5pent de to siste ukene f\u00f8r valgdagen. Kultursenteret planlegger et st\u00f8rre arrangement helgen i uke 34, der mange barnefamilier i omr\u00e5det vil v\u00e6re til stede. Det foresl\u00e5s derfor at dette mottaket \u00e5pner l\u00f8rdag i uke 34, og i tillegg har \u00e5pent s\u00f8ndag samme uke. Bystyredirekt\u00f8ren foresl\u00e5r \u00e5 holde l\u00f8rdags\u00e5pent 10.00 \u2013 15.00 i de fleste bibliotekene (Hovedbiblioteket 10 - 16) og 10.00 \u2013 18.00 i kj\u00f8pesentrene og \u00c5sane kultursenter. Bystyredirekt\u00f8ren anbefaler videre \u00e5 utvide \u00e5pningstiden ved mottakene i kj\u00f8pesentrene og \u00c5sane kulturhus. Valgdirektoratet mener det kan v\u00e6re grunn til \u00e5 ha lang\u00e5pent minst \u00e9n dag i uken i hele forh\u00e5ndsstemmeperioden, gjerne hver dag siste uken f\u00f8r valget. Siste dagen f\u00f8r valgdagen kan det likevel, av hensyn til \u00e5 f\u00e5 stemmene frem i tide, v\u00e6re grunn til \u00e5 avslutte p\u00e5 et tidligere tidspunkt. Ved valget i 2023 stengte alle forh\u00e5ndsstemmemottakene til samme tid, kl.18.00, den siste dagen av forh\u00e5ndsstemmeperioden. Dermed sikres det at utenbys stemmer kan sendes til hjemkommunene i tide til valgoppgj\u00f8ret. Bystyredirekt\u00f8renforesl\u00e5r at forh\u00e5ndsstemmelokalene stenges kl. 18.00 ogs\u00e5 ved stortings- og sametingsvalget i 2025. Bredde i lokalisering og \u00e5pningstider gjennom etablering av forh\u00e5ndsstemmesteder ved bibliotekene, Innbyggerservice, kj\u00f8pesentre, utdanningsinstitusjoner, og Haukeland sykehus gir velgerne gode muligheter til \u00e5 avgi stemme over en lengre periode. Det er ogs\u00e5 mulighet for \u00e5 avgi stemme p\u00e5 l\u00f8rdager gjennom hele forh\u00e5ndsstemmeperioden. Bystyredirekt\u00f8ren foresl\u00e5r at det organiseres forh\u00e5ndsstemmegivning ved f\u00f8lgende forh\u00e5ndsstemmesteder ved stortings- og sametingsvalget i 2025: \u2022 Hovedbiblioteket \u2022 Fana bibliotek \u2022 Fyllingsdalen bibliotek \u2022 Loddefjord bibliotek \u2022 Lagunen kj\u00f8pesenter 4 \u2022 \u00c5sane kulturhus \u2022 \u00d8yrane Torg \u2022 Sletten senter \u2022 Innbyggerservice \u2022 Laksev\u00e5g senter \u2022 IKEA \u2022 Haukeland sykehus \u2022 H\u00f8gskulen p\u00e5 Vestlandet, Campus Bergen \u2022 NHH \u2022 Studentsenteret \u2022 Ny-Krohnborg kultursenter \u00c5pningstider fremg\u00e5r av vedlegg til saken. r Forslag til vedtak: 1. Det etableres faste forh\u00e5ndsstemmemottak ved f\u00f8lgende forh\u00e5ndsstemmesteder ved stortings- og sametingsvalget i 2025: \u2022 Hovedbiblioteket \u2022 Fana bibliotek \u2022 Fyllingsdalen bibliotek \u2022 Loddefjord bibliotek \u2022 Lagunen kj\u00f8pesenter \u2022 \u00c5sane kulturhus \u2022 \u00d8yrane Torg \u2022 Sletten senter \u2022 Innbyggerservice \u2022 Laksev\u00e5g senter \u2022 IKEA \u2022 Haukeland sykehus \u2022 H\u00f8gskulen p\u00e5 Vestlandet, Campus Bergen \u2022 NHH \u2022 Studentsenteret \u2022 Ny-Krohnborg kultursenter 2. Forh\u00e5ndsstemmemottakenes stemmeperioder og \u00e5pningstider vedtas slik det fremg\u00e5r av vedlagte tabell. Dato: 6. januar 2025 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. Vedlegg: Forslag til faste forh\u00e5ndsstemmemottak - stemmeperiode og \u00e5pningstider - stortings- og sametingsvalget 2025 5 "
}