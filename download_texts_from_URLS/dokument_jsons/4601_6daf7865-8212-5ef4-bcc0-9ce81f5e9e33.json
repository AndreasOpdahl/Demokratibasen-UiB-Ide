{
  "dokument_id": "6daf7865-8212-5ef4-bcc0-9ce81f5e9e33",
  "doc_type": "case_presentation",
  "kommune": 4601,
  "tittel": "Innbyggerforslag - Nei til hotell i Strandgaten 223!",
  "url": "https://bergen.kommune.no/politikere-utvalg/api/fil/bk360/12002977/Framstilling-Innbyggerforslag-Nei-til-hotell-i-Strandgaten-223-",
  "tekst": " Forretningsutvalget Saksframstilling V\u00e5r referanse: 2025/94379-2 Saksbehandler: Bjarte K. Fr\u00f8nsdal Innbyggerforslag - Nei til hotell i Strandgaten 223! Hva saken gjelder: Bystyrets kontor mottok 29.1.25 et innbyggerforslag som er innsendt fra Kommunal- og moderniseringsdepartementets side minsak.no. Forslaget er signert av 519 personer og forslagsstiller er Hanne Indrehus. Innbyggerforslaget lyder slik: Innbyggerforslag - Nei til hotell i Strandgaten 223! Strandgaten 223 huser i dag om lag 40 personer i 18 leiligheter i de \u00f8verste 4 etasjene. De nederste 5 etasjene er kontor- og n\u00e6ringsarealer. Leilighetene er for utleie, der de lengstboende har hatt sine hjem her i n\u00e6rmere 50 \u00e5r. Bygget er overdratt til ny eier som skulle bygge boliger ogs\u00e5 i de nederste etasjene, en gledelig sak som er omfavnet av b\u00e5de velforeninger og naboer. I sommer ble det er gitt rammetillatelse fra kommunen til \u00e5 bygge 31 nye leiligheter i 2-5.etg. S\u00e5 viser det seg at den nye eieren i stedet planlegger et hotell med 160 senger i hele bygget, slik at alle som bor der m\u00e5 ut. Forh\u00e5ndskonferansen med kommunen ble avholdt i oktober. Vi som signerer dette oppropet, vil p\u00e5 det sterkeste advare kommunen mot \u00e5 godkjenne planer om hotell p\u00e5 adressen. Hotellet havner midt i et boligomr\u00e5de, med alt det som f\u00f8lger med av trafikk\u00f8kning fra turister i privatbil, vare-levering og avfallshenting, turbusser, st\u00f8y og natteliv. Nordnes har nok hotell-senger og airbnb-senger fra f\u00f8r, og kveles allerede av turistbussene som tidvis kj\u00f8rer i k\u00f8 rundt Nordnes-halv\u00f8yen. Bergen eksisterer p\u00e5 grunn av sine innbyggere, ikke p\u00e5 grunn av turistene. Vi \u00f8nsker gode og levende nabolag med alle slags folk i forskjellige slags boliger \u2013 dette er det motsatte av den utviklingen vi opplever n\u00e5: de ordin\u00e6re boligene som folk kan leie forsvinner, airbnb og hyblifisering flytter inn. Boligutviklingsprosjektene i N\u00f8stet -omr\u00e5det (N\u00f8stebukten brygge og N\u00f8stet sj\u00f8front) bygges s\u00e5 dyre at kun et smalt sjikt har r\u00e5d til \u00e5 kj\u00f8pe. Prosjektene medf\u00f8rer ogs\u00e5 \u00f8kt trafikkbelastning p\u00e5 de eksisterende boligomr\u00e5dene rundt \u2013 da kommunen ikke har evnet \u00e5 se prosjektene i sammenheng. \u2022 Vi krever stopp i planer om hotell i Strandgaten 223! 1 \u2022 Vi krever at kommunen jobber for en levende by basert p\u00e5 fastboende innbyggere og deres behov! Rettslige bestemmelser om innbyggerforslag Ordningen for innbyggerforslag er regulert av kommuneloven \u00a7 12-1. Etter \u00a7 12-1 gjelder f\u00f8lgende: \u00a7 12-1. Innbyggerforslag \u00abInnbyggerne i kommunen eller fylkeskommunen kan fremme forslag som gjelder kommunens eller fylkeskommunenes virksomhet. Kommunestyret eller fylkestinget plikter selv \u00e5 ta stilling til forslaget hvis minst to prosent av innbyggerne st\u00e5r bak det. Likevel er 300 underskrifter i kommunen eller 500 i fylket alltid tilstrekkelig. Kommunestyret eller fylkestinget skal selv ta stilling til om det aktuelle forslaget gjelder kommunens eller fylkeskommunens virksomhet. Kommunestyret eller fylkestinget skal selv ta stilling til forslaget senest seks m\u00e5neder etter at det er fremmet. Denne tidsfristen gjelder ikke hvis forslaget blir henvist til behandling i forbindelse med en p\u00e5g\u00e5ende plansak etter plan- og bygningsloven. Forslagsstillerne skal informeres om vedtak som treffes, og om tiltak som gjennomf\u00f8res som f\u00f8lge av forslaget. I samme valgperiode kan det ikke fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med samme innhold som en sak som er behandlet av kommunestyret eller fylkestinget i l\u00f8pet av valgperioden. Kommunestyret eller fylkestinget skal selv ta stilling til om et forslag kan fremmes. Et forslag som er fremmet etter reglene i denne paragrafen, og som blir nedstemt i kommunestyret eller fylkestinget, kan bare p\u00e5klages dersom forvaltningsloven eller annen lov gir klagerett.\u00bb \u00c5 fremme forslag etter \u00a7 12-1 er en rettighet for kommunens innbyggere. Bystyret er forpliktet til \u00e5 ta stilling til forslag som fremmes, s\u00e5 fremt lovens vilk\u00e5r ellers er oppfylt. Et forslag m\u00e5 gjelde \u00abkommunens virksomhet\u00bb. Det fremg\u00e5r av veileder fra Kommunal- og regionaldepartementet at det her menes kommunens virksomhet i vid forstand, b\u00e5de lovp\u00e5lagte og frivillige oppgaver. Oppgaver som kommunen kan drive med, omfattes ogs\u00e5. Selv om vilk\u00e5rene for behandling av forslag ikke er oppfylt, st\u00e5r bystyret fritt til likevel \u00e5 ta saken opp til behandling. Forslagsretten gir innbyggerne anledning til \u00e5 kreve behandling i kommunens \u00f8verste politiske organ. De som st\u00e5r bak et forslag har ikke krav p\u00e5 noe bestemt utfall av saken. N\u00e5r bystyret f\u00f8rst har tatt stilling til forslaget, er det ingen ting i veien for at videre behandling og oppf\u00f8lging skjer i administrasjonen eller av andre folkevalgte organer. Bystyret m\u00e5 ta stilling til et forslag innen seks m\u00e5neder etter at det er blitt fremmet. Loven krever at kommunestyret eller fylkestinget m\u00e5 ha tatt \u00abstilling til\u00bb forslaget innen denne fristen. Det kreves likevel ikke at bystyret har fattet endelig beslutning i saken. Det er tilstrekkelig at saken er behandlet i bystyret og at det er fastlagt et l\u00f8p for videre saksgang. Vurdering av det aktuelle innbyggerforslaget Innbyggerforslaget er undertegnet av 519 personer med adresse i Bergen og har s\u00e5ledes tilstrekkelig antall underskrifter. Forslaget inng\u00e5r i kommunens virksomhet. Bystyredirekt\u00f8ren mener forslaget ligger innenfor \u00a7 12-1 i kommuneloven og foresl\u00e5r at forslaget tas opp til behandling. 2 For at bystyret skal kunne overholde fristen om \u00e5 behandle et innbyggerforslag senest 6 m\u00e5neder etter at det er mottatt, m\u00e5 det behandles i bystyrets m\u00f8te 18.6.25. Forslag til vedtak: 1. Innbyggerforslaget tas opp til realitetsbehandling. 2. Byr\u00e5det bes om \u00e5 fremlegge sak for bystyret senest til bystyrets m\u00f8te 18. juni 2025. 3. Utvalg for milj\u00f8 og byutvikling er innstillende utvalg i saken. Dato: 30. januar 2025 \u00d8ivind Hauge St\u00f8le - fagleder Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. Vedlegg: Innbyggerforslag - Nei til hotell i Strandgaten 223! 3 "
}