{
  "dokument_id": "c4b01828-654a-5df5-a818-24f474293780",
  "doc_type": "case_presentation",
  "kommune": 4601,
  "tittel": "H\u00f8ringsuttalelse NOU 2024-18 En universell tannhelsetjeneste",
  "url": "https://bergen.kommune.no/politikere-utvalg/api/fil/bk360/12076574/Framstilling-Horingsuttalelse-NOU-2024-18-En-universell-tannhelsetjeneste",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/152054-2 H\u00f8ringsuttalelse NOU 2024:18 En universell tannhelsetjeneste Hva saken gjelder: Helse- og omsorgsdepartementet har sendt NOU 2024:18 En universell tannhelsetjeneste \u2013 Harmonisering, styring og offentlig ansvar p\u00e5 h\u00f8ring. Tannhelseutvalget ble oppnevnt 12. august 2022 for \u00e5 g\u00e5 gjennom tannhelsefeltet. Utvalget ble i mandatet bedt om \u00e5 foreta en helhetlig gjennomgang av tannhelsetjenesten, herunder organisering, finansiering og lovverket inkludert regulering og rettigheter. Form\u00e5let var \u00e5 legge frem ulike modeller for en tannhelsetjeneste som kan bidra til bedre tilgjengelighet i hele landet. Utvalget skulle blant annet utarbeide og vurdere forslag som kan sikre at tannhelsetjenestene blir likestilt med andre helsetjenester, herunder modeller for egenandelstak. Dette innebar \u00e5 vurdere en \u00f8kning av det offentlige ansvaret for tannhelsetjenester, for eksempel gjennom den fylkeskommunale tannhelsetjenesten, gjennom st\u00f8nad til tannbehandling over folketrygden og/eller tannhelsetjenester innlemmet i spesialisthelsetjenesten. Departementet ber om h\u00f8ringsinstansenes syn p\u00e5 utvalgets utredninger og forslag. H\u00f8ringsfrist: 15.03.2025 Byr\u00e5dets vurdering og forslag til h\u00f8ringsuttalelse: Utvalget har kommet med mange forslag, hvorav flere under dissens. Bergen kommune begrenser seg til \u00e5 kommentere forslagene med st\u00f8rst betydning for kommunen og innbyggerne. Blant forslagene med dissens er forvaltningsniv\u00e5 for tannhelsetjenesten. Bergen kommune ser at det kan v\u00e6re hensiktsmessig \u00e5 gj\u00f8re endringer p\u00e5 dette omr\u00e5det, og at dagens organisering i fylkeskommunen har skapt en uheldig avstand til \u00f8vrige helsetjenester. Det naturlige ville v\u00e6re den harmoniserte modellen som f\u00f8lger samme prinsipp som \u00f8vrige helsetjenester, nemlig kommunalt ansvar for helsefremmende, forebyggende og prim\u00e6re tannhelsetjenester, mens staten gjennom de regionale helseforetakene f\u00e5r ansvar for spesialisttannhelsetjenester og kompetansesentre. Dette vil gj\u00f8re det enklere \u00e5 samordne og integrere tannhelse med \u00f8vrige helse- og omsorgstjenester, og slik gi et mer helhetlig tjenestetilbud til innbyggerne. En avgj\u00f8rende forutsetning for ny organisering er at kommunens ansvar sikres tilfredsstillende finansiering. Utvalgets anbefaling er at det innf\u00f8res en universell tannhelseordning, hvor alle skal ha rett til n\u00f8dvendig tannhelsehjelp. Det foresl\u00e5s at det offentliges ansvar for tannhelsetjenesten skal utvides trinnvis. Hva som skal omfattes av \u00abn\u00f8dvendig tannhelsehjelp\u00bb vil m\u00e5tte utredes videre. 1 Bergen kommune vil her p\u00e5peke at det er behov for et bedre kunnskapsgrunnlag p\u00e5 tannhelsefeltet. Ved utvidelser eller endringer i folks rettigheter til tannhelsehjelp m\u00e5 vi ha god kunnskap om befolkningens tannhelse og fremtidige behov. Dette mangler i dag. Bergen kommune mener ogs\u00e5 at det er viktigere \u00e5 prioritere de gruppene som har st\u00f8rst behov for tannhelsehjelp som f\u00f8lge av for eksempel spesielle diagnoser, sv\u00e6rt d\u00e5rlig tannhelse og/eller svak \u00f8konomi, fremfor en gradvis utvidelse av gratis eller sterkt subsidiert tannhelsehjelp til hele befolkningen. Regjeringen sitt forslag om \u00e5 innf\u00f8re rett til n\u00f8dvendig tannhelsehjelp for personer i alderen 25 til 28 \u00e5r er et eksempel p\u00e5 en feil prioritering, hvor mennesker med et beskjedent behov for tannhelsehjelp blir prioritert over andre grupper som trenger det mer. Som eksempel p\u00e5 en gruppe som burde f\u00e5tt h\u00f8yere prioritet, vil Bergen kommune trekke frem eldre med omfattende helseproblemer. Dette er ogs\u00e5 en gruppe som i \u00e5rene fremover vil ha et langvarig og stort behov for tannhelsetjenester. Bergen kommune viser her til sitt h\u00f8ringssvar til \u00abH\u00f8ringsuttalelse - Forslag til endringer i tannhelsetjenesteloven\u00bb. Bergen kommune er opptatt av at helsekronene brukes der de trengs mest, og ser behov for \u00e5 bedre refusjonsordningene for dem med sykdom og store utgifter til tannhelse. Det kan ogs\u00e5 v\u00e6re aktuelt \u00e5 utvide listen over diagnoser/tilstander som gir rett til st\u00f8nad til tannhelsehjelp. Videre er Bergen kommune kritisk til at utvidelser i den offentlige tannhelseordningen skal skje i offentlig regi. Ledig kapasitet i private klinikker b\u00f8r benyttes. Bergen kommune vil ogs\u00e5 uttrykke bekymring for kapasitetsutfordringer i den offentlige tannhelsetjenesten, som kan bli ytterligere forsterket i takt med at flere grupper f\u00e5r rettigheter. En utvidelse av rettigheter til stadig nye grupper m\u00e5 ikke g\u00e5 p\u00e5 bekostning av de mest s\u00e5rbare gruppene som i dag har rettigheter etter tannhelsetjenesteloven. Dette gjelder psykisk utviklingshemmede, barn og unge, eldre, langtidssyke og uf\u00f8re i institusjon og med hjemmesykepleie, personer som mottar tilbud p\u00e5 grunn av rusmiddelavhengighet og innsatte i fengsler. N\u00e5r det gjelder utgifter til tannhelsetjenester er det verdt \u00e5 merke seg at de fleste voksne respondentene i unders\u00f8kelsen som har f\u00e5tt tannbehandling siste to \u00e5rene, har utgifter p\u00e5 under 3000 kroner i \u00e5ret. 60 prosent av respondentene oppgir under 2000 kroner i tannbehandlingsutgifter i l\u00f8pet av \u00e5ret. Syv prosent har betalt mer enn 10.000 kroner for behandling. Tannbehandlingsutgiftene var i gjennomsnitt h\u00f8yere for de eldre enn for de yngre. Bergen kommune mener det er viktigere med gode \u00f8konomiske skjermingsordninger for de gruppene som har st\u00f8rst behov for tannhelsehjelp som f\u00f8lge av spesielle diagnoser og s\u00e6rlig h\u00f8ye utgifter. Vedtakskompetanse: Byr\u00e5dets fullmakter vedtatt av Bergen bystyre 27. november 2024 i sak 462/24: 2.10.1.Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. 2.10.2. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget behandlet saken i m\u00f8tet 05.11.2024 sak 358/24 og fattet f\u00f8lgende vedtak: Utvalg for helse og sosial avgir h\u00f8ringssvar til \u00abH\u00f8ring - En universell tannhelsetjeneste \u2013 Harmonisering, styring og utvidet offentlig ansvar\u00bb p\u00e5 vegne av Bergen kommune. 2 Byr\u00e5det innstiller til utvalg for helse og sosial \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abNOU 2024:18 En universell tannhelsetjeneste\u00bb slik den fremkommer av byr\u00e5dets forslag. Dato: 18. februar 2025 Marte Joan Monstad Marte Joan Monstad Fung. Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev \u2013 NOU 202418 En universell tannhelsetjeneste 3 "
}