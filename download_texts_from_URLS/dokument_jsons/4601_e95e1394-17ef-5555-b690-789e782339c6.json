{
  "dokument_id": "e95e1394-17ef-5555-b690-789e782339c6",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 27112024, Sak 447/24, \u00d8konomien i Kode Bergen og kommunens oppf\u00f8lging som tilskuddsyter",
  "url": "https://bergen.kommune.no/politikere-utvalg/api/fil/bk360/11630586/Innstilling-vedtak-Okonomien-i-Kode-Bergen-og-kommunens-oppfolging-som-tilskuddsyter",
  "tekst": "\u00d8konomien i Kode Bergen og kommunens oppf\u00f8lging som tilskuddsyter Bergen bystyre behandlet saken i m\u00f8tet 27.11.2024 sak 447/24 og fattet f\u00f8lgende vedtak: 1. Bystyret tar saken om \u00f8konomien i Kode til orientering. 2. Bergen kommune forventer at Kode for framtiden vil finne l\u00f8sninger for ansvarlig og b\u00e6rekraftig styring av sitt oppdrag innenfor de \u00f8konomiske rammene og retningslinjene som foreligger, og p\u00e5 en slik m\u00e5te at deres frie egenkapital styrkes til et niv\u00e5 som sikrer mot uforutsette kostnads- og inntektssvingninger. Bergen bystyres behandling Fabian Stang (H) ba om habilitetsvurdering til sak 447/24. Bakgrunnen er at han sammen med en liten gruppe v\u00e5ren 2022 var p\u00e5 en to dagers tur til Oslo med KODE og bes\u00f8kte diverse kunstinstitusjoner (inkludert lukkede visninger p\u00e5 flere museer organisert av KODE). Initiativet ble tatt av KODE som \u00f8nsket \u00e5 vise frem hvor godt finansiert kunstinstitusjoner i Oslo er, i forhold til Bergen, i h\u00e5p om \u00e5 s\u00f8ke privat finansiell st\u00f8tte til KODE (som en del av KODEs aktive strategi for \u00e5 \u00f8ke privat finansiering til sin virksomhet). Stang og resten av gruppen dekket selv overnatting og reise til Oslo, mens KODE bes\u00f8rget transport og middag i Oslo. Stang oppgir videre at en n\u00e6rst\u00e5ende av ham har bidratt noe \u00f8konomisk til KODE. Vurderingen av habilitet er foretatt etter forvaltningsloven \u00a7 6 annet ledd. Bergen bystyre kan ikke se at det foreligger noen bindinger mellom Fabian Stang, KODE og det sak 447/24 gjelder som skulle tilsi at det foreligger \u00abs\u00e6regne forhold\u00bb som er egnet til \u00e5 svekke tilliten til hans upartiskhet. Bergen bystyre kjente derfor Stang habil til \u00e5 delta i behandlingen av sak 447/24. Marit Warncke (H) har bedt om habilitetsvurdering til sak 447/24. Bakgrunnen er at hun er nestleder av KODE sitt styre. En folkevalgt er etter forvaltningsloven \u00a7 6, 1. ledd, bokstav e) inhabil til \u00e5 tilrettelegge grunnlaget for en avgj\u00f8relse eller til \u00e5 treffe avgj\u00f8relse i en forvaltningssak n\u00e5r vedkommende er medlem av styret for et samvirkeforetak, forening, sparebank eller stiftelse som er part i saken, n\u00e5r saker hvor selskapet er part skal behandles i folkevalgte organer eller administrasjonen i kommunen. KODE har partsstatus i saken, jf. forvaltningslovens \u00a7 2 f\u00f8rste ledd bokstav e). P\u00e5 bakgrunn av dette kjenner Bergen bystyre Warncke inhabil til \u00e5 delta i behandlingen av sak 447/24. Eiler Macody Lund (H) m\u00f8tte. F\u00f8lgende representanter tok ordet: Anette Strand (H), Anne-Margrete Bollmann (BL), Ann Kristin Helland Ramstr\u00f8m (SV), Heine Johansen (V), Kjartan Moi Andreassen (Sp), Trond Tystad (BL), Ole-Ansger Nepomuk Martini (V). Merknader fremsatt i bystyret: Heine Johansen (V) fremsatte p\u00e5 vegne av V f\u00f8lgende merknad: Bystyret viser til vedtak i bystyresak 286/24, hvor KODE er \u00f8verst p\u00e5 prioriteringslisten over akt\u00f8rer og saker p\u00e5 kulturfeltet som Bergen kommune skal arbeide for opp mot sentrale myndigheter. For \u00e5 sannsynliggj\u00f8re at sentrale myndigheter bevilger mer til KODE i fremtiden, er det n\u00f8dvendig at ogs\u00e5 Bergen kommune \u00f8ker sine bevilgninger til museet. Votering: Innstillingen punkt 1 og 2 ble vedtatt enstemmig. Merknad fra V fremsatt av Heine Johansen (V), fikk 10 stemmer (MDG, V, R), og var dermed falt. Utvalg for finans, kultur og n\u00e6ring behandlet saken i m\u00f8tet 13.11.2024 sak 183/24 og avga f\u00f8lgende innstilling: Utvalgets innstilling og bystyrets vedtak er likelydende. Byr\u00e5det behandlet saken i m\u00f8tet 24.10.2024 sak 307/24 Saken utsettes til neste byr\u00e5dsm\u00f8te for \u00e5 korrigere et bel\u00f8p. Byr\u00e5det behandlet saken i m\u00f8tet 31.10.2024 sak 322/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende 2 "
}