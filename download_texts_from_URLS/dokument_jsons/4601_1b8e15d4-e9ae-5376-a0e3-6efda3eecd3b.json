{
  "dokument_id": "1b8e15d4-e9ae-5376-a0e3-6efda3eecd3b",
  "doc_type": "case_attachment",
  "kommune": 4601,
  "tittel": "Bergenhus. Gnr 166 bnr 479. Nedre Korskirkeallmenningen 12 B. Klage p\u00e5 vedtak i PBE om rammetillatelse til bruksendring",
  "url": "https://bergen.kommune.no/politikere-utvalg/api/fil/bk360/12379620/Bergenhus-Gnr-166-bnr-479-Nedre-Korskirkeallmenningen-12-B-Klage-pa-vedtak-i-PBE-om-rammetillatelse-til-bruksendring",
  "tekst": "Fra: \"Dag Frode Hansen\" <dagfrodehansen@gmail.com> Sendt: onsdag 26. mars 2025 11:02:08 Til: \"Postmottak byr. byutvikling\" <byutvikling@bergen.kommune.no> Emne: Klage p\u00e5 vedtak i PBE om rammetillatelse til bruksendring p\u00e5 Nedre Korskirkeallmenningen 12B Hei Jeg har mottatt fagnotat av 17.03.2025 fra PBE Juss og tilsyn til BBU Seksjon forvaltning og mobilitet i sak med PBEs referanse KLAGE-2025/11351-3. Fagnotatet omhandler klagen min p\u00e5 vedtak ang\u00e5ende rammetillatelse til bruksendring til pub/bar og dispensasjon fra reguleringsplanen for V\u00e5gsbunnen. Jeg \u00f8nsker \u00e5 gj\u00f8re oppmerksom p\u00e5 at fagnotatet inneholder viktige feil. Under punkt 3.2 legger PBE til grunn at det er politivedtekter som setter grenser for st\u00f8y p\u00e5 offentlige steder. Men politivedtektene, hverken de eksisterende eller de fremtidige som kommunen har vedtatt og som venter p\u00e5 Politidirektoratets godkjenning, definerer barer/puber som offentlige steder. Politiet vil ikke sanksjonere st\u00f8y fra utesteder, i hvert fall ikke st\u00f8y inne fra lokalet, med hjemmel i politivedtektene. PBE legger i fagnotatet til grunn at st\u00f8yproblemer i omr\u00e5det som har v\u00e6rt sanksjonert, har v\u00e6rt begrunnet i politivedtektene. Men det stemmer ikke. Sanksjonene fra PBE mot utestedet Dwell i Sparebankgaten 2 var prim\u00e6rt sanksjonert med utgangspunkt i at det var gitt dispensasjon til restaurant, hvor dispensasjonen presiserte at det ikke gjaldt nattklubb, mens PBE p\u00e5 befaring kunne konstatere at innredning, musikkanlegg, markedsf\u00f8ring og annonserte \u00e5pningstider viste at det var nattklubb. Klage p\u00e5 st\u00f8y fra naboer var kun et tilleggspoeng for PBE. (PBE-dok. 201722422/4.) Det er for\u00f8vrig pussig at PBE i fagnotatet kunne tro at det var politivedtektene som var grunnlaget for PBEs sanksjoner n\u00e5r PBE vel ikke har slike fullmakter etter politivedtektene. Fagnotatet sier at PBE ikke har til oppgave \u00e5 h\u00e5ndheve sanksjonsniv\u00e5et. Det er oppsiktsvekkende at dette ikke anses \u00e5 v\u00e6re PBEs ansvarsomr\u00e5de. Jeg var klar over at st\u00f8yproblemer ikke er prioritert av Juss- og tilsynsavdelingen i PBE, det var tydelig i h\u00e5ndteringen av st\u00f8yproblemene i Sparebankgaten 2. Men at det ikke skal v\u00e6re en tilsynsoppgave for PBE, er sv\u00e6rt bekymringsfullt. N\u00e5r politiet heller ikke har hjemmel til \u00e5 sanksjonere st\u00f8y fra bar/pub etter politivedtektene, gir det ikke mening at kommunen i rammetillatelsen viser til at tiltaket ligger i et sentrumsomr\u00e5de hvor det er p\u00e5regnelig med en viss grad av st\u00f8y, underforst\u00e5tt at dette m\u00e5 tolereres, og at tiltaket vurderes \u00e5 kunne gi noe sjenanse for boliger i omr\u00e5det. Det dreier seg ikke n\u00f8dvendigvis bare om en viss grad av st\u00f8y, som erfaringene med de store st\u00f8yproblemene fra Dwell viste, og som fors\u00e5vidt ogs\u00e5 det generelle st\u00f8yniv\u00e5et fra utesteder i Skostredet har vist. Jeg ber om at disse momentene kommer frem og hensyntas i den videre behandlingen av klagen. Videre ber jeg om bekreftelse p\u00e5 mottak av denne e-posten fra saksbehandler i BBU med ansvar for videre behandling av fagnotatet/klage p\u00e5 vedtak. Mvh Dag Frode Hansen mobil 466 82 443 "
}