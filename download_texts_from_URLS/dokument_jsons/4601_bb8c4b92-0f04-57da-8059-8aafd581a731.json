{
  "dokument_id": "bb8c4b92-0f04-57da-8059-8aafd581a731",
  "doc_type": "case_presentation",
  "kommune": 4601,
  "tittel": "\u00c5rstad gnr. 158 bnr. 45 Solheimsgaten 58. Klage over avslag p\u00e5 s\u00f8knad om dispensasjon fra rekkef\u00f8lgekrav",
  "url": "https://bergen.kommune.no/politikere-utvalg/api/fil/bk360/10892731/Framstilling-Arstad-gnr-158-bnr-45-Solheimsgaten-58-Klage-over-avslag-pa-soknad-om-dispensasjon-fra-rekkefolgekrav",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/52316-6 \u00c5rstad gnr. 158 bnr. 45 Solheimsgaten 58. Klage over avslag p\u00e5 s\u00f8knad om dispensasjon fra rekkef\u00f8lgekrav Hva saken gjelder: Saken gjelder klage over avslag p\u00e5 s\u00f8knad om dispensasjon fra rekkef\u00f8lgekrav, opparbeidelse av offentlig vei. Det ble gitt avslag i vedtak datert 08.03.2024 da en kom til at det ikke er grunnlag for \u00e5 dispensere, jf. pbl. \u00a7 19-2. Vedtaket ble p\u00e5klaget av Advokatfirma Landsvik & Larsen AS v/ Jostein Kvakland i brev datert 22.03.2024 og supplerende klage datert 26.04.2024 p\u00e5 vegne av tiltakshaver Eiendomsselskapet Solheimsgaten 58. Reguleringsplan ID 46300000, viser eiendommen som bolig/forretning/kontor. KDP \u00c5rstad viser den som annet byggeomr\u00e5de, blandet sentrumsform\u00e5l. KPA 2018 viser den som sentrumsform\u00e5l. S\u00f8knaden om dispensasjon er foranlediget av ulovlighetsoppf\u00f8lging. Det er gitt p\u00e5legg om ferdigstillelse med ilegging av tvangsmulkt den 04.03.2024. Det er foretatt nabovarsling i tr\u00e5d med pbl. \u00a7 21-3 og det ble ikke mottatt merknader. Bymilj\u00f8etaten frar\u00e5der den 22.02.2024 at det dispenseres fra rekkef\u00f8lgekravet, da en anser det som viktig at b\u00e5de kryss og vareleveringslomme blir opparbeidet i henhold til reguleringsplan. Klagers anf\u00f8rsler: Med henvisning til en redegj\u00f8relse for reguleringsplanens historikk, anf\u00f8res det at det hefter feil ved planarbeidet. Det anf\u00f8res at tiltakshavers rekkef\u00f8lgekrav er oppfylt ved opparbeidelse av torgareal i Solheimsgatens nordlige del. Rekkef\u00f8lgekravet i planen er et utslag av feil i samordningen mellom de to planforslagene. Samordningen av disse prosessene skulle ikke p\u00e5virke omfanget av rekkef\u00f8lgekrav som hvilte p\u00e5 den enkelte utbygging. Det anf\u00f8res videre at historikken taler for \u00e5 innvilge dispensasjon. Det anf\u00f8res at opparbeidelse av vareleveringslomme ikke inng\u00e5r i rekkef\u00f8lgekravene som gjelder for Solheimsgaten 58, og at det den ikke kan forst\u00e5s som en del av veiarealet, samt at vareleveringslommen medf\u00f8rer en rekke endringer i det tilliggende veiarealet. Dette inkluderer forskyving av kj\u00f8rebanen mot \u00f8st, utvidelse av fortau s\u00f8r for vareleveringslommen og utvidelse av fortau s\u00f8r for vareleveringslommen. Det er kun mindre justeringer i veibanen som gjenst\u00e5r for at Solheimsgaten 58 sine rekkef\u00f8lgekrav skal v\u00e6re oppfylt, herunder justering av kantstein, forskyving av en refuge og utvidelser av fortau. Det vises til klagen og supplerende klage i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. 1 Fagetaten kan etter en ny gjennomgang av saken ikke se holdepunkter for at samordningen av rekkef\u00f8lgekravene mellom de to reguleringsplanene beror p\u00e5 noen feil fra planmyndighetens side. Samordningen framst\u00e5r helt tilsiktet for \u00e5 l\u00f8se det planskapte behovet som reguleringene legger opp til. Det er et alminnelig utgangspunkt at en eiendom har opparbeidelsesplikt knyttet til sin egen tilkomst. Solheimsgaten 58 ligger lenger inne i veien enn Solheimsgaten 23. Eiendommen vil alts\u00e5 belaste hele det regulerte veianlegget. En dispensasjon som oms\u00f8kt ville f\u00f8re til en planrealisering med smalere fortau, trangere gjennomganger for slokkemannskaper, lengre og mindre oversiktlig plankryssing samt en situasjon for varelevering som gir mange un\u00f8dige kryssinger av veien med gods samt virker sikthindrende i vareleveringssituasjonen. Dette er forhold som tilsidesetter hensynet til trafikksikkerhet, s\u00e6rlig for myke trafikantgrupper. Dispensasjonen kan p\u00e5 denne bakgrunn ikke innvilges. Hva gjelder fordeler ved en dispensasjon har ikke klagersiden etter fagetatens syn vist til noen relevante forhold. S\u00f8knaden syntes motivert av \u00e5 unng\u00e5 \u00f8konomisk tyngende bidrag til opparbeidelsen av tilkomstveien. Slike forhold kan ikke f\u00e5 avgj\u00f8rende vekt i vurderingen av en dispensasjon. Det knytter seg etter fagetatens syn vesentlige ulemper for trafikksituasjonen i omr\u00e5det ved en dispensasjon som oms\u00f8kt. Reguleringsplanen for Solheimsgaten 23 har tilsvarende bestemmelser i \u00a7 6 flg. Solheimsgaten 23 s\u00f8kte nylig om dispensasjon fra rekkef\u00f8lgekravet til opparbeidelse av vareleveringslommen. Dispensasjonen ble avsl\u00e5tt, avslaget er stadfestet av Statsforvalteren i Vestland den 05.01.2024. Saken her har klare paralleller til saken i Solheimsgaten 23. Ogs\u00e5 i innev\u00e6rende sak har Bymilj\u00f8etaten uttalt seg negativt. Likes\u00e5 m\u00e5 vurderingen av at terskelen for \u00e5 innvilge dispensasjon som oms\u00f8kt ligge h\u00f8yt, n\u00e5r planbestemmelsene gir selvstendig grunnlag for \u00e5 godkjenne mindre avvik fra regulert l\u00f8sning kan en ikke se grunnlag for \u00e5 innvilge en dispensasjon som helt underminerer plangrepet for eiendommens veitilkomst. Det vises ellers til fagetatens notat datert 03.05.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken og er kommet til at vedtaket b\u00f8r opprettholdes. Det er foretatt en grundig gjennomgang av klagers anf\u00f8rsler. Byr\u00e5det kan ikke se at det er grunnlag for \u00e5 dispensere fra rekkef\u00f8lgekravet. Rekkef\u00f8lgekravet er viktig og har gode grunner for seg, som hensyn knyttet til trafikksikkerhet og fremkommelighet for utrykningskj\u00f8ret\u00f8yer. Byr\u00e5det finner ikke holdepunkter for at samordningen av rekkef\u00f8lgekravene mellom de to reguleringsplanene beror p\u00e5 noen feil fra planmyndighetens side. Samordningen framst\u00e5r helt tilsiktet for \u00e5 l\u00f8se det planskapte behovet som reguleringene legger opp til. Det legges ogs\u00e5 vekt p\u00e5 at Bymilj\u00f8etaten, kommunens veifaglige myndighet, har uttalt seg negativt i saken. Det bemerkes at Solheimsgaten 23 har f\u00e5tt avslag p\u00e5 s\u00f8knad om dispensasjon fra rekkef\u00f8lgekravet, og at det derfor vil v\u00e6re uheldig \u00e5 gi dispensasjon i denne saken. Byr\u00e5det kan ikke anbefale at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til utvalg for 2 milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 08.03.2024 opprettholdes. Klagen tas ikke til f\u00f8lge. Dato: 3. september 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 03.05.2024 med f\u00f8lgende vedlegg: 1. Oversiktskart 2. Oversiktsfoto 3. Vedtak datert 08.03.2024 4. Fristavbrytende klage datert 22.03.2024 5. Supplerende klage datert 26.04.2024 med vedlegg 6. Bymilj\u00f8etatens uttalelse datert 22.02.2024 7. Dispensasjonss\u00f8knad 8. Tilleggsopplysninger til dispensasjonss\u00f8knad datert 09.01.2024 3 "
}