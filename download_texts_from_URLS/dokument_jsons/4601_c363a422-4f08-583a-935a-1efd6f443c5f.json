{
  "dokument_id": "c363a422-4f08-583a-935a-1efd6f443c5f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Katrine Berg N\u00f8dtvedt (MDG) on kollektivfelt p\u00e5 Sotrasambandet - Utvalg for milj\u00f8 og byutvikling ",
  "url": "https://bergen.kommune.no/politikere-utvalg/api/fil/bk360/12183624/Svar-pa-skriftlig-sporsmal-fra-Katrine-Berg-Nodtvedt-MDG-on-kollektivfelt-pa-Sotrasambandet-Utvalg-for-miljo-og-byutvikling-",
  "tekst": " Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/117520-3 Saksbehandler: Malene Nesse Gr\u00f8nningen Fra Dato: 26. februar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l fra Katrine Berg N\u00f8dtvedt (MDG) on kollektivfelt p\u00e5 Sotrasambandet - Utvalg for milj\u00f8 og byutvikling - Innsendt: 10.2.25 If\u00f8lge byr\u00e5den (i svar p\u00e5 skriftlig sp\u00f8rsm\u00e5l nr. 11) st\u00e5r Vegvesenet fast ved at avgj\u00f8relsen om hvorvidt kollektivfelt skal etableres p\u00e5 Sotrasambanet skal fattes ifb. saksbehandling etter vegloven. Sp\u00f8rsm\u00e5l til byr\u00e5den: 1. N\u00e5r skal saken om kollektivfelt p\u00e5 Sotrasambandet behandlet etter vegloven? 2. Hvilke virkemidler har kommunen til \u00e5 p\u00e5virke saksbehandlingen etter vegloven, og hva vil byr\u00e5den konkret foreta seg ifb. denne saksbehandlingen? 3. Hva vil v\u00e6re den juridiske konsekvensen dersom kollektivfelt ikke etableres (etter vegloven) til tross for at dette er eksplisitt nedfelt i bestemmelsene i vedtatt reguleringsplan? Svar fra byr\u00e5den: 1. Byr\u00e5den har p\u00e5 nytt gjennomg\u00e5tt plandokumentene tilh\u00f8rende plan 62990000, vedtatt 21. september 2016. Det var opprinnelig inngitt statlig innsigelse fra Statens vegvesen i forbindelse med planbestemmelse om kollektivfelt. Innsigelsen ble trukket p\u00e5 grunnlag av endringer av ordlyden og n\u00e6rmere forutsetninger om prosessen, som fremg\u00e5r av Statens vegvesen sitt brev til Fylkesmannen i Hordaland. Etter dette skal ikke feltbruken avgj\u00f8res n\u00e5, men gjennom prosesser b\u00e5de f\u00f8r og etter veiprosjektet er ferdigstilt. Dette er forankret i planbestemmelsen \u00a7 6 pkt. 6.3.2 \"[...], og i samsvar med den prosess som fremg\u00e5r av Svv sitt brev til Fylkesmannen i Hordaland av 30.06. 2016, se vedlegg C\". 2. Prosessen er n\u00e6rmere beskrevet i Statens vegvesen sitt brev, men i all hovedsak beror beslutningen p\u00e5 n\u00e6rmere vurderinger og analyser, som vil v\u00e6re grunnlag for bruken av trafikkfeltene etter \u00e5pningen av Sotrasambandet. Byr\u00e5den vil dermed forholde seg lojalt til prosessbeskrivelsen, som er vedtatt av Bergen bystyre, og samarbeide godt med statlige, fylkeskommunale og kommunale myndigheter for \u00e5 oppfylle bystyrets vilje. 3. Etter planbestemmelsen \u00a7 6 pkt. 6.3.2 \"skal [det] etableres kollektivfelt p\u00e5 Rv. 555 [...] i samsvar med den prosess som fremg\u00e5r av Statens vegvesen sitt brev til Fylkesmannen i Hordaland 30.06. 2016, se vedlegg C\". Nytt Sotrasamband bygges og utstyres slik at kollektivfelt enkelt kan etableres p\u00e5 den aktuelle strekningen, men det er for tidlig \u00e5 uttale seg om den juridiske konsekvensen om kollektivfelt ikke etableres. Christine Kahrs \u2013 Byr\u00e5d for byutvikling Dokumentet er godkjent elektronisk. "
}