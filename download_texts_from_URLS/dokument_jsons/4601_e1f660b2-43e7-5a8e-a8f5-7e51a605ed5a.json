{
  "dokument_id": "e1f660b2-43e7-5a8e-a8f5-7e51a605ed5a",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Diane Alexandra Berbain (SV) vedr\u00f8rende utvidelse av tilbudet til Lipstick Music til Loddefjord.",
  "url": "https://bergen.kommune.no/politikere-utvalg/api/fil/bk360/10169969/Svar-pa-representantforslag-fra-Diane-Alexandra-Berbain-SV-vedrorende-utvidelse-av-tilbudet-til-Lipstick-Music-til-Loddefjord-",
  "tekst": " Byr\u00e5dsavdeling for n\u00e6ring, kultur og idrett Til Intern korrespondanse Bystyrets kontor V\u00e5r referanse: 2024/23109-7 Saksbehandler: Gerd Nilsen Fra Dato: 7. mai 2024 Byr\u00e5d for n\u00e6ring, kultur og idrett Svar p\u00e5 representantforslag fra Diane Alexandra Berbain (SV) vedr\u00f8rende utvidelse av tilbudet til Lipstick Music til Loddefjord. Forretningsutvalget har i m\u00f8te 13. februar i sak 61/24 fattet f\u00f8lgende vedtak: 1. Representantforlag fra Diane Alexandra Berbain (SV) vedr\u00f8rende utvidelse av tilbudet til Lipstick Music til Loddefjord oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.06.24. 3. Utvalg for finans, kultur og n\u00e6ring avgir innstilling i saken. Representanten Diane Alexandra Berbain har fremmet f\u00f8lgende representantforslag: Det er en kraftig ubalanse i norsk musikkliv n\u00e5r det gjelder kj\u00f8nn. I april i fjor skapte det debatt da ingen kvinner ble nominert i kategorien \u201c\u00c5rets l\u00e5t\u201d under Spellemannsprisen. Kort tid etter avsl\u00f8rte tall fra V\u00e5rt Land at kvinner ikke ble promotert p\u00e5 sommerens festivalplakater. Gramos \u00e5rlige statistikk over hvilke artister og l\u00e5ter som spilles p\u00e5 radio, bekreftet dessuten at kun 2 av de 10 mest spilte artistene i 2022 var kvinner. Samtidig mottok menn om lag 80 prosent av vederlagene. Skjevhetene p\u00e5 dette omr\u00e5det er overveldende, og konsekvensene er at de som ikke er gutter ikke l\u00f8ftes frem i musikken, og at verden (og Bergen) g\u00e5r glipp av mange talenter og god musikk. Mye av ansvaret for situasjonen ligger p\u00e5 musikkbransjen selv, men det er ogs\u00e5 mye kommunen kan gj\u00f8re. Et godt og vellykket eksempel p\u00e5 hva kommunen kan bidra med, er Lipstick Music, som i 13 \u00e5r har v\u00e6rt et popul\u00e6rt musikk- og bandverksted for jenter, transpersoner og ikke-bin\u00e6re i alderen 12-18 \u00e5r. Prosjektet huses av Fana Kulturhus, og har til enhver tid lange ventelister. S\u00f8kerne kommer fra hele byen, og mange f\u00e5r ikke innpass p\u00e5 grunn av mangel p\u00e5 plasser. St\u00f8tet til Lipstick Music kom fra erfaringene fra Fana Kulturhus, da bygget var i sin begynnelse. Kulturhuset var utrustet med nye og flott utstyrte \u00f8vingslokaler, brukt av nesten utelukkende gutter. P\u00e5 instrumentkursene var det sv\u00e6rt f\u00e5 jenter, og de s\u00e5 at de ofte falt fra ganske raskt. Det ble ogs\u00e5 gjort fors\u00f8k p\u00e5 samarbeid med AKKS og en blanding av kj\u00f8nn, men det viste seg at guttene tok over og at det ble f\u00e6rre og f\u00e6rre jenter igjen. Resultatet ble Lipstick Music, et tilbud der jenter, transpersoner og ikke-bin\u00e6re f\u00e5r oppl\u00e6ring i vokal, instrumenter som trommer, bass og gitar, og f\u00e5r pr\u00f8ve seg som band. S\u00e5 snart de er klare for det, f\u00e5r jentene pr\u00f8ve seg p\u00e5 musikkscenen, f\u00f8rst for hverandre, og s\u00e5 ogs\u00e5 p\u00e5 andre etablerte scener utenfor kulturhuset. Tretten \u00e5r etterp\u00e5 er listen over band og artister som har oppst\u00e5tt p\u00e5 Lipstick Music lang. Noen eksempler: Revers, Leona, After Luminous, Rakel, Black Rose, Halie, Hedda Mae, Young Decay, Ida Knutsen, Martine, Martine Seim og Aura. Forslagsstiller mener at det er et helt klart behov for \u00e5 utvide tilbudet til flere bydeler, og i f\u00f8rste omgang til Loddefjord. Det er flere grunner til at en slik utvidelse er n\u00f8dvendig. En \u00e5penbar grunn er at ettersp\u00f8rselen er langt st\u00f8rre enn tilbudet. Tilgjengelighet er et annet moment. For mange, og s\u00e6rlig de yngste, vil det \u00e5 komme seg til Nesttun inneb\u00e6re en lang reisevei. Vi vet ogs\u00e5 at for \u00f8konomisk vanskeligstilte familier, er transportkostnader og tilgjengelighet en terskel som kan forhindre deltakelse i idrett og kultur. Loddefjord vil v\u00e6re et godt sted \u00e5 starte utvidelsen. Bydelen har levek\u00e5rsutfordringer, og kan utvikles som kulturelt tyngdepunkt i Bergen Vest. Bydelen er blitt kjent for \u00e5 fostre flere dyktige og suksessrike musikere og band \u2013 men typisk nok \u2013 med det samme frav\u00e6ret av jenter, transpersoner og ikke-bin\u00e6re som i resten av musikkbransjen. Lipstick Music er et rimelig tilbud som ogs\u00e5 er tilgjengelig med Aktivitetskortet, og som vi vet har en god effekt. Forslag til vedtak: Bystyret ber byr\u00e5det om \u00e5 forberede oppstart av Lipstick Music i Loddefjord og at det settes av midler til prosjektet ved f\u00f8rste rullering av budsjettet. Byr\u00e5dets vurdering av representantforslaget: Lipstick Music har i dag i overkant av 30 deltakere fordelt p\u00e5 fem band. \u00c5pningstiden for tilbudet i Fana er 2,5 time \u00e9n kveld i uken, og tilbudet f\u00f8lger skoleruten. Tilbudet er organisert under Kulturetaten og Fana kulturkontor. Prisen for \u00e5 delta er kr 500 per semester/deltaker. Lipstick Music i Fana har seks profesjonelle musikere ansatt i stillinger til \u00e5 instruere i bass, trommer, vokal, piano og gitar. Disse er ansatt i om lag 8,5 % stilling hver, noe som tilsvarer i underkant av et halvt \u00e5rsverk til sammen. De jobber som instrukt\u00f8rer i \u00e5pningstiden og har avsatt noe tid hver uke til planlegging, opp- og nedrigg, m\u00f8ter og annet. I Loddefjord er det i hovedsak ett egnet lokale hvor flere samspillgrupper kan \u00f8ve samtidig. Elvetun ungdomshus inneholder et innspillingsstudio med tilh\u00f8rende rom, et \u00f8vingsrom, samt flere flerbruksrom av grei st\u00f8rrelse. Kultursalen p\u00e5 Vannkanten ville kunne fungere som supplerende oppl\u00e6ringsarena for en gruppe. Alternativt til Elvetun i Loddefjord, ville Ungdommens Hus i Laksev\u00e5g kunne v\u00e6re lokasjon for tilbudet. Der er det \u00e5tte \u00f8vingsrom hvorav fire er tilgjengelige. Scenetrening og konserter ville m\u00e5tte holdes p\u00e5 omkringliggende arenaer, som eksempelvis p\u00e5 Damsg\u00e5rd skole eller i Smien p\u00e5 Laksev\u00e5g Verft. Et tilbud i Loddefjord vil kreve fem instrukt\u00f8rer p\u00e5 samme m\u00e5te som i Fana. Hver av stillingene vil v\u00e6re p\u00e5 8,5%, totalt 42,5 % stilling. De totale utgiftene vil v\u00e6re l\u00f8nnsmidler p\u00e5 rundt kr. 425 000. Det lokale kulturkontoret har tilgang p\u00e5 n\u00f8dvendig utstyr uten ekstra kostnad. Aktivitetene vil kunne foreg\u00e5 i kommunens lokaler og vil derfor ikke medf\u00f8re ekstra utgifter knyttet til areal. Inntektene vil v\u00e6re relatert til om det er kapasitet til fire eller fem samtidige samspillgrupper med enten 24 eller 30 deltakere. De \u00e5rlige inntektene vil derfor ligge p\u00e5 kr 24 000 - 30 000 dersom deltakeravgiften blir p\u00e5 samme niv\u00e5 som dagens. Byr\u00e5dets konklusjon En eventuell utvidelse av tilbudet Lipstick Music til Loddefjord vil m\u00e5tte vurderes opp mot ulike tiltak og behov som byr\u00e5det m\u00e5 komme tilbake til i forbindelse med budsjett- fremleggelsen i september. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}