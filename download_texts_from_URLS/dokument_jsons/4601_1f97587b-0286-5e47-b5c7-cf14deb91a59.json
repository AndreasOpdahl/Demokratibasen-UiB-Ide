{
  "dokument_id": "1f97587b-0286-5e47-b5c7-cf14deb91a59",
  "doc_type": "case_attachment",
  "kommune": 4601,
  "tittel": "Notat Bergen st\u00f8ykrav- Fl\u00f8enbakken 5",
  "url": "https://bergen.kommune.no/politikere-utvalg/api/fil/bk360/11124196/Notat-Bergen-stoykrav-Floenbakken-5",
  "tekst": " Side: 1 / 3 Notat Til: Henriette Dj\u00f8nne Eide/prosjektleder NBF-15 st\u00f8yentreprise Fra: Stein Ness/konsernjuridisk Dato: 13.08.2024 Oppfyllelse av st\u00f8ykrav for Fl\u00f8enbakken 5 1. Tema Det er reist sp\u00f8rsm\u00e5l til hvordan Bane NOR SF (BN) kan oppfylle krav i reguleringsplan om st\u00f8yskjerming av eiendommer langs banestrekningen i Fl\u00f8en, n\u00e6rmere bestemt Fl\u00f8enbakken 5, og om kommunen kan omgj\u00f8re gitt tillatelse til st\u00f8ysikring basert p\u00e5 en klage fra en nabo. Innledningsvis gis en redegj\u00f8relse av det rettslige utgangspunktet for hva som kan stilles som st\u00f8ykrav i reguleringsplan. Deretter vurderes n\u00e6rmere hvordan st\u00f8ykrav angitt i planbestemmelser/rekkef\u00f8lgekrav kan oppfylles og hvorvidt uenighet mellom Bane NOR og angjeldende nabo kan gi grunnlag for omgj\u00f8ring av byggetillatelsen. 2. Krav til st\u00f8ytiltak i reguleringsplan - det rettslige utgangspunktet Det rettslige utgangspunktet i plan- og bygningsretten er at en tiltakshaver har krav p\u00e5 \u00e5 f\u00e5 innvilget en s\u00f8knad om byggetillatelse dersom tiltaket ikke er i strid med bestemmelsene i plan- og bygningsloven (pbl), i forskrifter eller gjennom bestemmelser i kommunens arealplaner, jf. pbl \u00a7 21-4. Pbl \u00a7 12-7 angir utt\u00f8mmende hva det kan gis reguleringsbestemmelser om. En reguleringsbestemmelse kan fastsette vilk\u00e5r og krav til et tiltak som m\u00e5 oppfylles i byggesaken, slik som st\u00f8yskjerming av eiendommer, men det kan ikke stilles strengere krav enn det som f\u00f8lger av lovgivningen jf. legalitetsprinsippet. Det kan derfor ikke stilles strengere krav til st\u00f8yskjerming av eiendommer enn angitt i retningslinjene i T-1442, som gir en anvisning p\u00e5 hvordan st\u00f8ykravene i lovgivningen kan oppfylles p\u00e5 en tilstrekkelig m\u00e5te. Videre kan det heller ikke gis planbestemmelser om hvem som skal oppfylle krav eller om at noen skal ha forpliktelser eller rettigheter, som for eksempel plikt til \u00e5 inng\u00e5 avtaler eller rett til \u00e5 godkjenne forslag til tiltak (se ogs\u00e5 departementets reguleringsplanveileder s. 139 flg.). En reguleringsbestemmelse m\u00e5 i utgangspunktet utformes slik at den kan oppfylles av tiltakshaver og eventuelt kunne h\u00e5ndheves av kommunen i byggesaken p\u00e5 en forutberegnende m\u00e5te (se ogs\u00e5 departementets reguleringsplanveileder s. 136). Kommune kan ikke gjennom planbestemmelser delegere sin myndighet til \u00e5 avgj\u00f8re hvorvidt en planbestemmelse er oppfylt, som krav for eksempel til st\u00f8yskjerming, hverken til andre myndigheter eller til private akt\u00f8rer. For eksempel kan det ikke gjennom planbestemmelser kreves at grunneiere skal godkjenne st\u00f8ytiltak eller at tiltakshaver skal forelegge forslag til st\u00f8ytiltak for grunneiere. Det er kun kommunen som er gitt kompetanse etter plan- og bygningsloven til \u00e5 avgj\u00f8re hvorvidt et plankrav er oppfylt i byggesaken. Det er kun \u00ablovlige\u00bb reguleringsbestemmelser som nevnt som kan gi grunnlag for avslag p\u00e5 s\u00f8knader eller som grunnlag for \u00e5 stille krav/p\u00e5legg i byggesaken, slik det fremg\u00e5r av Sivilombudsmannens uttalelse i sak 2022/1387. Ved tolking av reguleringsplaner og reguleringsbestemmelser skal det tas utgangspunkt i en Side: 2 / 3 naturlig spr\u00e5klig forst\u00e5else og det skal legges stor vekt p\u00e5 reguleringsbestemmelsens ordlyd slik det fremg\u00e5r av ombudets uttalelse i sak 2012-956. Dette rettslige utgangspunktet er nylig lagt til grunn i vedtak i klagesak av Statsforvalteren i Oslo og Viken 6. juni d.\u00e5. hvor kommunens avslag p\u00e5 Bane NORs s\u00f8knad om st\u00f8ytiltak ble opphevet. 3. Planstatus For omr\u00e5det og angjeldende eiendom foreligger to tilgrensende og dels overlappende reguleringsplaner i omr\u00e5det av henholdsvis 2014 og 2017 som krever st\u00f8yskjerming av eiendommer utenfor planomr\u00e5det som vilk\u00e5r for gjennomf\u00f8ring av jernbanetiltakene. Disse reguleringsplanene er ikke satt til side i gjeldende kommunedelplan. Reguleringsplan av 2014 inneholder f\u00f8lgende bestemmelser; \u00ab1.7 St\u00f8y og viberasjoner 1.7.1 Luftoverf\u00f8rt st\u00f8y For eiendommer n\u00e6rt jernbaneomr\u00e5det belastet av st\u00f8y over anbefalte st\u00f8ygrenser gitt i MD rundskriv T- 1442, skal det gis tilbud om lokal skjerm og/eller fasadetiltak i forbindelse med tiltakene i reguleringsplanen. F\u00f8r anlegget ferdigstilles, plikter utbygger \u00e5 utrede og gjennomf\u00f8re n\u00f8dvendige tiltak for \u00e5 oppn\u00e5 tilfredsstillende st\u00f8yforhold iht retningslinjene, ogs\u00e5 i anleggsfasen. Utforming og utf\u00f8relse av lokale st\u00f8ytiltak avklares etter samr\u00e5d med grunneier og eventuelt gjennom byggesaksbehandling dersom tiltaket er s\u00f8knadspliktig. St\u00f8yniv\u00e5et skal fastsettes med utgangspunkt i kildedata i de tekniske spesifikasjonene. Beregningene skal kontrolleres opp mot m\u00e5linger utf\u00f8rt innen seks m\u00e5neder etter \u00e5pning for ordin\u00e6r drift p\u00e5 dobbeltsporet. Ved avvik st\u00f8rre enn 2dB skal tiltaksvurderingene korrigeres hvis avviket er til ugunst for ber\u00f8rte naboer. Alle tiltak skal v\u00e6re gjennomf\u00f8rt senest ett \u00e5r etter \u00e5pning av dobbeltspor for ordin\u00e6r rutedrift. ................ Rekkef\u00f8lgekrav; 3.1.4 Alle n\u00f8dvendige skjermingstiltak mot luftoverf\u00f8rt st\u00f8y, jf. 1.7.1, skal v\u00e6re gjennomf\u00f8rt senest ett \u00e5r etter at dobbeltsporet er \u00e5pnet for ordin\u00e6r drift\u00bb Reguleringsplan av 2017 inneholder f\u00f8lgende bestemmelser; \u00ab1.7 St\u00f8y Det tas utgangspunkt i grenseverdiene i gjeldende retningslinje T-1442 (retningslinje for behandling av st\u00f8y i arealplanlegging) b\u00e5de anleggsfasen og driftsfasen. For eiendommene som f\u00e5r et st\u00f8yniv\u00e5 som overskrider de anbefalte grenseverdiene i retningslinjene T-1442, jf. rapporten: \u00abBergen godsterminal, Nyg\u00e5rdstangen, st\u00f8yrapport 25% vekst\u00bb, Norconsult 17.11.2016, skal det vurderes behov for lokal skjerming og/eller fasadetiltak. Parameter Lden/Lmax legges tilt grunn for vurdering av behov av fasadetiltak, mens parameter Lde brukes i forhold til vurdering av behov for lokal skjerming. St\u00f8yniv\u00e5ene skal tilfredsstille kravene i teknisk forskrift/NS8175 klasse D. Bygninger som skal vurderes for lokale st\u00f8ytiltak ligger utenfor planomr\u00e5det. Konkret utforming og utf\u00f8relse av de lokale st\u00f8ytiltakene avklares i samr\u00e5d med den enkelte grunneier og gjennom byggesaksbehandling der tiltaket er s\u00f8knadspliktig. H\u00e5ndtering av st\u00f8y i anleggsperioden skal inng\u00e5 i en milj\u00f8oppf\u00f8lgingsplan, jf. \u00a72.3 og tabell 4,5, og 6 i retningslinje T-1442 for st\u00f8y i anleggsperioden.\u00bb ..... Rekkef\u00f8lgekrav Side: 3 / 3 3.1 St\u00f8yskjerming F\u00f8r nye laste- og hensettingspor vist i illustrasjonsplan datert 27.4.2017 kan tas i bruk skal st\u00f8yskjermer vist p\u00e5 plankartet, og fasadetiltak ihht pkt 1.7 v\u00e6re gjennomf\u00f8rt....\u00bb Ingen av reguleringsplanene angir st\u00f8ykrav utover det som kan kreves i henhold til st\u00f8yretningslinjene. Dersom Bane NOR i byggesaken kan dokumentere at st\u00f8ykravene kan oppfylles gjennom oms\u00f8kte st\u00f8yskjerming/sikringstiltak skal kommunen gi byggetillatelse. Dersom st\u00f8ykravene ikke kan innfris skal Bane NOR i henhold til plankravet gjennomf\u00f8re lokal st\u00f8yskjerming av de eiendommer dette gjelder. Her stiller begge reguleringsplanene krav om at st\u00f8ytiltak m\u00e5 \u00abavklares i samr\u00e5d med den enkelte grunneier\u00bb. Dette er et krav kommunen ikke har anledning til \u00e5 ta inn i en reguleringsplan da det kun er kommunen som er gitt kompetanse til \u00e5 vurdere og avgj\u00f8re hvorvidt et tiltak er i samsvar med krav i lovgivningen. Kommunen kan som nevnt ovenfor ikke gi andre akt\u00f8rer rett til \u00e5 ta stilling til om krav i reguleringsplan er oppfylt. I 2014-planen er det i tillegg inntatt krav om at tiltakshaver skal gi grunneier \u00abtilbud\u00bb om lokal st\u00f8yskjerming. Det kan ikke gjennom reguleringsplaner gis bestemmelser om at en tiltakshaver skal forpliktes til \u00e5 gi tilbud eller inng\u00e5 avtaler med verken kommunen eller andre akt\u00f8rer som private grunneiere. Nevnte planbestemmelser er derfor \u00abulovlige\u00bb og kan ikke gj\u00f8res gjeldende i byggesaken. Dersom Bane NOR kan dokumentere at oms\u00f8kte st\u00f8yskjerming er tilstrekkelig for \u00e5 oppfylle st\u00f8ykravene i henhold til retningslinjene har s\u00e5ledes Bane NOR krav p\u00e5 byggetillatelse for tiltaket. 4. Fl\u00f8enbakken 5 Av reguleringsplanene for modernisering av Nyg\u00e5rdstangen godsterminal og nytt dobbeltspor mellom Arna og Bergen er det planen av 2017 som er aktuell mht st\u00f8yskjerming av Fl\u00f8enbakken 5. Kommunen har som nevnt ovenfor ikke anledning til \u00e5 omgj\u00f8re byggetillatelsen som varslet dersom Bane NOR kan dokumentere at det oms\u00f8kte tiltaket i utgangspunktet er tilstrekkelig til \u00e5 oppfylle kravene til i st\u00f8yretningslinjene. Det forhold at grunneier/beboere ikke aksepterer eller har gitt samtykke til st\u00f8ytiltaket kan ikke v\u00e6re grunnlag for verken \u00e5 gi avslag p\u00e5 s\u00f8knaden eller omgj\u00f8re tillatelsen. Denne spesifikke eiendommen er dessuten delt opp i tre seksjoner hvorav klagende part eier 20% av sameiet. Flertallet av seksjonseierne har i dialog med Bane NOR uttrykket \u00f8nske om \u00e5 gjennomf\u00f8re tiltaket. I forhold til grunneier m\u00e5 man her forholde seg til et vedtak fra sameiets flertall n\u00e5r det gjelder de privatrettslige forhold, som uansett ikke er av betydning for kommunens byggesaksbehandling. Det legges til grunn at st\u00f8ytiltaket med gjennoppf\u00f8ring av hagestue oppfyller st\u00f8yretningslinjene slik st\u00f8yrapporten av 2. november 2024 bekrefter. Oms\u00f8kte hagestue er p\u00e5 ca 12, 7 kvm og skal plasseres inntil nabogrensen slik som den eksisterende hagestuen. Siden den tilgrensende naboeiendommen har gitt samtykke til plasseringen og st\u00f8ytiltaket som nevnt er i samsvar med angjeldende plan m\u00e5 kommunen gi tillatelse til tiltaket slik Bane NOR har f\u00e5tt og det foreligger ikke grunnlag for omgj\u00f8ring. Et vedtak Bane NOR i s\u00e5 fall m\u00e5 bringe inn for statsforvalteren. Gjeldende kommunedelplans krav til utenomhusareal gjelder for etablering av nye boenheter og kan ikke gj\u00f8res gjeldende i denne st\u00f8ysaken for eksisterende boenheter. Det er derfor ikke n\u00f8dvendig \u00e5 s\u00f8ke om dispensasjon fra kravet om utenomhusareal i kommunedelsplane. Angjeldende st\u00f8ytiltak er forankret i og i samsvar med reguleringsplanen av 2017 som m\u00e5 legges til grunn i byggesaken. "
}