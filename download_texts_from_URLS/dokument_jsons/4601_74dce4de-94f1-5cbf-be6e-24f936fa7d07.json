{
  "dokument_id": "74dce4de-94f1-5cbf-be6e-24f936fa7d07",
  "doc_type": "case_attachment",
  "kommune": 4601,
  "tittel": "H\u00f8ringssvar fra Folkehelseinstituttet, avd. for helsefremmende arbeid",
  "url": "https://bergen.kommune.no/politikere-utvalg/api/fil/bk360/8491396/Horingssvar-fra-Folkehelseinstituttet-avd-for-helsefremmende-arbeid",
  "tekst": "Bergen kommune Kommentarer til h\u00f8ringsutkast om: Aktiv og inkluderende by \u2013 folkehelsestrategi for Bergen kommune Fra Avdeling for helsefremmende arbeid, Folkehelseinstituttet Vi har med stor interesse lest gjennom h\u00f8ringsutkastet. Vi vurderer dette som et velformulert og bra strategidokument som vil gi et godt grunnlag for videre arbeidet for bedre folkehelse i Bergen. Vi har spesielt lagt merke til at folkehelsearbeidet forankres i b\u00e6rekraftm\u00e5lene, at det blir lagt stor vekt p\u00e5 tverrsektorielt samarbeid og samarbeid med forsknings- og utviklingsmilj\u00f8ene, at sosial og sosio\u00f8konomisk ulikhet blir godt dokumentert og at det blir lagt et godt grunnlag for \u00e5 jobbe med utjevning av forskjeller i helse. Dokumentet er, og skal vel v\u00e6re, kort og konsist. S\u00e5 vi skal pr\u00f8ve \u00e5 unng\u00e5 \u00e5 komme med altfor mange forslag til utvidelser og detaljering. Men noen kommentarer skal vi likevel gi. 1. Under \u201cM\u00e5lomr\u00e5de 1 \u2013 Folkehelse i alt kommunen gj\u00f8r\u201d sies det at Bergen kommune skal styrke samarbeidet med relevante forsknings- og utviklingsmilj\u00f8. Kanskje kunne samarbeidet med kompetansemilj\u00f8ene via Alrek helseklynge ogs\u00e5 nevnes eksplisitt. 2. Demografiendringene omtales under M\u00e5lomr\u00e5de 1. Kanskje kunne tiltak og politikk som dreier seg om den \u00f8kende andelen eldre i befolkningen (godt dokumentert tidligere i dokumentet), v\u00e6rt nevnt eksplisitt under M\u00e5lomr\u00e5de 1 (punkt 2.1), og ikke bare under M\u00e5lomr\u00e5de 3? 3. Under \u201cM\u00e5lomr\u00e5de 4 \u2013 Levevaner\", er det bare to helserelaterte atferdsm\u00f8nstre som nevnes under strategipunktene, nemlig kosthold (sunn mat) og fysisk aktivitet. Kommunens alkoholpolitikk nevnes ogs\u00e5 under m\u00e5loppn\u00e5elseteksten. Kanskje b\u00f8r det vurderes om en burde utvide noe og ogs\u00e5 nevne alkohol, tobakk og andre rusmidler som viktige innsatsomr\u00e5der, inkl. under strategipunktene? Under COVID-19-pandemien var sosial distansering og hygiene viktige tema. Dette kan p\u00e5 nytt bli viktig i forbindelse med nye epidemier og pandemier. Mtp levevaner kan ogs\u00e5 disse elementene nevnes: a) Det kan ogs\u00e5 vurderes fremheve infrastruktur som fremme \u00abhverdagsaktivitet\u00bb, f.eks. trygge og gode gang- og sykkelveier, n\u00e6r tilgang til n\u00f8dvendige fasiliteter (butikk, apotek), og gode kollektivforbindelser. b) Det kan ogs\u00e5 v\u00e6re aktuelt \u00e5 nevne tilgang til utend\u00f8rs friluftsareal. Resultater fra Folkehelseunders\u00f8kelsen i Vestland 2022, viser at en klart lavere andel av deltakerne fra Bergen enn fra de \u00f8vrige regionene i fylket oppgav god tilgang til kystlinje, strand eller sj\u00f8 (63,1 % i Bergen mot 75 % i fylket samlet, og rundt 90 % i flere av regionene). Se s.55 her: https://www.fhi.no/contentassets/eb41a14568874d07ad0be34bcdb05fb7/folkeh elseundersokinga-i-vestland-2022.pdf c) Det er viktig \u00e5 legge til rette for skoleg\u00e5rder som oppmuntrer til fysisk aktivitet og styrker sin sosiale funksjon, spesielt p\u00e5 ungdomsskoleniv\u00e5 hvor store, monotone asfaltflater ikke bidrar til fysisk utfoldelse. Dette kan f\u00f8re til elevenes kjedsomhet og muligens resultere i u\u00f8nsket atferd. 4. Under M\u00e5lomr\u00e5de 4 \u2013 Levevaner ville det kanskje v\u00e6re naturlig \u00e5 nevne barn og ungdom som en s\u00e6rlig viktig m\u00e5lgruppe. Selv om det er fylkeskommunen som har ansvaret for den videreg\u00e5ende utdanningen, er det kommunen som har ansvaret for grunnskolen, som jo er en viktig arena for \u00e5 sikre befolkningens helsekompetanse, som jo nevnes under 7.4. 5. Under m\u00e5lomr\u00e5de 4 \u2013 Levevaner inkluderes punkter g\u00e5r ut over det man tradisjonelt tenker p\u00e5 som \u201clevevaner\u201d, nemlig samfunnsdeltakelse, inkludering og forebygging av ensomhet. Det er fint at \u00f8kt deltakelse settes i sammenheng med potensielt \u00f8kt fysisk aktivitet. Samtidig er aspektene s\u00e5 sentrale i selg selv at de b\u00f8r l\u00f8ftes tydeligere, enten med egen overskrift, underoverskrift, eller at de legges til eksplisitt i overskriften til m\u00e5lomr\u00e5de 4? Punkt 7.1 er dels overlappende med punkt 4.2 og passer kanskje bedre under \u201cM\u00e5lomr\u00e5de 2\u201d (m\u00e5l 4)? 6. Familier med innvandrerbakgrunn nevnes tidlig i dokumentet og kunne v\u00e6rt nevnt under m\u00e5lomr\u00e5dene. Kanskje passer det best \u00e5 ta inn en setning om innvandrergruppene under M\u00e5lomr\u00e5de 3 \u2013 Bolig og n\u00e6rmilj\u00f8? Tilrettelegging for god integrering er overgripende og vil ha konsekvenser p\u00e5 mange omr\u00e5der, ikke minst n\u00e5r det gjelder psykisk helse og livskvalitet. 7. Punkt 3.2 i Folkehelsestrategiens tiltak for M\u00e5lomr\u00e5de 2 kan oppfattes litt vag. I den overordna delen av Kunnskapsl\u00f8ftet 2020 (l\u00e6replanen) er folkehelse og livsmestring et eget tema under 2.5 Tverrfaglige temaer. Kan kommunen og skolene samarbeide om \u00e5 lage mer konkrete planar for hvordan en jobber med folkehelse og livsmestring i skolen? Dette s\u00e6rlig kanskje med tanke p\u00e5 de samfunnsendringene barn og unge vokser opp i, som blant annet klimakrise, \u00f8konomisk og geopolitisk usikkerhet og store endringen i hvordan man samhandler med hverandre i den digitale tidsalder. Styrket samarbeid p\u00e5 tvers av etater og avdelinger er ogs\u00e5 aktuelt for de andre tiltakene i dette m\u00e5lomr\u00e5det. Lykke til med revideringen av strategidokumentet. Hvis Folkehelseinstituttet kan bist\u00e5 p\u00e5 noen m\u00e5te, hjelper vi gjerne. For Folkehelseinstituttet, Avdeling for helsefremmende arbeid, \u00d8ystein Vedaa, direkt\u00f8r "
}