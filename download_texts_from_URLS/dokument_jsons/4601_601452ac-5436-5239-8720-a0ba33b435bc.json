{
  "dokument_id": "601452ac-5436-5239-8720-a0ba33b435bc",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Per-Arne Hvidsten Larsen (V) og Joel Ysteb\u00f8 (KrF) vedr. profesjonalisering av Bergen kommunes arbeid med oppnevning av medlemmer til styrer, r\u00e5d og utvalg - bestilling av notat\n",
  "url": "https://bergen.kommune.no/politikere-utvalg/api/fil/bk360/11378651/Svar-pa-representantforslag-fra-Per-Arne-Hvidsten-Larsen-V-og-Joel-Ystebo-KrF-vedr-profesjonalisering-av-Bergen-kommunes-arbeid-med-oppnevning-av-medlemmer-til-styrer-rad-og-utvalg-bestilling-av-notat-",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/100959-6 Saksbehandler: Kristopher Ivan Straus Fra Dato: 13. november 2024 Byr\u00e5dsleder og byr\u00e5d for finans Svar p\u00e5 representantforslag fra Per-Arne Hvidsten Larsen (V) og Joel Ysteb\u00f8 (KrF) vedr. profesjonalisering av Bergen kommunes arbeid med oppnevning av medlemmer til styrer, r\u00e5d og utvalg Forretningsutvalget har i m\u00f8te 25.06.2024 i sak 252/24 fattet f\u00f8lgende vedtak: 1. Representantforslag fra Per-Arne Hvidsten Larsen (V) og Joel Ysteb\u00f8 (KrF) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.24. 3. Utvalg for finans, kultur og n\u00e6ring avgir innstilling i saken. Representantene Per-Arne Hvidsten Larsen (V) og Joel Ysteb\u00f8 (KrF) har fremmet f\u00f8lgende representantforslag: Oppnevning av medlemmer til styrer, r\u00e5d og utvalg er en sv\u00e6rt viktig oppgave for Bergen kommune som eier. Eierskapsmeldingen p\u00e5peker at kommunens utnevnelser skal bidra til at styret tilf\u00f8rer innsikt og kompetanse til virksomhetenes utvikling, vekst og l\u00f8nnsomhet. Den siste tiden har imidlertid avdekket et behov for justeringer i kommunens utnevnelser til styrer, r\u00e5d og utvalg. Byr\u00e5dets h\u00e5ndtering av Eviny representerer nok et ytterpunkt n\u00e5r det gjelder oppnevning av styremedlemmer til selskaper, og kan nok ikke ansees for \u00e5 v\u00e6re representativ. Samtidig har h\u00e5ndteringen og de andre medf\u00f8lgende sakene i Bergen Havn, Vilvite og Carte Blanche, vist store s\u00e5rbarheter og varierende praksis. Selv med en bedre h\u00e5ndtering fra byr\u00e5dets side er den totale kapasiteten og kompetansen p\u00e5 dette omr\u00e5det samlet sett for liten i Bergen kommune. Flere tilfeller av utnevnelser uten gode prosesser bidrar til \u00e5 svekke kvaliteten, tilliten til Bergen kommunes h\u00e5ndtering og reduserer potensielt tilfanget av gode kandidater. For \u00e5 sikre gode rutiner for styrerekruttering og oppfylle kommunens mandat om \u00e5 utnevne de mest kvalifiserte kandidatene til riktige posisjoner, er det n\u00f8dvendig \u00e5 profesjonalisere arbeidet med styreoppnevninger. Profesjonaliseringen b\u00f8r inkludere bruk av rekrutteringsfirmaer som er spesialisert p\u00e5 dette omr\u00e5det, spesielt i forbindelse med de omfattende nyoppnevningene etter valg. Det er flere firmaer som er dyktige p\u00e5 dette. De har store databaser med aktuelle kandidater, tverrfaglig kompetanse og lang erfaring med rekruttering av ledere og styremedlemmer. Disse tjenestene kan bidra til \u00e5 styrke kommunens arbeid med styreoppnevninger. Det vil \u00f8ke tilliten til b\u00e5de de politiske organene og kommunens forvaltning, og det vil kunne medf\u00f8re en ytterligere avpolitisering av oppnevningene. Forslag til vedtak: 1. Bystyret ber byr\u00e5det i fremtiden innhente ekstern kompetanse i kommunens utnevnelser til styrer, r\u00e5d og utvalg. 2. Bystyret ber byr\u00e5det utarbeide rutiner for en strukturert rekrutteringsprosess for utnevnelser til styrer, r\u00e5d og utvalg. Prosessen skal sikre at alle kandidater vurderes p\u00e5 grunnlag av kompetanse, erfaring og mangfold. 3. Bystyret ber byr\u00e5det fastsette tydeligere kvalifikasjonskrav for styremedlemmer, samt etablere et system for regelmessig evaluering av styrets arbeid og medlemmers bidrag. 4. Bystyret ber byr\u00e5det sikre mer \u00e5penhet i rekrutteringsprosessen ved \u00e5 offentliggj\u00f8re kriterier for utvelgelse og begrunne sine valg. 5. Bystyret ber byr\u00e5det om \u00e5 forsterke oppl\u00e6rings- og utviklingsprogrammer for nye og eksisterende styremedlemmer for \u00e5 sikre at de er godt forberedt p\u00e5 sine oppgaver og kan bidra effektivt til styrets arbeid. 6. Bystyret ber byr\u00e5det vurdere eksisterende og nye fullmakter og regelverk opp mot hvor hensiktsmessige de er for en profesjonell eierskapsoppf\u00f8lging, spesielt hvordan fullmakter og reglement fungerer i tilfeller hvor det er valgkomit\u00e9 i selskapet. Begrunnelse: Ved \u00e5 profesjonalisere arbeidet med styreoppnevninger, sikrer Bergen kommune at styrene i kommunens eide bedrifter og utvalg blir sammensatt av de mest kvalifiserte kandidatene. Dette vil ikke bare styrke virksomhetenes utvikling og vekst, men ogs\u00e5 \u00f8ke tilliten til kommunens eierskapsoppf\u00f8lging. Bruk av eksterne rekrutteringsfirmaer vil tilf\u00f8re prosessen den n\u00f8dvendige ekspertisen og objektiviteten, og sikre at utnevnelsene skjer p\u00e5 en rettferdig og transparent m\u00e5te. Den foresl\u00e5tte profesjonaliseringen er i tr\u00e5d med prinsippene i eierskapsmeldingen, som vektlegger behovet for innsikt og kompetanse i styrene. Gjennom tydeligere kvalifikasjonskrav, strukturerte prosesser, og regelmessige evalueringer vil kommunen kunne utnevne styremedlemmer som ikke bare oppfyller dagens behov, men ogs\u00e5 er rustet til \u00e5 m\u00f8te fremtidige utfordringer. Profesjonaliseringen av styreoppnevninger er ogs\u00e5 viktig for \u00e5 sikre at kommunen kan opprettholde sitt ansvar som en ansvarlig eier. Dette inneb\u00e6rer \u00e5 ivareta b\u00e5de \u00f8konomiske, sosiale og milj\u00f8messige hensyn i virksomhetene som kommunen har eierandeler i. Ved \u00e5 styrke rekrutteringsprosessen og sikre at den er transparent og basert p\u00e5 klare kriterier, vil kommunen bidra til en b\u00e6rekraftig og ansvarlig forvaltning av sine eierinteresser. Byr\u00e5dets vurdering av representantforslaget: Byr\u00e5dets svar tar utgangspunkt i den eierskapsforvaltningen som har sin strategiske og prinsipielle forankring i Bergen kommunes eierskapsmelding, Melding om eierskap i kommunens selskaper og foretak 2022, vedtatt av Bergen bystyre 22.02.2023. Byr\u00e5det deler ikke representantenes syn p\u00e5 behovet for \u00e5 iverksette tiltak i tr\u00e5d med de som foresl\u00e5s i representantforslaget. Byr\u00e5dets syn er at det p\u00e5 det n\u00e5v\u00e6rende tidspunkt ikke er behov for \u00e5 innhente ekstern kompetanse n\u00e5r kommunen skal foresl\u00e5 styremedlemmer. N\u00e5r kommunen skal fremme forslag til styremedlemmer i de selskaper hvor kommunen har rett til det, s\u00e5 innhentes det grundig informasjon om den enkelte kandidat, og det p\u00e5ses bl.a. at kandidaten tilfredsstiller kravene til kompetanse, kapasitet og mangfold, i tr\u00e5d med de prinsipper som er omtalt i kommunens eierskapsmelding. Det er ogs\u00e5 byr\u00e5dets oppfatning at en outsourcing av kommunens arbeid med rekruttering til styrer, vil p\u00e5f\u00f8re kommunen un\u00f8dvendige \u00f8kte kostnader. I en tid der hele kommunen har behov for \u00e5 redusere kostnader, vil ikke byr\u00e5det stille seg bak et forslag om \u00e5 kj\u00f8pe tjenester som kommunen allerede utf\u00f8rer p\u00e5 en tilfredsstillende og kostnadseffektiv m\u00e5te i egen regi. I selskap der generalforsamlingen har besluttet at det skal v\u00e6re en valgkomite, har eierne valgt \u00e5 delegere oppgaven med innstilling av egnede styrekandidater til valgkomit\u00e9ens medlemmer. Komit\u00e9en skal p\u00e5se at styrets sammensetning ivaretar aksjon\u00e6rfellesskapets interesser p\u00e5 best mulig m\u00e5te, bl.a. ift. kompetansesammensetning og mangfold. I noen selskap har valgkomit\u00e9ene retningslinjer for bl.a. fordeling av styrerepresentasjonen blant eierne. I selskap uten valgkomite foreg\u00e5r kommunens rekrutteringsprosess i samspill mellom fagbyr\u00e5den og byr\u00e5det som helhet. N\u00e5r forslag til styrekandidater er p\u00e5 plass skrives det en omtale av respektive kandidater, hvorp\u00e5 det som regel utarbeides en byr\u00e5dssak der forslag til styremedlemmer vedtas. Byr\u00e5det mener at dagens rekrutteringsprosess i hovedsak ivaretar b\u00e5de kommunens og selskapenes interesser p\u00e5 en god m\u00e5te. N\u00e5r det gjelder representantenes forslag til vedtak punk 3, 4 og 5 er det byr\u00e5dets oppfatning at de foresl\u00e5tte tiltakene er tilstrekkelig ivaretatt, blant annet gjennom kommunens eierskapsmelding. Kvalifikasjonskrav for styremedlemmer er allerede omtalt over, med henvisning til hvordan dette omtales i eierskapsmeldingens kap. III Det gode eierskapet \u2013 prinsipp 5, Styresammensetning skal kjennetegnes av relevant kompetanse, kapasitet og mangfold ut fra det enkelte selskaps form\u00e5l og egenart. Regelmessig evaluering av styrets arbeid er det ogs\u00e5 lagt f\u00f8ringer for og tydeliggjort i eierskapsmeldingens kap. III prinsipp 7, Kommunen skal i den grad det er relevant medvirke til at styret ut\u00f8ver en effektiv virksomhetsstyring og evaluerer sin virksomhet (Styreinstruks og Evaluering). Det er videre byr\u00e5dets mening at \u00e5penhet knyttet til kriteriene for valg av styremedlemmer i selskaper er godt ivaretatt, blant annet forankret i eierskapsmeldingens prinsipper for god eierstyring, og ved at kommunens foresl\u00e5tte kandidater som hovedregel presenteres og begrunnes i politisk sak. I eierskapsmeldingen kap. III prinsipp 7, er oppl\u00e6ring av selskapsstyrer/styremedlemmer omtalt i et eget avsnitt under overskriften \u00abKurs i styrearbeid\u00bb. Her fremg\u00e5r det at disse etter behov kan bli tilbudt relevante kurs i styrearbeid gjennom kommunal avtale. I mange tilfeller rekrutteres det imidlertid styremedlemmer som har solid styrekompetanse p\u00e5 generell basis, mens andre vil kunne ha god nytte av slik oppl\u00e6ring, bl.a. innf\u00f8ring i aksjeloven og kommentarutgaver mht. styremedlemmers forvaltningsansvar. N\u00e5r det gjelder innsikt i den spesifikke virksomheten/ bransjen anses styreseminarer/ strategisamlinger i regi av selskapet \u00e5 v\u00e6re mest hensiktsmessig. N\u00e5r det gjelder fullmakter og interne reglement er det hensiktsmessig at disse er innrettet slik at det til enhver tid sittende byr\u00e5d innehar tilstrekkelig fleksibilitet til en effektiv og profesjonell oppgavel\u00f8sning i forvaltningen av kommunens eierskap - herunder gjennom eierskapsoppf\u00f8lging i eierm\u00f8ter, i generalforsamlinger og gjennom mindre formalisert l\u00f8pende dialog. Byr\u00e5dets n\u00e5gjeldende fullmakter, vedtatt av bystyret i sak 378/20 den 16. desember 2020, sier f\u00f8lgende om forvaltningen av kommunens eierskap: \u00a7 5 KOMMUNALE FORETAK OG AKSJESELSKAP MV. \u00a7 5.1 Utnevning av styrer i kommunale foretak Byr\u00e5det utnevner styrer i kommunale foretak etter kommunelovens \u00a7 9-5 jf. \u00a7 9-2. \u00a7 5.2 Vedtekter Opprettelse og forslag til endring av vedtekter i kommunale foretak, legges frem for bystyret \u2013 jf. kommuneloven \u00a7 9-3 jf. 9-2 vedr kommunale foretak. Bystyret vedtar opprettelse av aksjeselskaper og godkjenner selskapets vedtekter. Senere endringer av selskapets vedtekter er generalforsamlingens ansvar \u2013 jf. selskapslovgivningen. \u00a7 5.3 Valg av styremedlemmer i selskaper \u2013 herunder aksjeselskaper Byr\u00e5det ivaretar funksjonen som generalforsamling i kommunens heleide aksjeselskaper. Byr\u00e5det har mandat til p\u00e5 kommunens vegne \u00e5 foresl\u00e5 styrerepresentanter i AS hvor kommunen har eierinteresser. Byr\u00e5det ivaretar kommunens interesser i andre rettssubjekt organisert som AS, IKS, gjensidige selskaper og pensjonskasser. Byr\u00e5det utpeker dessuten representanter til styrende organer i andre rettssubjekter som ikke er organisert som aksjeselskaper, s\u00e5 fremt det ikke er fastsatt at bystyret selv har denne myndigheten. \u00a7 5.4 Oppnevning av kommunens representanter i styrer, r\u00e5d og utvalg En gang i bystyreperioden foretar bystyret en gjennomgang av hvilke styrer, r\u00e5d og utvalg kommunen skal v\u00e6re representert i. Byr\u00e5det selv er tillagt myndighet til \u00e5 oppnevne kommunens representanter i alle styrer, r\u00e5d og utvalg som legges innenfor byr\u00e5dets ansvarsomr\u00e5de. En detaljering av fullmaktene innenfor disse rammene er beskrevet i eierskapsmeldingen. Der st\u00e5r det blant annet at foruten i selskaper der kommunens eierinteresser anses \u00e5 v\u00e6re av vesentlig \u00f8konomisk verdi (disse forvaltes av BFIN), s\u00e5 inneb\u00e6rer ansvarsdelingen at de aktuelle byr\u00e5dsavdelinger hver for seg har ansvaret for eierskapsforvaltningen av selskapene innunder sitt fagomr\u00e5de. Dette inneb\u00e6rer ut\u00f8velsen av generalforsamlingsfunksjonen og annet arbeid som anses relevant for eierskapsforvaltningen (side 20-21). En slik form for videredelegasjon bidrar til en effektiv oppgavel\u00f8sning gjennom fagavdelingen som besitter relevant faglig kompetanse p\u00e5 det aktuelle omr\u00e5det. I m\u00f8te 31.10.2024 behandlet byr\u00e5det sak 333/24 Delegasjon av fullmakter til byr\u00e5det - bystyreperioden 2023 - 2027, med innstilling til bystyret om \u00e5 delegere nye og oppdaterte fullmakter til byr\u00e5det. I det nye forslaget til byr\u00e5dets fullmakter er myndighet som omhandler kommunale foretak, aksjeselskaper, interkommunale selskaper og andre samarbeidsformer samlet i punkt 2.13 med nye formuleringer. Forslaget om \u00e5 sl\u00e5 sammen bestemmelsene i \u00a7\u00a7 5.1 - 5.4 i punkt 2.13 inneb\u00e6rer ikke noen realitetsendring n\u00e5r det gjelder hvilke fullmakter som vil ligge til byr\u00e5det som kollegium og hvilke av byr\u00e5dets fullmakter som skal kunne delegeres. Det nye forslaget er: 2.13. Kommunale foretak, aksjeselskaper, interkommunale selskaper og andre samarbeidsformer 2.13.1. Byr\u00e5det ivaretar kommunens rett etter aksjeloven \u00a7 5-2 til \u00e5 delta p\u00e5 generalforsamlingen i kommunens aksjeselskaper, og foresl\u00e5r kommunens styrekandidater i aksjeselskapene. 2.13.2. Byr\u00e5det velger medlemmer til styret i kommunale foretak etter kommuneloven \u00a7 9-5 jf. \u00a7 9-2. 2.13.3. Byr\u00e5det selv oppnevner kommunens representanter i alle andre styrer, r\u00e5d og utvalg som legges innenfor byr\u00e5dets ansvarsomr\u00e5de. Aksjeloven fastsl\u00e5r at det er generalforsamlingen som velger det enkelte selskap sitt styre. Som aksjeeier har kommunen rett til \u00e5 delta p\u00e5 generalforsamling, samt foresl\u00e5 og stemme frem styremedlemmer. Dette er en viktig eieroppgave for kommunen. Generalforsamlingsfunksjonen er som hovedregel delegert til den fagbyr\u00e5d som har det enkelte selskap under sitt faglige omr\u00e5de. Dette utelukker likevel ikke at byr\u00e5det samlet kan fatte vedtak om hvilke styrekandidater Bergen kommune skal foresl\u00e5. Slike beslutninger vil kunne v\u00e6re gjenstand for l\u00f8pende vurdering innad i byr\u00e5det. Som nevnt over har eierne i selskap der generalforsamlingen har besluttet at det skal v\u00e6re valgkomite delegert oppgaven med \u00e5 foresl\u00e5 styrekandidater til denne. Fullmaktene gir, og b\u00f8r fortsette \u00e5 gi, byr\u00e5det mulighet til \u00e5 beslutte hvilke forslag til styrekandidater de \u00f8nsker \u00e5 spille inn til valgkomit\u00e9ene. Som eier avgir kommunen stemme p\u00e5 generalforsamlingene hvor forslag til styremedlemmer fremmes av valgkomit\u00e9ene, og kan slik sett fremme andre forslag direkte overfor generalforsamlingen om det \u00f8nskes. Oppsummering Med bakgrunn i vurderingene som fremkommer over, mener byr\u00e5det at det ikke er behov for endring av kommunens eierskapsforvaltning slik representantene foresl\u00e5r. Christine B. Meyer - Byr\u00e5dsleder Jacob M\u00e6hle - Byr\u00e5d for finans Dokumentet er godkjent elektronisk. "
}