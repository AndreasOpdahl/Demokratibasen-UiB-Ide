{
  "dokument_id": "d66a2c99-e90c-5576-a4e8-44d664a1984d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 89 fra Even S\u00f8rland (AP) om delte jordmorstillinger mellom Bergen kommune og Kvinneklinikken - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11197946/Svar-pa-skriftlig-sporsmal-nr-89-fra-Even-Sorland-AP-om-delte-jordmorstillinger-mellom-Bergen-kommune-og-Kvinneklinikken-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/144001-3 Saksbehandler: Hege Verpe Fra Dato: 7. oktober 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 89 fra Even S\u00f8rland (AP) om delte jordmorstillinger mellom Bergen kommune og Kvinneklinikken - Utvalg for helse og sosial 2024 Representanten Even S\u00f8rland (A) har den 18. september 2024 sendt inn f\u00f8lgende skriftlige sp\u00f8rsm\u00e5l: I muntlig innlegg for UHSO 18. september var representanter fra Kvinneklinikken tydelige p\u00e5 at det er et sterkt \u00f8nske fra KK \u00e5 kunne lyse ut delte jordmorstillinger mellom Bergen kommune og Kvinneklinikken. Dette er viktig for \u00e5 kunne bygge n\u00f8dvendig fagkompetanse og for \u00e5 f\u00e5 en bedre samarbeidskultur mellom kommunen og KK. Mindre avstand mellom det som skjer p\u00e5 KK og det som skjer i helsestasjonen vil gi et mer helhetlig tilbud for kvinner som skal f\u00f8de, og bygge tillit og trygghet i befolkningen. Sp\u00f8rsm\u00e5l til byr\u00e5den: Vil byr\u00e5den s\u00f8rge for at Bergen kommune forplikter seg til \u00e5 bidra til at det blir lyst ut kombinerte jordmorstillinger? Svar fra byr\u00e5den: Det har nylig v\u00e6rt et pr\u00f8veprosjekt mellom Bergen kommune og Kvinneklinikken (KK) om delte jordmorstillinger. Per i dag er det en jordmor som har delt stilling. Det har vist seg vanskelig \u00e5 rekruttere til disse stillingene fra ansatte som jobber i Bergen kommune allerede, der begrunnelse i hovedsak er arbeidstid (dag versus turnus). Det er lite turnover blant jordm\u00f8dre i kommunen, og de fleste jobber fulle stillinger. En ordning med delte stillinger m\u00e5 v\u00e6re frivillig for de ansatte, og erfaringen med pr\u00f8veprosjektet tilsier at sv\u00e6rt f\u00e5 av v\u00e5re ansatte \u00f8nsker dette. Bergen kommune har samarbeidsm\u00f8ter med Helse Bergen gjennom Helsefellesskapet, som er en formell samhandlingsarena mellom spesialisthelsetjenesten og kommunene i regionen. Vi m\u00f8tes ogs\u00e5 i Strategisk Samarbeidsutvalg (SSU) der alle kommunene i helseregionen er representert. I Omr\u00e5deutvalget for Bergen (OU) behandles saker som er avgrenset til Bergen kommune sin samhandling med spesialisthelsetjenesten. I tillegg er det et eget underutvalg for samhandling med KK. Delte jordmorstillinger mellom kommune og spesialisthelsetjeneste for \u00e5 styrke samhandling og f\u00e5 et mer helhetlig tilbud til kvinner som skal ha barn, er beskrevet i Nasjonal Helse- og samhandlingsplan 2024-2027. Regjeringen har i sommer tildelt Helsefellesskapene varige rekrutterings- og samhandlingstilskudd via revidert budsjett, som blant annet skal g\u00e5 til styrking av gode pasientforl\u00f8p i f\u00f8de- og barselomsorgen. B\u00e5de KK sitt forslag om kombinerte jordmorstillinger og hvordan tilskuddet fordeles og administreres, forventes \u00e5 bli dr\u00f8ftet i SSU/OU. Det er flere sider i saken som m\u00e5 belyses og utredes f\u00f8r kommunen kan inng\u00e5 et forpliktende samarbeid, og det m\u00e5 ogs\u00e5 bygge p\u00e5 de erfaringene kommunen nylig har gjort seg i det nevnte pr\u00f8veprosjektet. Et sentralt sp\u00f8rsm\u00e5l er hvem som skal ha arbeidsgiveransvaret og hva som blir konsekvensene for Bergen kommune dersom Helse Bergen blir arbeidsgiver for jordm\u00f8dre som skal drive svangerskaps- og barselomsorg i kommunen. P\u00e5 bakgrunn av at flere punkter i denne saken fremdeles er uavklart, kan ikke byr\u00e5den p\u00e5 n\u00e5v\u00e6rende tidspunkt forplikte seg til at det blir lyst ut flere kombinerte jordmorstillinger. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}