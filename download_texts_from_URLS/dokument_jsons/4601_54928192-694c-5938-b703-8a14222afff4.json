{
  "dokument_id": "54928192-694c-5938-b703-8a14222afff4",
  "doc_type": "case_attachment",
  "kommune": 4601,
  "tittel": "Fagnotat av 09.11.2023: Bj\u00f8rge utleieboliger - (D0490). Gjennomf\u00f8ringsvedtak ",
  "url": "https://bergen.kommune.no/politikere-utvalg/api/fil/bk360/8500645/Fagnotat-av-09-11-2023-Bjorge-utleieboliger-D0490-Gjennomforingsvedtak-",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2018/61084-1 (Arbeidssted) Saksbehandler: Kirsti L\u00f8tveit Dato: 9. november 2023 Fra Etat for utbygging Fagnotat av 09.11.2023: Bj\u00f8rge utleieboliger - (D0490). Gjennomf\u00f8ringsvedtak Hva saken gjelder: Bergen bystyre behandlet i m\u00f8te 22.02.2017 sak nr. 34/17 \u00abHandlingsplan for 250 flere kommunale utleieboliger 2017-2021\u00bb. M\u00e5let er \u00e5 anskaffe differensierte boliganlegg, som gir gode og tilpassede boliger for de som trenger det aller mest. Bj\u00f8rge utleieboliger vil inng\u00e5 i Boligprogrammet som del av de 125 boligene som kommunen skal etablere i egen regi. Bergen kommune vil styrke satsingen p\u00e5 kommunale utleieboliger integrert i mangfoldige bomilj\u00f8 i en kompakt by i tr\u00e5d med kommuneplanens samfunnsdel. Byr\u00e5dsavdeling for barnevern, sosiale tjenester og mangfold (BBSM) har i bestilling datert 03.10.2018 bedt Etat for utbygging (EFU) om \u00e5 st\u00e5 for prosjektledelse ved utf\u00f8relse av tiltaket, og denne saken gjelder endelig vedtak om gjennomf\u00f8ring av prosjektet. Fagetatens vurdering: Bakgrunn Det har v\u00e6rt utf\u00f8rt mulighetsstudier av en rekke kommunale tomter, herunder tomten p\u00e5 Bj\u00f8rge (gnr. 22, bnr. 6). Det planlegges \u00e5 etablere fem utleieboliger uten personalbase p\u00e5 tomten. Beboerne vil motta ambulerende tjenester. Sm\u00e5husene p\u00e5 Bj\u00f8rge er for personer med omfattende og vedvarende rusproblematikk som i tillegg kan ha psykiske helseutfordringer. De kan ha utfordringer med \u00e5 bo i et ordin\u00e6rt bomilj\u00f8 og vil trenge bistand for \u00e5 mestre et boforhold. P\u00e5 Bj\u00f8rge vil de kunne bo for seg selv med f\u00e5 naboer \u00e5 forholde seg til, samtidig som de kan f\u00e5 oppf\u00f8lging fra ambulerende tjenester. M\u00e5let er at leietakerne skal f\u00e5 hjelp til \u00e5 etablere seg i en bolig, samt f\u00e5 bistand slik at de kan beholde et trygt hjem over tid. Boligene kan bidra til at beboerne f\u00e5r en mer stabil hverdag og \u00f8kt livskvalitet. P\u00e5 tomten, like ved byggeomr\u00e5det, ligger en eldre bolig med tilh\u00f8rende garasje som er i kommunens eie. Boligen er utleid av Etat for bygg og eiendom (EBE) men leieforholdet vil bli sagt opp slik at tomten st\u00e5r til disposisjon som riggomr\u00e5de i byggeperioden. Det er registrert kulturminner p\u00e5 tomten som skal sikres f\u00f8r arbeider settes i gang. Prosjektbeskrivelse Tomten er i dag ubebygd og ligger i et LNF-omr\u00e5de. F\u00f8r 1. gangs behandling av planforslaget ble planomr\u00e5det, etter krav fra planetaten, utvidet for \u00e5 inkludere eiendom med fritidsbolig p\u00e5 gnr. 22 bnr. 14 som er i privat eie. Denne eiendommen ligger et stykke unna byggeomr\u00e5det. Se illustrasjonsplan under. Illustrasjon 1: Illustrasjonsplan Det skal oppf\u00f8res fem sm\u00e5hus som hver fungerer som selvstendige og fullverdige boliger. Sm\u00e5husene er kjedet sammen til to bygningskropper hvor den ene utgj\u00f8r tre boliger, mens den andre utgj\u00f8r to boliger. Alle boligene har hver sin private forhage mot s\u00f8rvest med gode solforhold, og bakhage med inngangsparti og sykkelparkering. Mellom boligene er det felles uteomr\u00e5de. Alle oppholdssoner i felles uteareal skal v\u00e6re universelt utformet. Det etableres renovasjonsl\u00f8sning og fire parkeringsplasser i forbindelse med prosjektet. Illustrasjon 2: Boligene sett fra s\u00f8r Det skal etableres ny avkj\u00f8rsel fra Bj\u00f8rgeveien, tilkomstveier og infrastruktur. Etablering av avkj\u00f8rselen er et rekkef\u00f8lgekrav og skal ferdigstilles f\u00f8r igangsettingstillatelse. I reguleringsplanen er det ogs\u00e5 rekkef\u00f8lgekrav om en enkel oppgradering av tursti i utkanten av planomr\u00e5det. Illustrasjon 3: Boligene sett fra nord med parkering og renovasjonsareal Det har v\u00e6rt en lang og krevende detaljreguleringsprosess (oppstart v\u00e5r 2019). I l\u00f8pet av planprosessen er det kommet inn en del krav fra offentlige interessenter, som medf\u00f8rte flere runder med utvidelser av planomr\u00e5det. Den lange planprosessen har medf\u00f8rt \u00f8kte kostnader b\u00e5de eksternt og internt. Reguleringsplanen ble sendt til 2. gangs behandling medio mars 2022. Reguleringsplanen ble behandlet og politisk vedtatt i Bergen bystyre i m\u00f8te 22.06.2023, sak.nr 237/23. Prosjektet gjennomf\u00f8res som en totalentreprise. Konkurransen ble lyst ut 18.09.2023 med svarfrist 27.10.2023. Det var god respons fra markedet og det kom inn 13 tilbud. Vi s\u00f8ker gjennomf\u00f8ringsvedtak basert p\u00e5 innkomne priser fra markedet. Brukermedvirkning BBSM og Etat for boligforvaltning (EBF) har deltatt aktivt gjennom prosjekteringsfasen. Det er gjennomf\u00f8rt flere m\u00f8ter med brukergruppen. Kravliste fra EBF er grundig gjennomg\u00e5tt i samarbeid med vedlikeholdsleder i EBF. Kravlisten er prosjekttilpasset og vedlagt totalentreprisekonkurransen. I tillegg har prosjektet v\u00e6rt presentert i Ruspolitisk r\u00e5d og for ProLAR. Det er ogs\u00e5 avholdt m\u00f8ter med Politiet i Bergen Vest. Klima og milj\u00f8 Det er utarbeidet milj\u00f8krav og milj\u00f8oppf\u00f8lgingsplan (MOP) for prosjektet i konkurransegrunnlaget. Det stilles blant annet krav om: \u2022 Minstekrav til bygningsdeler, komponenter og lekkasjetall for passivhus skal oppfylles \u2022 Klimagassberegninger og prosjektet skal ha lavere utslippsniv\u00e5 enn 912 kgCO2e/m2 (uten lokasjon) \u2022 Fossilfri byggeplass med utslippsfrie elementer som byggvarme og byggt\u00f8rk \u2022 Avfallsmengder (ikke rive- /gravemasser) skal ikke overstige 23 kg/m2 oppvarmet BTA \u2022 Lavemitterende materialer \u2022 Terskelverdier for konstruksjonsvirke \u2022 Hensyn til eksisterende natur, vegetasjon med dets mangfold av flora og fauna skal opprettholdes i st\u00f8rst mulig grad \u2022 Hindre forurensing i Bj\u00f8rndalsvatnet, Gjeddevatnet og omgivelsene \u2022 Fremmede arter p\u00e5 tomten bekjempes i forbindelse med anleggsvirksomheten, og frem til nytt gr\u00f8ntanlegg er etablert Fremdrift Tentativ fremdriftsplan: \u2022 Reguleringsplan vedtatt: juni 2023 \u2022 Anbudskonkurranse totalentreprise: august 2023 \u2022 Kontrahering av totalentrepren\u00f8r: februar 2024 \u2022 Forberedende arbeider og detaljprosjektering: mars 2024 \u2022 Rammes\u00f8knad planlagt innsendt: mai 2024 \u2022 Byggestart: september 2024 \u2022 Overlevering til bestiller/bruker: desember 2025 \u00d8konomi Prosjektet ble f\u00f8rst skilt ut fra sekkeposten \u00abBoligprogram \u2013 125 nye boliger\u00bb i handlings- og \u00f8konomiplan 2019-22, hvor det etter endt mulighetsstudie hadde blitt lokalisert en mulig tomt p\u00e5 Bj\u00f8rge og reguleringsprosess igangsatt. Forel\u00f8pig budsjett som ble avsatt var et sv\u00e6rt tidlig estimat basert p\u00e5 forventet arealbehov og en gjennomsnittlig kvadratmeterpris. I gjeldende handlings- og \u00f8konomiplan (2024-27) er vedtatt brutto totalramme for prosjektet 57,6 mill., gjennom BUD833. Av disse er 11 mill. avsatt tidligere \u00e5r, mens resterende 46,6 mill. er budsjettert i \u00f8konomiplanperioden 2024-27. Det er gjennomf\u00f8rt en intern usikkerhetsanalyse med basis i skisseprosjekt i april 2021. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen blir kvalitetssikret. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter, og disse analyseres ved hjelp av en matematisk modell. Som del av resultatet fremkommer prosjektets forventede kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs. der det er 85 % sannsynlig at prosjektets sluttkostnad vil havne innenfor rammen. Ny forventet prosjektkostnad og anbefalt total kostnadsramme ved siste kvalitetssikring i november 2023 angir en P50 p\u00e5 49,6 mill. og en P85 p\u00e5 52,4 mill. I henhold til \u00f8konomireglementets punkt 4.14.1 vil mva.-kompensasjon bli tilbakef\u00f8rt direkte og inng\u00e5 i prosjektspesifikk finansiering. Ved kostnadsniv\u00e5 som tilsvarer P85 er mva. beregnet \u00e5 utgj\u00f8re 7,75 mill., slik at netto l\u00e5nefinansiering vil v\u00e6re 44,65 mill. for anlegget. Bj\u00f8rge er et spesielt prosjekt grunnet veldig lavt bruttoareal (BTA) p\u00e5 318 m2, og det er gjennomf\u00f8rt en meget tidkrevende detaljreguleringsprosess, som tidligere beskrevet. Det er f\u00e5 enheter som skal etableres i prosjektet og n\u00e5r totalkostnaden i prosjektet skal fordeles p\u00e5 et lavt BTA og f\u00e5 enheter, fremst\u00e5r kostnadene pr. enhet som sv\u00e6rt h\u00f8ye. Kostnadsdrivere: \u2022 Kostnader for infrastruktur (vei, utend\u00f8rs el, utend\u00f8rs VVS etc.) er relativt lik om det etableres f\u00e5 eller flere boliger. I dette prosjektet er det lang avstand til p\u00e5kobling av infrastruktur. \u2022 Lang og omfattende planprosess med tilh\u00f8rende interne og eksterne kostnader som blir uforholdsmessig h\u00f8y i forhold til antall kvadrat som skal etableres \u2022 Kostnader for utend\u00f8rsarbeider er relativt lik om det etableres f\u00e5 eller flere boliger \u2022 Krav om etablering av ny avkj\u00f8rsel fra fylkesvei (rekkef\u00f8lgekrav) \u2022 Relativt sett h\u00f8ye prosjekteringskostnader for mindre anlegg \u2022 Interne kostnader omtrent like h\u00f8ye om det etableres f\u00e5 eller flere boliger \u2022 Vedtatte krav og strategier i Bergen kommune for blant annet klima og milj\u00f8, arkitektur samt seri\u00f8sitetskrav \u2022 Ekstra krav til robusthet for boligene Driftskonsekvenser Kalkulatoriske kostnader for investeringen er beregnet til kr 1 657 984 per \u00e5r basert p\u00e5 netto l\u00e5neopptak som angitt over. FDVU-kostnader estimeres til kr 206 700 og husleieinntekter/bost\u00f8tte estimeres til kr 720 000 \u00e5rlig. Underdekning I henhold til Bergen kommunes \u00f8konomireglementet skal det, i forbindelse med at det treffes gjennomf\u00f8ringsvedtak med bevilgning knyttet til investeringsportef\u00f8ljen i EBF, etableres en forel\u00f8pig husleieavtale mellom EBF og den enhet i bykassen som har \u00abbestilt\u00bb investeringen. Denne avtalen skal fungere som garanti for at EBF mottar en fremtidig inntjening knyttet til investeringsprosjektet. For det aktuelle prosjekt er det annuitetsmessig over avskrivningsperioden p\u00e5 40 \u00e5r beregnet en \u00e5rlig underdekning p\u00e5 kr. 2 192 000. Avtalen med tilh\u00f8rende beregningsgrunnlag basert p\u00e5 P50 ble signert av Byr\u00e5dsavdeling for barnevern og sosiale tjenester og EBF den 14.06.2023. Fagetatens anbefaling: 1. Prosjektet Bj\u00f8rge utleieboliger med en anbefalt total investeringsramme p\u00e5 52,4 millioner gjennomf\u00f8res. Styringsm\u00e5l fastsettes til 49,6 mill. 2. Det bevilges 52,4 mill. av total investeringsramme p\u00e5 57,6 mill. innarbeidet i vedtatt handlings- og \u00f8konomiplan til prosjektet. Budsjettavsetning fremg\u00e5r av f\u00f8lgende tabell: 3. Overskytende bel\u00f8p p\u00e5 5,2 mill. trekkes inn ved rullering av handlings- og \u00f8konomiplan. Med hilsen Etat for utbygging Willy Andre Gjesdal Kirsti L\u00f8tveit Direkt\u00f8r Prosjektleder Dokumentet er godkjent elektronisk. Vedlegg: Kostnadsskjema F\u00f8lgeskjema til gjennomf\u00f8ringsvedtak "
}