{
  "dokument_id": "4973eb55-203f-5e9d-b3ea-c49bcc74bc3a",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Linn Kristin Rasmussen Eng\u00f8 (A) om utvidet rett til velferdspermisjon ved barnehagetilvenning",
  "url": "https://bergen.kommune.no/politikere-utvalg/api/fil/bk360/11643875/Svar-pa-representantforslag-fra-Linn-Kristin-Rasmussen-Engo-A-om-utvidet-rett-til-velferdspermisjon-ved-barnehagetilvenning",
  "tekst": " Byr\u00e5dsleders avdeling, stab Til Intern korrespondanse Bystyrets kontor V\u00e5r referanse: 2024/136243-6 Saksbehandler: Eli Karin Gaupholm Eide Fra Dato: 19. desember 2024 Byr\u00e5dsleder Svar p\u00e5 representantforslag fra Linn Kristin Rasmussen Eng\u00f8 (A) om utvidet rett til velferdspermisjon ved barnehagetilvenning Forretningsutvalget har i m\u00f8te 10.09.2024, i sak 299/224 fattet f\u00f8lgende vedtak: 1. Representantforslag fra Linn Kristin Eng\u00f8 (A) om utvidet rett til velferdspermisjon ved barnehagetilvenning, oversendes byr\u00e5det for videre utredning. Representanten Linn Kristin Eng\u00f8 har fremmet f\u00f8lgende representantforslag: \u00abDen siste tiden har det v\u00e6rt skrevet en lang rekke artikler om hvilken p\u00e5virkning barnehageoppstart har p\u00e5 barn. Nyere e forskningsresultater peker p\u00e5 at stressniv\u00e5ene hos barna \u00f8ker betydelig i forbindelse med oppstart, men kontrollm\u00e5linger tre m\u00e5neder etter oppstart viser at niv\u00e5et g\u00e5r ned igjen. P\u00e5 Barnehage.no kan en lese at Druglis forskning antyder at nok tid til tilvenning, god kommunikasjon mellom hjem og barnehage, samt nok ansatte i barnehagene er viktige faktorer i tilvenningsfasen. Flertallet av barn i Bergen begynner i barnehagen mens de er i ett\u00e5rsalderen. Spr\u00e5ket er begrenset og antall trygge omsorgspersoner har for de fleste v\u00e6rt mer eller mindre begrenset til foreldre, foresatte og n\u00e6r familie. Kompetente ansatte gj\u00f8r det de kan, i en hektisk og krevende arbeidshverdag, for at en av de st\u00f8rste overgangene i livet skal bli mest mulig smidig. I Trondheim har man innf\u00f8rt konseptet \u00abforeldreaktiv tilvenning\u00bb som legger opp til at foreldre skal delta i tilvenningsfasen over fem dager - istedenfor tre dager, som mange barnehager og arbeidsgivere synes \u00e5 legge til grunn. I f\u00f8lge Trondheim kommune sine nettsider foreg\u00e5r tilvenningen slik: Dag 1: Du er sammen med barnet hele tiden og har alt ansvar for barnet Dag 2: Du er sammen med barnet hele tiden og har alt ansvar for barnet Dag 3: Kontaktpersonene tar over en eller noen av oppgavene med barnet, men du er fortsatt til stede hele dagen Dag 4: Du overlater mer ansvar til kontaktpersonene, men er i n\u00e6rheten av barnet hele dagen Dag 5: Kontaktpersonene tar det meste av ansvaret for barnet. Du er i n\u00e6rheten, men kan v\u00e6re litt i bakgrunnen Trondheim kommunes praksis for barnehagetilvenning forutsetter at foreldre har rett- og anledning til \u00e5 ta fri fra jobben. Rett til fri ved barnehageoppstart er ikke omtalt i Arbeidsmilj\u00f8loven. Det er derimot retten til permisjon ved svangerskap- og f\u00f8dsel, barns sykdom, omsorg for og pleie av n\u00e6rst\u00e5ende. Likevel er det vanlig at arbeidstakere i Norge f\u00e5r noe fri med eller uten l\u00f8nn i forbindelse med barnehageoppstart. I Bergen kommunes personalreglement er rettigheter ved barnehagetilvenning omtalt slik: \u00abTilvenning av barn i ny barnehage/SFO/hos ny barnepasser i inntil 3 dager for \u00e9n av de foresatte, under forutsetning av at begge de foresatte er i arbeid. Dagene kan deles mellom de foresatte.\u00bb I Bergen kommunes informasjonsskriv \u00abBarnehagen \u2013 en god start\u00bb beskrives tilvenningsprosessen: \u00ab(...)Barn er forskjellige, og reagerer ulikt p\u00e5 \u00e5 begynne i barnehage. Noen blir raskt trygg i de nye omgivelsene, mens andre trenger lengre tid p\u00e5 dette. I starten b\u00f8r barnet bare v\u00e6re noen f\u00e5 timer i barnehagen, sammen med en eller begge foreldrene. Etter hvert kan antall timer \u00f8kes. Barnehagen avtaler med dere hvordan de f\u00f8rste dagene b\u00f8r legges opp.\u00bb I hvor stor grad man har anledning til \u00e5 f\u00f8lge opp barn i forbindelse med barnehagestart avhenger med andre ord av avtaleverket knyttet til den enkelte arbeidsplass- og grad av fleksibilitet i arbeidshverdagen. For ansatte med kontorjobber m\u00e5 vi forutsette at det er lettere \u00e5 tilpasse arbeidet i perioder med barnehagetilvenning, mens det vil v\u00e6re mer krevende for medarbeidere i turnusyrker. Bergen kommune b\u00f8r g\u00e5 foran og tilrettelegge for smidigere barnehagetilvenning for barn, foreldre og medarbeidere i barnehagene. Forslag til vedtak: Bystyret ber byr\u00e5det vurdere muligheten for \u00e5 utvide retten til velferdspermisjon ved barnehagetilvenning for ansatte i Bergen kommune. Byr\u00e5dets vurdering av representantforslaget: Representanten foresl\u00e5r \u00e5 utvide ansattes adgang til fri for tilvenning i Barnehage/SFO. Ansattes adgang til fri ved tilvenning i Barnehage/SFO f\u00f8lger av Bergen kommunes personalreglement pkt. 6.5 om velferdspermisjoner hvor f\u00f8lgende er presisert innledningsvis: \u00abArbeidstaker kan f\u00e5 velferdspermisjon med l\u00f8nn i inntil 12 arbeidsdager pr. kalender\u00e5r n\u00e5r det foreligger viktige velferdsgrunner (se hovedtariffavtalens \u00a7 14.1).\u00bb Hovedtariffavtalen (HTA) kap 1, \u00a7 14, andre avsnitt sier f\u00f8lgende: \u00abN\u00e5r viktige velferdsgrunner foreligger, kan en arbeidstaker tilst\u00e5s velferdspermisjon med l\u00f8nn i inntil 12 arbeidsdager pr. kalender\u00e5r. Det kan avtales fleksibelt uttak av permisjonsdagene\u00bb. HTA setter dermed en skranke p\u00e5 til sammen 12 dager per \u00e5r for velferdspermisjon med l\u00f8nn. I Bergen kommunes personalreglement kap. 5.6 er ulike velferdsgrunner eksemplifisert, og n\u00e6rmere regulert. Det er lagt opp til en fordeling av permisjonsdagene ved formuleringen \u00abinntil\u00bb et antall dager permisjon for ulike permisjonsgrunner. Det gis for eksempel inntil 5 dager l\u00f8nnet permisjon ved sykdom i n\u00e6rmeste familie, og inntil 3 dager ved d\u00f8dsfall. Det er ogs\u00e5 adgang til permisjon ved inng\u00e5else av ekteskap, samt ved deltakelse p\u00e5 internasjonale idretts- og kulturarrangementer mv. Tilvenning i ny barnehage/SFO/hos ny barnepasser er regulert slik: \u00abTilvenning av barn i ny barnehage/SFO/hos ny barnepasser i inntil 3 dager for \u00e9n av de foresatte, under forutsetning av at begge de foresatte er i arbeid. Dagene kan deles mellom de foresatte.\u00bb. Det er ogs\u00e5 adgang til permisjon p\u00e5 f\u00f8rste skoledag. HTA er ikke til hinder for en utvidelse av antall permisjonsdager for barnehagetilvenning innenfor skranken p\u00e5 12 dager per \u00e5r. Byr\u00e5det vurderer imidlertid at gjeldende ordning er god, og ogs\u00e5 i samsvar med det som gjelder i de fleste andre kommuner innen KS-omr\u00e5det. Det er b\u00e5de i HTA og i personalreglementet presisert at det er adgang til \u00e5 avtale fleksibelt uttak av permisjonsdagene. Dette gir arbeidstakere mulighet til \u00e5 dele opp dagene, og fordele permisjonen over flere dager. I tillegg inneb\u00e6rer formuleringen en presisering av arbeidsgivers plikt til \u00e5 legge til rette for slik permisjon, s\u00e5 langt det lar seg gj\u00f8re p\u00e5 det enkelte arbeidssted. Utover dette er det ogs\u00e5 adgang til \u00e5 gi arbeidstakere ul\u00f8nnet permisjon, Byr\u00e5det anbefaler derfor at representantforslaget fra Linn Kristin Eng\u00f8 (A) om utvidet rett til velferdspermisjon ved barnehagetilvenning ikke tas til f\u00f8lge. Christine B. Meyer - Byr\u00e5dsleder Dokumentet er godkjent elektronisk. "
}