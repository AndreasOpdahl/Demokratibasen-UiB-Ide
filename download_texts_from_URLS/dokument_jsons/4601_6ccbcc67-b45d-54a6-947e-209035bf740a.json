{
  "dokument_id": "6ccbcc67-b45d-54a6-947e-209035bf740a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 44 fra Reidar Staalesen (A) vedr\u00f8rende kj\u00f8p av kartlegging av natur - UMBY",
  "url": "https://bergen.kommune.no/politikere-utvalg/api/fil/bk360/9899818/Svar-pa-skriftlig-sporsmal-nr-44-fra-Reidar-Staalesen-A-vedrorende-kjop-av-kartlegging-av-natur-UMBY",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/27729-3 Saksbehandler: Malene Nesse Gr\u00f8nningen Fra Dato: 20. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 44 fra Reidar Staalesen (A) vedr\u00f8rende kj\u00f8p av kartlegging av natur - UMBY Nrk har i serien oppsynsmannen vist til saker der utbygger har kj\u00f8pt kartlegging av natur i omr\u00e5der de \u00f8nsker \u00e5 bygge, i tilfeller utbygger ikke har v\u00e6rt forn\u00f8yd med kartlegging grunnet at utbygging vil bli vanskelig har de da bestilt nye kartlegginger for \u00e5 lettere kunne bygge ut. Sp\u00f8rsm\u00e5l til byr\u00e5den: Er byr\u00e5den kjent med tilfeller der dette har skjedd i Bergen Kommune? Har Bergen Kommune et system som fanger det opp hvis slike tilfeller vil skje i v\u00e5r kommune? Svar fra byr\u00e5den: En utbygging som det vises til i sp\u00f8rsm\u00e5let over kan antas \u00e5 v\u00e6re omfattet av et plankrav, som betyr at det m\u00e5 foreligge en reguleringsplan f\u00f8r en utbygging kan tillates. En reguleringsplan et resultat av en omfattende prosess med kunnskapsinnhenting, avveiing av mange ulike interesser, og medvirkning gjennom h\u00f8ring og offentlig ettersyn. I plansaker hvor naturmangfold ber\u00f8res er det strenge krav til kunnskapsgrunnlag og vurderinger etter Naturmangfoldloven. I reguleringsplaner fremmet av private utbyggere s\u00e5 er det forslagsstilleren selv som har ansvar for \u00e5 innhente n\u00f8dvendig kunnskap om naturmangfoldet, og bruke det som grunnlag for \u00e5 utarbeide et planforslag. Byr\u00e5den har ikke direkte anledning til \u00e5 p\u00e5virke hvordan innkj\u00f8p av konsulenttjenester skal foreg\u00e5 og hvem som blir tildelt oppdraget. Bergen kommune som planmyndighet har imidlertid et stort ansvar for \u00e5 sikre at det kunnskapsgrunnlaget som en reguleringsplan er bygget p\u00e5 er korrekt og tilfredsstillende. Dette gj\u00f8res gjennom saksbehandlingen i Plan- og bygningsetaten samt gjennom h\u00f8ring og offentlig ettersyn hvor b\u00e5de Bymilj\u00f8etaten og Statsforvalteren i Vestland gir uttale p\u00e5 tema som ang\u00e5r naturmangfoldet. Byr\u00e5den er derfor trygg p\u00e5 at reguleringsplaner som fremmes for sluttbehandling i Bergen kommune er basert p\u00e5 et godt og oppdatert kunnskapsgrunnlag hva gjelder naturverdiene innenfor det gitte planomr\u00e5det. Christine Kahrs \u2013 Byr\u00e5d for byutvikling Dokumentet er godkjent elektronisk. "
}