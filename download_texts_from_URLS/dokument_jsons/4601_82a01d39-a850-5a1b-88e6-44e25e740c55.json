{
  "dokument_id": "82a01d39-a850-5a1b-88e6-44e25e740c55",
  "doc_type": "case_presentation",
  "kommune": 4601,
  "tittel": "Fyllingsdalen, gnr. 19 bnr. 293, \u00d8vre Kr\u00e5kenes 51. Klage over avslag p\u00e5 s\u00f8knad om dispensasjon fra plankrav og tomteutnyttelse",
  "url": "https://bergen.kommune.no/politikere-utvalg/api/fil/bk360/9685570/Framstilling-Fyllingsdalen-gnr-19-bnr-293-Ovre-Krakenes-51-Klage-over-avslag-pa-soknad-om-dispensasjon-fra-plankrav-og-tomteutnyttelse",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/265387-7 Fyllingsdalen, gnr. 19 bnr. 293, \u00d8vre Kr\u00e5kenes 51. Klage over avslag p\u00e5 s\u00f8knad om dispensasjon fra plankrav og tomteutnyttelse for etablering av n\u00e6rmilj\u00f8senter Hva saken gjelder: Ansvarlig s\u00f8ker, En til En arkitekter AS v/ Morten Nedre\u00e5s, klager p\u00e5 vegne av tiltakshaver Joa Gruppen AS p\u00e5 avslag datert 20.10.2023. Avslagshjemler er: KPA 2018 \u00a7 3.1 (plankrav) og KPA 2018 \u00a7 26.5.3 (tomteutnyttelsesgrad). Planstatus: Eiendommen er uregulert. KPA2018 viser eiendommen som bebyggelse og anlegg - \u00d8vrig byggesone. Deler av eiendommen ligger innenfor st\u00f8ysone gul vei st\u00f8y. N\u00f8dvendige dispensasjoner er oms\u00f8kt. Kartutsnitt til venstre under viser eiendommens beliggenhet p\u00e5 Kr\u00e5kenes. Flyfoto til h\u00f8yre. Dagens bruk av bygningen er bilforretning, verksted og tilh\u00f8rende kontor. Nabomerknader: Ansvarlig s\u00f8ker opplyser at det er foretatt nabovarsling i samsvar med bestemmelsene i pbl \u00a7 21-3, og det er mottatt merknad fra f\u00f8lgende: - Eiendommen \u00d8vre Kr\u00e5kenes 43 (gnr 19 bnr 316) ved Kenneth og Lenamaria Gravdal, og - Eiendommen \u00d8vre Kr\u00e5kenes 49 (gnr 19 bnr. 329) ved Credohuset AS. Eierne av \u00d8vre Kr\u00e5kenes 43 (Gravdal) er positive til planene om n\u00e6rmilj\u00f8senter, men mener at avkj\u00f8rselen er trafikkfarlig og uoversiktlig med mange nesten-ulykker. Oppsummert mener naboene at det er stort behov for utbedring, og at det ikke b\u00f8r dispenseres fra krav om reguleringsplan. Det er h\u00f8y aktivitet i krysset grunnet Credokirken, barneskole og SFO i Credohuset. Naboene frykter ogs\u00e5 st\u00f8y fra kj\u00f8leanlegget til planlagt dagligvarebutikk. Vedlagt merknaden er et bilde som viser eksempel p\u00e5 uheldig parkering: 1 Eierne av \u00d8vre Kr\u00e5kenes 49 (Credohuset AS) \u00f8nsker en god dialog med utbygger for \u00e5 se p\u00e5 felles l\u00f8sninger for Credohuset og leietakerne (barnehage, barne- og ungdomsskole, kirke og treningssenter). Uttale fra Statsforvalteren i Vestland: I epost datert 06.11.2023 vil Statsforvalteren presisere at dersom det stilles vilk\u00e5r om at parkeringsdekning og handel skal v\u00e6re i samsvar med kommuneplanens bestemmelser og regional planbestemmelse om handel, vil Statsforvalteren ikke ha videre merknader til dispensasjon som s\u00e5dan for tiltaket. Uttale fra Bymilj\u00f8etaten: Bymilj\u00f8etaten har gitt uttale den 27.09.2023 hvor det sl\u00e5s fast at tiltaket er plassert lenger enn 15 meter fra kommunal gang- og sykkelveg kv287 og utenfor byggegrensen til kommunal veg. Det er ingen ytterligere kommentarer. Klagerens anf\u00f8rsler: Klagen er datert 08.11.2023. Oppsummert mener klager mener det er \u00e5penbart at det planlagte n\u00e6rmilj\u00f8senteret er tilstrekkelig utredet gjennom s\u00f8knad om dispensasjon. Blant annet er det foretatt nabolagsunders\u00f8kelse, stedsanalyse, trafikkvurdering og ulike redegj\u00f8relser, for eksempel for hvordan tiltaket vil im\u00f8tekomme intensjonene bak bestemmelser i KPA2018. I klagen vises det ogs\u00e5 til de positive f\u00f8lgende dispensasjon vil medf\u00f8re, ved \u00e5 muliggj\u00f8re transformasjon av en bilforretning og verksted til et n\u00e6rmilj\u00f8senter. Et slikt senter vil v\u00e6re positivt for s\u00e5 vel beboermilj\u00f8et i omr\u00e5det, milj\u00f8hensyn og b\u00e6rekraft, bruk av eksisterende infrastruktur, tilbakef\u00f8ring av gr\u00f8nne arealer og mer. Dispensasjon til det planlagte tiltaket vil medf\u00f8re positive synergieffekter for naboer og andre i omr\u00e5det. Klageren mener vedtaket om avslag hovedsakelig er grunngitt i Statsforvalterens uttalelse av 05.10.2023. Statsforvalteren har, etter dialog med klager, gitt en tilleggsuttalelse i etterkant av avslaget, hvor det opplyses at de ikke har innvendinger til tiltaket gitt visse vilk\u00e5r. Det presiseres i klagen at tiltaket skal gjennomf\u00f8res tr\u00e5d med b\u00e5de regional planbestemmelse om detaljhandel, og KPA 2018 sin bestemmelse om parkering. Fagetatens vurdering og anbefaling: Vurderingstemaet er om det kan etableres et n\u00e6rmilj\u00f8senter uten egen plan, ved \u00e5 dispensere fra KPA \u00a7 3.1 (plankrav) og \u00a7 26.5.3 (tomteutnyttelse). En planprosess vil sikre en helhetlig og grundig vurdering av omr\u00e5det med gjennomtenkte l\u00f8sninger p\u00e5 blant annet infrastruktur, gr\u00f8nnstruktur og omfanget av utbygging. Side 2 av 5 Fagetaten viser til at endringen fra bilbutikk og verksted, til etablering av et n\u00e6rmilj\u00f8senter, i denne saken inneb\u00e6rer omfattende transformasjon i et omr\u00e5de med et betydelig antall boliger. I en planprosess vil alle som blir ber\u00f8rt av tiltaket bli h\u00f8rt og ivaretatt, og det vil v\u00e6re mulig \u00e5 danne seg et mer nyansert bilde enn det som tillates innenfor rammene av en dispensasjonss\u00f8knad. I en planprosess vil saken sendes p\u00e5 h\u00f8ring, legges ut til offentlig ettersyn og det skal gjennomf\u00f8res relevante medvirkningstiltak. Planprosess vil involvere ber\u00f8rte myndigheter, grunneiere, interesseorganisasjoner, naboer og andre p\u00e5 et tidlig tidspunkt, og skape bedre forutsetninger for samarbeid mellom utbygger og andre enn det som er mulig innenfor rammen av en dispensasjonss\u00f8knad. I denne saken mener fagetaten at det vil v\u00e6re udemokratisk \u00e5 tillate en s\u00e5 omfattende transformasjon av omr\u00e5det p\u00e5 grunnlag av et enkeltvedtak om dispensasjon. Fagetaten anbefaler at vedtaket opprettholdes. Byr\u00e5dets vurdering og anbefaling/konklusjon: Byr\u00e5det har vurdert klagen og anbefaler at fagetatens vedtak opprettholdes. Generelt mener byr\u00e5det at det vil v\u00e6re behov for en planavklaring i et tilfelle som dette, der en etablert bilforretning med tilh\u00f8rende verksted og kontor skal omdannes til et n\u00e6rmilj\u00f8senter med en bred variasjon av tilbud. En planprosess vil p\u00e5 en bedre m\u00e5te enn en dispensasjonssak kunne sikre medvirkning fra enkeltpersoner og ber\u00f8rte myndigheter, organisasjoner, velforeninger m.m., jf. form\u00e5lsbestemmelsen i pbl. \u00a7 1-1, fjerde ledd: \u00abPlanlegging og vedtak skal sikre \u00e5penhet, forutsigbarhet og medvirkning for alle ber\u00f8rte interesser og myndigheter. Det skal legges vekt p\u00e5 langsiktige l\u00f8sninger, og konsekvenser for milj\u00f8 og samfunn skal beskrives.\u00bb Som en konkret problemstilling viser byr\u00e5det til merknaden fra nabo i \u00d8vre Kr\u00e5kenes 43 (Gravdal), der det p\u00e5pekes at dagens l\u00f8sning for avkj\u00f8rsel mot fylkesvegen er uryddig, uhensiktsmessig og til dels trafikkfarlig. I s\u00f8knaden datert 08.09.2023 om dispensasjon fra veglovens byggegrense, er det vist til at avkj\u00f8rsel m.m. er bygget iht. Statens vegvesen sin reguleringsplan for rundkj\u00f8ring og bussholdeplass, plan nr. 62050000, vedtatt av Bergen bystyre den 24.01.2014. Det framg\u00e5r av fly- og gatefoto datert hhv. 2022 og 2023 at bare deler av den aktuelle reguleringsplanen er bygget ut. Bl.a. gjenst\u00e5r f_KV1 (ny enveiskj\u00f8rt adkomstvei til Credohuset) og innsnevring/oppstramming av den felles avkj\u00f8rselen til Credohuset og eksisterende bilforretning. Se foto nedenfor der de aktuelle tiltak er markert med r\u00f8de kryss p\u00e5 flyfoto til venstre. Gatefoto til h\u00f8yre: I en eventuell ny regulering vil det kunne stilles rekkef\u00f8lgekrav om at allerede regulerte trafikktiltak blir gjennomf\u00f8rt f\u00f8r igangsetting av nye byggetiltak. I tillegg vil planprosessen kunne avklare andre forhold omkring framtidig bruk av omr\u00e5det, jf. merknadene fra fagetaten ovenfor. Side 3 av 5 Byr\u00e5det mener at kommunen i dette tilfellet b\u00f8r bruke sitt skj\u00f8nnsmessige handlingsrom til \u00e5 kreve reguleringsplan, jf. pbl. \u00a7 12-2, andre ledd: \u00abKommunestyret skal s\u00f8rge for at det blir utarbeidet reguleringsplan for de omr\u00e5der i kommunen hvor dette f\u00f8lger av loven eller av kommuneplanens arealdel, samt der det ellers er behov for \u00e5 sikre forsvarlig planavklaring og gjennomf\u00f8ring av bygge- og anleggstiltak, flerbruk og vern i forhold til ber\u00f8rte private og offentlige interesser.\u00bb For tiltak av denne typen (bruksendring m.m.) gjelder det generelle plankravet i KPA 2018 \u00a7 3.1. Vilk\u00e5ret for dispensasjon er at de hensyn som ligger bak plankravet ikke blir vesentlig tilsidesatt. Videre m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene. Byr\u00e5det mener at dispensasjon i dette tilfellet vesentlig vil tilsidesette de hensyn som ligger bak plankravet. Byr\u00e5det kan heller ikke se at fordelene ved en dispensasjon vil v\u00e6re klart st\u00f8rre enn ulempene. Tilleggsopplysninger i klagerunden fra tiltakshaver: En til En arkitekter har i epost datert 24.04.2024 sent inn tilleggsopplysninger. Det fremg\u00e5r at regulert avkj\u00f8rsel f_KV1 ikke vil bli bygget da det ikke er behov for den og heller ikke \u00f8nskelig \u00e5 bygge den fra grunneiers side. Tiltakshaver vil p\u00e5ta seg \u00e5 endre eksisterende avkj\u00f8rsel i samsvar med gjeldende reguleringsplan/veiplan. Tiltakshaver har lagt ved en illustrasjon for hvordan man tenker seg utearealene p\u00e5 eiendommen. Tilleggsopplysningene f\u00f8lger vedlagt. Byr\u00e5det mener likefullt at de hensyn som ligger bak plankravet gj\u00f8r seg gjeldende med tyngde i saken, og kan ikke se at tilleggsopplysningene b\u00f8r f\u00e5 avgj\u00f8rende betydning i s\u00e5 m\u00e5te. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 20.10.2023 opprettholdes. Klagen tas ikke til f\u00f8lge. Dato: 14. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagetatens notat datert 15.12.2023 med f\u00f8lgende vedlegg: 1) 1. Situasjonskart 2. Illustrasjonsplan 3. Flyfoto 4. Klage 5. Vedtak om avslag 6. Tegninger 7. Statsforvalterens uttalelse 8. Bymilj\u00f8etatens uttalelse 9. Redegj\u00f8relse for s\u00f8knad om dispensasjon Side 4 av 5 10. Nabomerknader med tilsvar 11. Utvidet stedsanalyse 12. Trafikkvurdering 2) 1. Fyllingsdalen. Gnr 19 bnr 293.0 \u00d8vre Kr\u00e5kenes 51. Tilleggsopplysninger 2. F\u00f8lgeskriv tilleggsinformasjon til klagesak 3. Vedlegg 1 \u00d8vre Kr\u00e5kenes-notat ifbm ikke bygget avkj\u00f8rsel 4. Vedlegg 2 Signert intensjonsavtale \u00d8K49 og \u00d8K51 5- Vedlegg 3 Illustrasjon mulighetsstudie \u00d8K51 Side 5 av 5 "
}