{
  "dokument_id": "a3f68a7d-513a-5d6d-8e41-3628988295ce",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 9 fra Diane Alexandra Berbain (SV) om ulovlig fremvisning av kontoutskrifter hos NAV - utvalg for helse og sosial",
  "url": "https://bergen.kommune.no/politikere-utvalg/api/fil/bk360/12109366/Svar-pa-skriftlig-sporsmal-nr-9-fra-Diane-Alexandra-Berbain-SV-om-ulovlig-fremvisning-av-kontoutskrifter-hos-NAV-utvalg-for-helse-og-sosial",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/95519-4 Saksbehandler: Kent Jonny Madell Fra Dato: 18. februar 2025 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 9 fra Diane Alexandra Berbain (SV) om ulovlig fremvisning av kontoutskrifter hos NAV - utvalg for helse og sosial Representanten Diane Berbain (SV) har den 30. januar 2025 sendt inn f\u00f8lgende skriftlige sp\u00f8rsm\u00e5l: En bruker som holder til NAV Bergen S\u00f8r opplevde \u00e5 m\u00e5tte vise fram kontoutskrifter hver eneste m\u00e5ned, noe som var ulovlig. I rundskriv til sosialtjenesteloven st\u00e5r det at \u00abutskrift fra konto, som viser alle bevegelser p\u00e5 kontoen i et bestemt tidsrom, inneholder store mengder personlig informasjon, og mye av dette er ikke relevant for Nav-kontorets behandling av saken. Kontoutskrift kan derfor ikke kreves framlagt rutinemessig\u00bb. Likevel m\u00e5tte Svensson vise kontoutskrift hver gang. \u2013 Det var hver eneste m\u00e5ned p\u00e5 fast basis. Det kan ikke sees som noe annet rutinemessig, sier hun. Kilde: Nav sjekket kontoen ulovlig: \u2013 Det er ubehagelig \u00e5 bli mistenkeliggjort hele tida | Klassekampen Sp\u00f8rsm\u00e5l til byr\u00e5den: Kan byr\u00e5den legge frem dokumentasjon p\u00e5 at denne typen ulovlig praksis er avskaffet ved samtlige NAV-kontor i Bergen og ikke foreg\u00e5r lengre? Svar fra byr\u00e5den: Praksis i Bergen kommune er at Nav-kontorene ber om kontoutskrift i de sakene der dette vurderes som n\u00f8dvendig for \u00e5 f\u00e5 saken tilstrekkelig opplyst. Arbeids- og velferdsdirektoratet har i sitt rundskriv til sosialtjenesteloven formidlet lovtolkninger og f\u00f8ringer. Dette rundskrivet er et sentralt dokument for Nav-kontorenes saksbehandling av s\u00f8knader om \u00f8konomisk sosialhjelp. Krav om \u00e5 levere kontoutskrift er omtalt i punkt 5.43.2.2: \u00abUtskrift fra konto, som viser alle bevegelser p\u00e5 kontoen i et bestemt tidsrom, inneholder store mengder personlig informasjon, og mye av dette er ikke relevant for NAV-kontorets behandling av saken. Kontoutskrift kan derfor ikke kreves fremlagt rutinemessig. Hvis den konkrete situasjonen er slik at enkelte n\u00f8dvendige opplysninger ikke kan dokumenteres p\u00e5 annen m\u00e5te, skal det gj\u00f8res klart for tjenestemottaker hvilke opplysninger det er behov for og hvorfor. Tjenestemottaker skal gis anledning til \u00e5 stryke over opplysninger som ikke er n\u00f8dvendige for saken f\u00f8r kontoutskriften leveres til NAV- kontoret.\u00bb Praksis er som nevnt at Nav-kontorene ber om kontoutskrift i de sakene der dette vurderes som n\u00f8dvendig for \u00e5 opplyse saken. Det bes ikke om kontoutskrift ved alle s\u00f8knader. Hvilken dokumentasjon som s\u00f8ker bes levere, er basert p\u00e5 en konkret vurdering i den enkelte sak. Opplysningene i s\u00f8knaden har innvirkning p\u00e5 vurderingen. Det er imidlertid ganske vanlig \u00e5 be om kontoutskrift ved f\u00f8rste s\u00f8knad om \u00f8konomisk sosialhjelp fra en ny bruker. Nav- kontorets kjennskap til s\u00f8kers inntektssituasjon har innvirkning p\u00e5 vurderingen av hvilken ny dokumentasjon s\u00f8ker m\u00e5 innlevere. Grunnen til dette er at \u00f8konomisk sosialhjelp er en subsidi\u00e6r ytelse. Dette inneb\u00e6rer at alle former for inntekt og disponible midler kan ha innvirkning p\u00e5 vurderingen av om det skal ytes st\u00f8nad og p\u00e5 utm\u00e5lingen av st\u00f8nad. I disse og noen andre saker vurderer Nav-kontoret at det er n\u00f8dvendig \u00e5 be om kontoutskrift for \u00e5 f\u00e5 tilstrekkelig informasjon om s\u00f8kers inntekter og midler. Det er alts\u00e5 de inng\u00e5ende transaksjonene p\u00e5 bankkontoene, og ikke de utg\u00e5ende transaksjonene, som Nav-kontoret ber s\u00f8keren dokumentere. Det er sv\u00e6rt uheldig at det oppst\u00e5r tilfeller der rutinene ikke blir fulgt opp, slik som i saken som sp\u00f8rrer henviser til i Klassekampen. I lys av dette har det blitt sendt ut en p\u00e5minnelse til alle Nav-kontorene om hva som er gjeldende f\u00f8ringer, for \u00e5 sikre at praksis er i tr\u00e5d med dette. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}