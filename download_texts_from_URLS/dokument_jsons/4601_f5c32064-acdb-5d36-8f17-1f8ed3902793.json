{
  "dokument_id": "f5c32064-acdb-5d36-8f17-1f8ed3902793",
  "doc_type": "case_attachment",
  "kommune": 4601,
  "tittel": "Universell utforming av valglokaler og valgutstyr",
  "url": "https://bergen.kommune.no/politikere-utvalg/api/fil/bk360/12471121/Universell-utforming-av-valglokaler-og-valgutstyr",
  "tekst": "Til kommunene v/Valgstyret og kommunale ungdomsr\u00e5d Oslo, 17.03.2025 Universell utforming av valglokaler og valgutstyr Norges Handikapforbund vil minne kommunene om at det er vedtatt klare skjerpelser for universell utforming i valgloven og forskriften til valgloven. Vi \u00f8nsker \u00e5 sette fokus p\u00e5 dette tidlig, slik at man finner frem til gode l\u00f8sninger i god tid. Universell utforming er grunnleggende for \u00e5 kunne legge til rette for bred demokratideltakelse og retten til deltakelse i demokratiet gjelder uavhengig av funksjonsevne. Hovedregelen er at alle valglokaler skal v\u00e6re universelt utformet i henhold til n\u00e5v\u00e6rende byggeforskrift. Alle skal kunne ta seg inn i lokalene uten hjelp av andre. Valgloven har en h\u00f8y terskel for unntak fra kravet til at velgerne skal kunne ta seg inn i valglokalet uten hjelp. Det skal alts\u00e5 mye til for at \u00abs\u00e6rlige grunner\u00bb foreligger, slik at det velges \u00e5 benytte valglokaler uten universell utforming. For noen kommuner betyr det at man i 2025 m\u00e5 tenke nytt om valglokaler, slik at dere sikrer at valget gjennomf\u00f8res i tr\u00e5d med lovens krav. I tillegg til de paragrafer i byggeforskriften som m\u00e5 oppfylles, vil vi gi fire andre innspill for en god gjennomf\u00f8ring av \u00e5rets stortingsvalg: 1. Sikre HC-parkering i umiddelbar n\u00e6rhet til inngang, fortrinnsvis innen 20 meter. Valgfunksjon\u00e6rer b\u00f8r s\u00e5 langt det er mulig p\u00e5se at personer som ikke har tillatelse til \u00e5 parkere p\u00e5 disse plassene f\u00e5r beskjed om \u00e5 flytte seg. 2. HC-toalett i bygget m\u00e5 v\u00e6re \u00e5pent for de som skal stemme. 3. Selv om heiser i publikumsbygg skal v\u00e6re ul\u00e5st, m\u00e5 dette dobbeltsjekkes i forkant, fordi mange l\u00e5ser selv om det ikke er tillatt. 4. Personer som har med egen assistent m\u00e5 f\u00e5 anledning til \u00e5 f\u00e5 bistand fra denne. Listen for \u00e5 avvise noen som velgeren selv har pekt ut, skal v\u00e6re s\u00e6rdeles h\u00f8y. Vi oppfordrer alle valgstyrer og kommunale r\u00e5d for personer med nedsatt funksjonsevne til \u00e5 arbeide sammen for \u00e5 sikre at valget blir gjennomf\u00f8rt p\u00e5 en likeverdig m\u00e5te for alle. Vi \u00f8nsker lykke til med valg av valglokaler, og gjennomf\u00f8ring av h\u00f8stens valg! Vennlig hilsen Norges Handikapforbund Ungdom Mia Larsen Sveberg Styreleder Utdrag fra lov og forskrift: Valgloven \u00a7 6-7.Universell utforming (1) Valgstyret skal s\u00f8rge for at valglokalene er universelt utformet, jf. likestillings- og diskrimineringsloven \u00a7 17. Velgerne skal kunne ta seg inn i valglokalene uten hjelp. (2) Hvis det er s\u00e6rlige grunner til det, kan stemmingen legges til lokaler som velgerne ikke kan ta seg inn i uten hjelp. Valgstyret skal kunngj\u00f8re hvilke valglokaler dette gjelder. \u00a7 6-8.Rett til veiledning og assistanse (1) Velgere har rett til veiledning om hvordan de stemmer. (2) En velger som p\u00e5 grunn av funksjonsnedsettelse ikke kan stemme alene, kan etter eget \u00f8nske f\u00e5 hjelp av en valgmedarbeider eller en annen person som velgeren peker ut. Personer som gjennom slik hjelp f\u00e5r kjennskap til hvordan velgeren har stemt, har taushetsplikt om dette. En valgmedarbeider skal gj\u00f8re velgerens hjelper oppmerksom p\u00e5 denne taushetsplikten. (3) Hvis en valgmedarbeider mener at velgeren ikke oppfyller kravene til \u00e5 motta hjelp etter andre ledd, avgj\u00f8r lederen eller nestlederen i valglokalet om velgeren oppfyller kravene. Valgforskriften: \u00a7 6-2.Universell utforming av valglokaler og valgutstyr (1) Valglokaler skal oppfylle krav i byggteknisk forskrift \u00a7 12-4 f\u00f8rste og andre ledd, \u00a7 12-6 f\u00f8rste til fjerde ledd og sjette ledd bokstav a, b, c og f, \u00a7 12-7 femte ledd, \u00a7 12-13 f\u00f8rste ledd, andre ledd bokstav a, c og e, tredje ledd bokstav a\u2013d og fjerde ledd bokstav a og b og \u00a7 12-18 f\u00f8rste og andre ledd. (2) Ved bruk av rampe i valglokaler skal kravene i byggteknisk forskrift \u00a7 12-16 v\u00e6re oppfylt. (3) Bord der stemmesedler stemples og valgurner skal ha en betjeningsh\u00f8yde mellom 0,8 og 1,2 meter over det ferdige gulvet. (4) Minst 1 av 10 valgavlukker skal ha stemmeseddelhyller som er merket med punktskrift. \u00a7 6-3.Kunngj\u00f8ring av valglokaler som velgerne ikke kan ta seg inn i uten hjelp Hvis det er valglokaler i kommunen som velgerne ikke kan ta seg inn i uten hjelp, skal valgstyret innen 31. mai i valg\u00e5ret informere Valgdirektoratet om hvilke valglokaler dette gjelder. "
}