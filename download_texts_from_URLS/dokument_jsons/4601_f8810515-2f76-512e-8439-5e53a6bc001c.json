{
  "dokument_id": "f8810515-2f76-512e-8439-5e53a6bc001c",
  "doc_type": "case_attachment",
  "kommune": 4601,
  "tittel": "Dispensasjonss\u00f8knad",
  "url": "https://bergen.kommune.no/politikere-utvalg/api/fil/bk360/9338667/Dispensasjonssoknad",
  "tekst": " Bergen Kommune Etat for byggesak og private planer Postboks 7700 5020 Bergen Deres ref: 2017/8238 V\u00e5r ref: 16004 15. februar 2023 31 Holon Bergen AS S\u00f8knad om dispensasjon vedr. gnr-bnr: 208/207, Kanalveien 11 5068 Bergen Rollandslia 100-118, Rolland borettslag. +47 55 300 600 S\u00f8knad om dispensasjon fra Reguleringsplan for Rolland borettslag, bergen@holon.no planid 65870000. Plan vedtatt 20.10.20. I forbindelse med s\u00f8knad om tiltak, rammes\u00f8knad, for tilbygg av en ny etasje for alle blokkene i Rolland borettslag s\u00f8kes det om dispensjon fra gjeldende reguleringsplan: - Reguleringsplanens bestemmelse \u00a7 2.10: \u00abParkeringsdekning for bil innenfor planomr\u00e5det skal v\u00e6re maksimal 0,9 plasser per 100 m2 BRA bolig og inntil 159 parkeringsplasser totalt.\u00bb - Reguleringsplanens bestemmelse \u00a7 6. Rekkef\u00f8lgebestemmelser: \u00abF\u00f8r det gis ferdigattest skal eksisterende overflateparkering med unntak av f_SPP v\u00e6re sanert, omgjort og opparbeidet som del av f_GF3-4.\u00bb Begrunnelse for dispensasjonss\u00f8knad: Dispensasjon \u00abkan\u00bb gis etter plan- og bygningsloven \u00a7 19-2, som setter to vilk\u00e5r for dette: hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser kan ikke bli vesentlig tilsidesatt, og det m\u00e5 v\u00e6re \u00abklart\u00bb st\u00f8rre fordeler enn ulemper med \u00e5 gi dispensasjon. Sp\u00f8rsm\u00e5let er f\u00f8rst om dispensasjon setter hensynene bak reguleringsplanens bestemmelser \u00a7\u00a7 2.10 og 6, form\u00e5lsbestemmelsen eller nasjonale eller regionale interesser \u00abvesentlig\u00bb til side. Intensjonen bak reguleringsplan for Rolland borettslag var \u00e5 oppn\u00e5 universell utforming og tilkomst for alle beboere til eksisterende leiligheter. Man \u00f8nsker \u00e5 oppn\u00e5 sosial b\u00e6rekraft; - at eldre beboere kan bo i sine leiligheter inn i alderdommen selv om bevegeligheten blir redusert. Dette skal oppn\u00e5s ved \u00e5 etablere heiser og nye trapper i alle 4 blokker, til sammen 10 oppganger. Som \u00f8konomisk bidrag til \u00e5 realisere prosjektet, foruten tilskudd fra Husbanken, ble det vedtatt \u00e5 bygge p\u00e5 en 5. etasje p\u00e5 de 4 blokkene med totalt 30 nye leiligheter for salg. Det var p\u00e5bygg av en ny etasje som utl\u00f8ste krav om reguleringsplan. holon.no Ny reguleringsplan ble vedtatt i Bystyret 20.10.2020. Planen ble vedtatt med parkeringsbestemmelser som reduserer maks antall parkeringsplasser i forhold til dagens situasjon i borettslaget, - fra 1,1 til 0,9 p-plass pr. 100 m2 BRA-bolig og maks antall 159 plasser. Vedtatte reguleringsbestemmelser inneholder ogs\u00e5 rekkef\u00f8lgekrav (\u00a7 6.1) om sanering av eksisterende gjesteparkeringsplass. Begrunnelsen for kravet om reduksjon av antallet parkeringsplasser er at reguleringsplanen skal f\u00f8lge opp intensjonen i KPA om en klima- og milj\u00f8vennlig by, i tr\u00e5d med Paris-avtalen. Byr\u00e5det \u00f8nsket ikke \u00e5 frata borettslaget parkeringsplasser, men \u00f8nsket heller ikke \u00e5 \u00f8ke antallet ytterligere, jf. Byr\u00e5dets saksframstilling for endelig behandling av reguleringsplanen s. 5. Rolland borettslag mener de nye bestemmelsene er uhensiktsmessige og vil medf\u00f8re en d\u00e5rligere situasjon for trafikksikkerhet og parkering i borettslaget. Det er \u00f8nskelig \u00e5 beholde dagens parkeringsdekning og ikke redusere denne. Selv om reguleringsplanen, iht. Byr\u00e5dets saksframstilling, skulle opprettholde antallet parkeringsplasser vil parkeringsdekningen i praksis bli d\u00e5rligere. Sanering av gjesteparkeringsplasser vil medf\u00f8re at gjester og andre bes\u00f8kende (som hjemmetjenester/-sykepleie) enten ikke kan parkere, eller blir henvist til \u00e5 parkere p\u00e5 mer eller mindre egnede plasser langs veien, med de trafikale utfordringene dette vil medf\u00f8re. Vedtaket om godkjenning av reguleringsplanen ble p\u00e5klaget, men klagen ble avvist av Statsforvalteren. Reguleringsplanen er n\u00e5 stadfestet. Borettslaget har avholdt egen beboerunders\u00f8kelse knyttet til bortfall av gjesteparkeringsplasser etter at reguleringsplanen ble vedtatt. Det er et klart flertall for at beboerne ikke vil gjennomf\u00f8re prosjektet dersom gjesteparkeringen forsvinner. Omkvedet blant beboerne er at \u00abde vil heller ha bes\u00f8k enn heis\u00bb. Prosjektet m\u00e5 behandles p\u00e5 nytt i generalforsamling og det er derfor sv\u00e6rt stor sannsynlighet for at det ikke vil bli gjennomf\u00f8rt dersom det ikke gis dispensasjon fra parkeringsbestemmelsene i reguleringsplanen. Planlegging etter plan- og bygningsloven skal sikre \u00e5penhet, forutsigbarhet og medvirkning for alle ber\u00f8rte interesser og myndigheter, jf. pbl. \u00a7 1-1 (4). Det skal legges vekt p\u00e5 langsiktige l\u00f8sninger, og konsekvenser for milj\u00f8 og samfunn skal beskrives. I denne saken har milj\u00f8hensynet v\u00e6rt avgj\u00f8rende for utformingen av rekkef\u00f8lgekrav og parkeringsbestemmelser, men med den konsekvens at planvedtaket i praksis ikke blir gjennomf\u00f8rt. Selv om byr\u00e5det har lagt opp til at antallet parkeringsplasser ikke skulle reduseres, vil man redusere antallet gjesteplasser. Dette er naturlig nok ikke \u00f8nskelig for beboerne, og planvedtaket mister dermed sin effekt ved at det ikke gjennomf\u00f8res. Dispensasjon vil s\u00e5ledes medvirke til at tiltakene planen \u00e5pner for blir iverksatt, og at hensynene i form\u00e5lsbestemmelsen blir ivaretatt. holon.no Skal prosjektet realiseres m\u00e5 det bygges p\u00e5 en ny 5. etasje. Inntekter fra salg av nye leiligheter er et helt n\u00f8dvendig bidrag for \u00e5 gj\u00f8re felleskostnadene overkommelige for beboerne. Dette har blitt ytterligere forsterket det siste \u00e5rene pga. renteheving, \u00f8kte bygge-kostnader, og \u00f8kte leveomkostninger generelt. Reguleringsplanen legger til rette for 2 garasjer, men det s\u00f8kes om byggetillatelse for kun en ny parkeringsgarasje (f_BG1) under bakken. Totalt trengs 18 + 24 p-plasser i garasjen. Av disse er 6 plasser til erstatning for eksisterende p-plasser som forsvinner pga. de nye heissjaktene. 12 plasser er for \u00e5 gi beboere i blokk B, som i dag har p- plass ute, plass inne i garasje. I tillegg til dette kommer p-plasser til de nye 30 leilighetene i tr\u00e5d med bestemmelsene i reguleringsplanen; 0,6 plasser pr. 100 m2 BRA-bolig, - i alt 24 plasser (se utregning i tabell under). Dette medf\u00f8rer at dagens parkeringsdekning beholdes for de eksisterende boliger; 1 p-plass pr leilighet. Dette gir en parkeringsdekning p\u00e5 1,02 for eksisterende leiligheter. KPA 2018 sine parkeringsbestemmelser, parkeringsdekning p\u00e5 0,6, innf\u00f8res for de nye leilighetene. Leilighetene i borettslaget som helhet vil n\u00e5 f\u00e5 en parkeringsdekning p\u00e5 0,9 pr. 100 m2 BRA-bolig; i tr\u00e5d med kravet i reguleringsplanen. I tillegg beholdes 20 p- plasser ute; 3 HC plasser, 3 plasser til bildeling og 14 til gjesteparkering. V\u00e5r vurdering er at intensjonen i KPA, og dermed ogs\u00e5 reguleringsplanen, blir fulgt opp med oms\u00f8kte l\u00f8sning. Eksisterende parkeringsdekning blir videref\u00f8rt for eksisterende leiligheter, mens KPA sin norm blir fulgt opp for nye tiltak/etasjer. Selve bestemmelsene i reguleringsplanen blir dermed til en viss grad satt til side, men ikke vesentlig. Vi kan ikke se at det er nasjonale eller regionale interesser som gj\u00f8r seg gjeldende i saken. Hva gjelder plan- og bygningslovens form\u00e5lsparagraf, vil dispensasjon ivareta hensynene i denne. Det gjelder spesielt hensynet til universell utforming (dispensasjon vil muliggj\u00f8re etablering av heis, som gj\u00f8r at beboere kan bo hjemme lengre) og effekten av planlegging. Vurderingen er derfor at f\u00f8rste vilk\u00e5r er oppfylt. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Dispensasjon vil, som nevnt, gj\u00f8re det praktisk mulig \u00e5 etablere heis p\u00e5 eksisterende bygg. Dette vil v\u00e6re en samfunnsmessig fordel, ved at beboere kan bo hjemme lengre, og vil ogs\u00e5 gi en kvalitetshevning av boliger som er sentralt plassert i \u00c5sane. Dispensasjon vil ogs\u00e5 gj\u00f8re det praktisk mulig \u00e5 gjennomf\u00f8re planvedtaket, i form av \u00e5 etablere flere boliger p\u00e5 attraktiv plassering. holon.no Dette f\u00f8lger opp intensjonen i b\u00e5de KPA og reguleringsplanen, og vil v\u00e6re en samfunnsmessig fordel. Det kan v\u00e6re en klima- og milj\u00f8messig ulempe \u00e5 tillate etablering av flere parkeringsplasser, men denne blir vurdert som liten. Det vil ikke bli \u00f8kt trafikk for eksisterende bebyggelse ved \u00e5 beholde parkeringsdekningen for disse, og nye etasjer vil ha en parkeringsdekning som er i tr\u00e5d med KPA. Totalt sett vil parkeringsdekningen i omr\u00e5det v\u00e6re i tr\u00e5d med reguleringsplanens bestemmelser for beboere, men med mulighet for gjesteparkering. \u00c5 ha mulighet for gjesteparkering vil ogs\u00e5 bedre ivareta hensynet til trafikksikkerhet og framkommelighet i omr\u00e5det. \u00c5 fjerne parkeringsplasser vil ikke n\u00f8dvendigvis bety mindre trafikk, men at bes\u00f8kende, her ogs\u00e5 kommunale tjenester som hjemmesykepleie, m\u00e5 parkere der man finner plass. \u00c5 beholde gjesteparkering vil dermed bidra til bedre trafikkavvikling i omr\u00e5det. V\u00e5r vurdering er at det er \u00abklart\u00bb st\u00f8rre fordeler enn ulemper med \u00e5 gi dispensasjon. Arealer og parkering: Konklusjon: En reguleringsplan skal legge grunnlaget for fremtidige vedtak, den har ikke tilbakevirkende kraft for tiltak som er lovlig utf\u00f8rt f\u00f8r reguleringsplanen ble vedtatt. Dette er et viktig prinsipp n\u00e5r det gjelder \u00e5 sl\u00e5 fast hvilke rammer reguleringsplanen faktisk kan legge. Vi mener derfor at byr\u00e5det har gjort en formell feil n\u00e5r de har laget parkeringsbestemmelser som f\u00e5r konsekvens for eksisterende p-plasser. Den opprinnelige hensikten med reguleringen var for borettslagets del \u00e5 beholde dagens parkeringsdekning for de eksisterende leilighetene. M\u00e5lsetningen med prosjektet er sosial b\u00e6rekraft b\u00e5de for beboerne i borettslaget og for Bergen kommune. Det er helt n\u00f8dvendig \u00e5 beholde utomhus parkeringsplasser for bes\u00f8kende til borettslaget (138 + 30 holon.no leiligheter), for kommunens hjemmetjenester og for h\u00e5ndverkere og andre servicetjenester. Dersom eksisterende ute-parkering kreves sanert er alle bes\u00f8kende henvist til \u00e5 parkere p\u00e5 borettslagets interne veger og gangstier. Det vil skape en uholdbar situasjon for borettslaget og hindre fremkommelighet for utrykningskj\u00f8ret\u00f8y og taxi. Antall eksisterende parkeringsplasser ute skal likevel reduseres likt antall plasser som flyttes innomhus, 12 stk. Det s\u00f8kes derfor om dispensasjon fra vedtatt reguleringsplans bestemmelser, \u00a7 2.10 Parkering, n\u00e5r det gjelder maks antall plasser 0,9 pr. 100 m2 BRA bolig og maks antall 159 p-plasser. Det s\u00f8kes ogs\u00e5 dispensasjon fra \u00a7 6 Rekkef\u00f8lgebestemmelser; sanering av eksisterende overflateparkering. Dispensasjonss\u00f8knaden fremmes som vedlegg til rammes\u00f8knad for p\u00e5bygg av en ny etasje for eksisterende blokker i Rolland borettslag. Med vennlig hilsen Gunnar K Rosendahl Sivilarkitekt / Plankonsulent Holon Bergen AS Mobil: +47 924 72 981 E-post: gunnar@holon.no Adresse: Kanalveien 11, 5068 Bergen holon.no "
}