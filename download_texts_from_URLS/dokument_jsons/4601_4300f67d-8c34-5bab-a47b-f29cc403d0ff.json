{
  "dokument_id": "4300f67d-8c34-5bab-a47b-f29cc403d0ff",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Mikkel Gr\u00fcner (SV) og Diane Alexandra Berbain (SV) om styrking av r\u00e5d om egenberedskap",
  "url": "https://bergen.kommune.no/politikere-utvalg/api/fil/bk360/10476033/Svar-pa-representantforslag-fra-Mikkel-Gr-ner-SV-og-Diane-Alexandra-Berbain-SV-om-styrking-av-rad-om-egenberedskap",
  "tekst": " Byr\u00e5dsleder Til Intern korrespondanse Bystyrets kontor V\u00e5r referanse: 2024/77990-6 Saksbehandler: Stine Mari Nytun Leirdal Fra Dato: 17. september 2024 Svar p\u00e5 representantforslag fra Mikkel Gr\u00fcner (SV) og Diane Alexandra Berbain (SV) om styrking av r\u00e5d om egenberedskap Forretningsutvalget har i m\u00f8te 14.05.2024 i sak 182/24 fattet f\u00f8lgende vedtak: 1. Representantforslag fra Mikkel Gr\u00fcner (SV) og Diane Alexandra Berbain (SV) om styrkning av r\u00e5d om egenberedskap, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 30.10.2024. 3. Utvalg for finans, kultur og n\u00e6ring avgir innstilling i saken. Representantene Mikkel Gr\u00fcner (SV) og Diane Alexandra Berbain (SV) har fremmet f\u00f8lgende representantforslag: I Norge har vi fire nasjonale beredskapsprinsipper: ansvar, likhet, n\u00e6rhet og samvirke. Direktoratets for samfunnsberedskap (DSB) sin visjon er \u201cEt trygt og robust samfunn - der alle tar ansvar\u201d. Totalberedskapskommisjonen leverte NOU\u2019en \u201cN\u00e5 er det alvor\u201d i 2023. Den f\u00f8rste hovedanbefalingen for \u00e5 styrke beredskapen i Norge er en motstandsdyktig og utholdende befolkning, som blant annet omhandler husholdningenes egenberedskap. \u201cBefolkningens motstandsdyktighet er den mest grunnleggende faktoren i beredskapen\u201d, skriver Totalberedskapskommisjon. Hver enkelt av oss skal forberede seg p\u00e5 \u00e5 h\u00e5ndtere u\u00f8nskede hendelser. Gjeldende r\u00e5d om egenberedskap er at befolkningen b\u00f8r v\u00e6re i stand til \u00e5 ta vare p\u00e5 seg selv i minst tre d\u00f8gn ved kriser som rammer kritisk infrastruktur. DSB foresl\u00e5r n\u00e5 \u00e5 \u00f8ke anbefalingen til sju dager. Befolkningens egenberedskap og motstandsdyktighet er omtalt n\u00e6rmere i kapittel 8 i NOU\u2019en. \u201cBefolkningens egenberedskap handler om evnen til \u00e5 forberede seg p\u00e5 \u00e5 h\u00e5ndtere u\u00f8nskede hendelser. Det kan dreie seg om \u00e5 ha lagre av matvarer og alternative varmekilder, men ogs\u00e5 om at de som er bosatt i n\u00e6rheten av industriomr\u00e5der har kunnskap til betydningen av \u00e5 lukke d\u00f8rer og vinduer og \u00e5 stenge ventilasjon ved kjemikalieulykker.\u201d Innkj\u00f8p av varer til minst tre dagers egenberedskap inneb\u00e6rer en stor kostnad for husholdningene og spesielt for \u00f8konomisk vanskeligstilte. Informasjonen om hvilke risikoer som ligger i ens n\u00e6romr\u00e5de er heller ikke lett tilgjengelig. P\u00e5 kommunens nettsider finner vi under Innbyggerhjelpen informasjon om offentlige tilfluktsrom (kun p\u00e5 norsk) og anbefalingene fra sikkerhverdag.no om det du b\u00f8r ha hjemme for din egenberedskap. Oversettelse til flere spr\u00e5k mangler. Det finnes heller ingen informasjon om risiko som gjelder n\u00e6r deg. Kommunen har en risiko- og s\u00e5rbarhetsanalyse (ROS-analyse), som gir oss oversikt over risiko og s\u00e5rbarhet som kan p\u00e5virke kommunen. ROS-analysen er ikke lett tilgjengelig p\u00e5 kommunens nettsider og er ikke lagt under Innbyggerhjelpen/beredskap. Det er ingen kart tilgjengelig som viser risiko i ditt boomr\u00e5de. I Frankrike finnes det b\u00e5de via en nasjonal portal, kommunenes og regionenes nettsider lett tilgjengelig og lettfattelig informasjon om de forskjellige risikoene som gjelder i eget n\u00e6romr\u00e5de, med kart, og hva man b\u00f8r gj\u00f8re f\u00f8r, under og etter de forskjellige alvorlige hendelsene som kan gjelde, hva som er kommunens rolle, hvilke varslinger som er gitt, hva skal man ha hjemme, hvilken evakuering som er planlagt, samt nyttig kontaktinformasjon. Nasjonal portal der man kan s\u00f8ke opp risiko rundt egen adresse /boomr\u00e5de. \u00abKjenne risikoene i mitt n\u00e6romr\u00e5de\u00bb. Adresse oppgitt ved den maritime milit\u00e6rbasen i Cherbourg, som viser til mulige naturkatastrofer, og teknologisk risiko. Man kan laste ned full rapport med oversikt over risikoene og r\u00e5d om hva man skal gj\u00f8re dersom krisen inntreffer. Kjennskapen til kriseh\u00e5ndteringstiltak i egen kommune og n\u00e6romr\u00e5de b\u00f8r bli mye h\u00f8yere i Norge og i Bergen. Ved \u00e5 informere befolkningen om hvordan de med enkle grep kan bidra til \u00e5 hindre eller begrense skadeomfang for seg selv og andre ved ulykker og f\u00e5 tilgang til informasjon om hvilke risikoer som ligger i eget n\u00e6romr\u00e5de, vil langt flere liv kunne reddes. Samfunnets evne til \u00e5 takle uforutsette hendelser er avhengig av at befolkningen er forberedt. Forslag til vedtak: \u2022 ROS analysen i sin helhet gj\u00f8res tilgjengelig under Innbyggerhjelpen-side/Beredskap, og det legges ut en bydelsvis beskrivelse av hvert fenomen samt forebygging, beredskap og varsling, sikkerhetsr\u00e5d f\u00f8r, under og etter, samt adresser og nyttige lenker. \u2022 Bystyret ber byr\u00e5det st\u00f8tte \u00f8konomisk innkj\u00f8p av egenberedskapslager for husholdningene i n\u00e6rheten av Haakonsvern og for \u00f8konomisk vanskeligstilte i hele kommunen. St\u00f8tten justeres for \u00e5 dekke innkj\u00f8p til sju dagers beredskap dersom DSB sine anbefalinger blir gjeldende. \u2022 N\u00f8dvendig informasjon om tjenester og r\u00e5d i en krise oversettes til flere spr\u00e5k. Kilder: NOU - N\u00e5 er det alvor. Rustet for en usikker fremtid. 2023 https://www.regjeringen.no/contentassets/4b9ba57bebae44d2bebfc845ff6cd5f5/no/pdfs/nou2 02320230017000dddpdfs.pdf https://www.sikkerhverdag.no/din-beredskap/hendelser-og-kriser/beredskap-i-hjemmet/ https://www.dsb.no/horinger-og-vedtak/reviderte-rad-om-egenberedskap---horing/ Eksempel med adresse n\u00e6r den maritime milit\u00e6rbasen i Cherbourg: https://www.georisques.gouv.fr/mes-risques/connaitre-les-risques-pres-de-chez- moi/rapport2?form-adresse=true&isCadastre=false&city=Cherbourg-en- Cotentin&type=housenumber&typeForm=adresse&codeInsee=50129&lon=- 1.634734&lat=49.643396&go_back=%2F&propertiesType=housenumber&adresse=54+Rue +Jeanne+d%E2%80%99Arc+%28Cherbourg-Octeville%29%2C+50100+Cherbourg-en- Cotentin Byr\u00e5dets vurdering av representantforslaget: Egenberedskap handler om hva den enkelte og husholdningene kan gj\u00f8re for \u00e5 forberede seg p\u00e5 u\u00f8nskede hendelser. Myndighetenes arbeid med egenberedskap har to form\u00e5l.1 For det f\u00f8rste handler det om \u00e5 f\u00e5 befolkningen til \u00e5 forst\u00e5 at hverdagen ikke vil forl\u00f8pe seg som normalt ved en krise, og at mange ting som tas for gitt ikke vil fungere. For det andre handler det om at den enkelte m\u00e5 forberede seg \u00e5 kunne ta vare p\u00e5 seg selv og sine n\u00e6rmeste i kortere eller lengre tid. N\u00f8d- og beredskapsakt\u00f8rene kan da prioritere hjelp til s\u00e5rbare grupper, som eldre og pleietrengende. Direktoratet for samfunnssikkerhet og beredskap har nylig oppdatert egenberedskapsr\u00e5dene. De st\u00f8rste endringene i egenberedskapsr\u00e5dene er - Anbefalt varighet p\u00e5 egenberedskapen \u00f8ker fra minst tre dager til en uke. - Mer detaljerte r\u00e5d om temaer som kritisk medieforst\u00e5else og oppholdssteder i kriser. - Noen helt nye temaer: felles egenberedskap og psykisk helse i kriser. Byr\u00e5det \u00f8nsker \u00e5 takke representantene for representantforslaget og mener det adresserer flere viktige problemstillinger om egenberedskap. I delkapitlene under blir byr\u00e5dets vurdering av representantforslagets tre forslag til vedtak presentert og avslutningsvis f\u00f8lger en oppsummering. Innledningsvis \u00f8nsker byr\u00e5det \u00e5 knytte noen kommentarer til den franske nettsiden som representantforslaget viser til, som blant annet inneholder informasjon om mulige risikoer i n\u00e6romr\u00e5det. Til informasjon er en del av informasjonen som vises i den franske l\u00f8sningen allerede tilgjengelig p\u00e5 nett. P\u00e5 bergenskart.no, som samler kommunens kart og kartdata p\u00e5 ett sted, finnes blant annet kartlag for skredfare, helning, flom, stormflo og kvikkleire. I tillegg finner en rekke andre p\u00e5litelige kilder som gir informasjon om eksempelvis farevarsler (YR, Varsom), arealer som kan v\u00e6re utsatt for flomfare (Norges vassdrags- og energidirektorat), vannstand, tidevann, landheving og framtidig havniv\u00e5 (Kartverket), seismiske hendelser (Norsk nasjonalt seismisk nettverk), radon (Norges geologiske unders\u00f8kelser), b\u00f8lgevarsel (BarentsWatch), str\u00f8mbrudd og planlagt arbeid (BKK), luftkvalitet (Milj\u00f8direktoratet og NILU) og skogbrannfareindeks (Meteorologisk institutt). Dersom denne informasjonen skal samles i en portal etter inspirasjon fra den franske nettsiden, mener byr\u00e5det at dette m\u00e5 gj\u00f8res fra nasjonalt hold. Tilgjengeliggj\u00f8re helhetlig ROS-analyse og gi bydelsvis informasjon Representantene foresl\u00e5r at \u00abROS-analysen i sin helhet gj\u00f8res tilgjengelig under Innbyggerhjelpen-side/Beredskap, og det legges ut en bydelsvis beskrivelse av hvert fenomen samt forebygging, beredskap og varsling, sikkerhetsr\u00e5d f\u00f8r, under og etter, samt adresser og nyttige lenker.\u00bb Bergen kommunes helhetlige ROS-analyser (Bergen ROS 2014 og Bergen ROS 2020) ligger i dag tilgjengelig p\u00e5 Bergen kommunes nettside i delen om kommunens samfunnsplaner. Bystyret tok ny helthetlig ROS-analyse Bergen ROS 2024 - helhetlig risiko- og s\u00e5rbarhetsanalyse til orientering i sitt m\u00f8te 4. september. Denne analysen presenterer risikoen for og de mulige konsekvensene av 40 ulike utilsiktede og tilsiktede hendelser. Denne vil n\u00e5 bli lagt inn p\u00e5 samme sted som de foreg\u00e5ende helhetlige ROS-analysene. Byr\u00e5det er enige med representantene i at det er en god ide at den helhetlige ROS-analysen i tillegg gj\u00f8res tilgjengelig i innbyggerhjelpene om beredskap. I tillegg mener byr\u00e5det at innbyggerhjelpene kan videreutvikles slik at de eksempelvis gir en kort oppsummering av hvilke u\u00f8nskede hendelser som kan tenkes \u00e5 oppst\u00e5 i Bergen. En slik oppsummering vil aldri bli fullstendig, men kan likevel gi nyttig informasjon til innbyggerne. For de fleste hendelsene som er identifisert i Bergen ROS 2024 vil risikoen og s\u00e5rbarheten v\u00e6re lik p\u00e5 tvers av bydelene, men for noen hendelser s\u00e5 kan det tenkes \u00e5 v\u00e6re bydelsvise forskjeller. De hendelsene fra Bergen ROS 2024 som kan ha ulik bydelsvis risiko er 1 NOU 2023: 17 N\u00e5 er det alvor \u2013 rustet for en usikker fremtid, s. 126 terroranslag, flom/overvann, skred, skog- og lyngbrann, ulykke i anlegg for virksomhet, forurensing luft, lokal atomhendelse i Norge, dambrudd klasse 2\u20134, stormflo og \u00f8kende havniv\u00e5 og akutt forurensing milj\u00f8. Disse ulikhetene er i hovedsak fanget opp i ROS- analysen ROS-analyse til kommuneplanens arealdel 2018 som ble gjort i forbindelse med arbeidet med kommuneplanens arealdel. I den er risikoen for hendelser som har betydning for arealbruk kartlagt p\u00e5 bydelsniv\u00e5. I selve arealdelen er det innarbeidet hensynssoner for ras, skred og flom i henhold til ROS-analysen. I og med at Bergen ROS 2024 er utarbeidet for hele kommunen forutsetter det \u00e5 legge ut bydelsvise beskrivelser av hver hendelse at en del av analysene m\u00e5 gj\u00f8res p\u00e5 nytt for hver bydel. Dette vil kreve ekstra ressurser b\u00e5de internt og eksternt. Byr\u00e5det mener det viktigere at innbyggerne er godt forberedt for ulike hendelser og blir varslet dersom en hendelse truer eller oppst\u00e5r og at det da gis r\u00e5d om hvordan alle skal opptre. Ved fare for eller ved u\u00f8nskede hendelser kan god informasjon til befolkningen v\u00e6re avgj\u00f8rende for \u00e5 beskytte liv og helse. Bergen kommune har en egen vaktordning for kommunikasjonsr\u00e5dgivere. Vakthavende kommunikasjonsr\u00e5dgiver skal sikre at Bergen kommune raskt, effektivt og s\u00e5 tidlig som mulig kan informere og kommunisere internt og eksternt i beredskapssituasjoner utenfor normal arbeidstid. I arbeidstiden vil funksjonen ha ansvar for \u00e5 koordinere h\u00e5ndtering med ber\u00f8rt tjenesteomr\u00e5des kommunikasjonsr\u00e5dgiver. Funksjonen skal s\u00f8rge for at frigitt informasjon er korrekt og koordinert med relevante eksterne akt\u00f8rer, deriblant viktige interessenter og media. Kommunen samarbeider godt med b\u00e5de NRK og de lokale mediene. Dette samarbeidet gj\u00f8r at kommunen raskt kan informere om hvordan en krise utvikler seg og hvilke tiltak som kan begrense konsekvensene av krisen. Samarbeidet med media gj\u00f8r at denne informasjonen spres raskt og til mange. I tillegg bruker kommunen sine egne kanaler, som nettsidene og kontoer i sosiale medier, til \u00e5 dele informasjon.2 Bergen kommune har ogs\u00e5 mulighet til \u00e5 informere innbyggere via SMS/talemelding/e-post ved hendelser der dette er hensiktsmessig. Det kan v\u00e6re ved vannavstengning, stengte veier, evakuering og andre forhold som krever rask informasjon. Ett eksempel p\u00e5 at dette er blitt gjort, var da det i september 2021 l\u00f8snet en propantank under Zachariasbryggen i Bergen sentrum. P\u00e5 grunn av eksplosjonsfaren sendte Bergen kommune ut SMS med informasjon om faren og hvordan folk skulle agere til innbyggere som hadde bostedsadresse eller registrert at de \u00f8nsker varsel for en adresse i omr\u00e5det. Ved store hendelser som gjelder hele kommunen, kan kommunen ogs\u00e5 varsle alle innbyggerne. Det finnes lokale r\u00e5d for Bergen blant annet for h\u00f8y luftforurensning, r\u00e5d om koking av vann ved forurensning av drikkevann, r\u00e5d ved skogbrannfare mm. N\u00e5r det gjelder egenberedskap bruker kommunen Direktoratet for samfunnssikkerhet og beredskap sine r\u00e5d om egenberedskap og innbyggerhjelpen om beredskap er oppdatert med de nye anbefalingene. Kommunen har med andre ord ikke utarbeidet egne egenberedskapsr\u00e5d for de ulike bydelene. Byr\u00e5det mener at allmenne og situasjonsuavhengige r\u00e5d er mer hensiktsmessig og gir bedre beredskap enn bydelsvise r\u00e5d. Byr\u00e5det \u00f8nsker derfor at kommunen fortsetter \u00e5 spre informasjon om de nasjonale r\u00e5dene. Kommunen deltar i Egenberedskapsuken ved \u00e5 blant annet dele informasjon i egen organisasjon, publisere sak p\u00e5 kommunens nettside, dele innhold p\u00e5 kommunens sosiale medier, holde presentasjoner og ved \u00e5 selge inn aktuelle saker til lokale medier. \u00d8konomisk st\u00f8tte til egenberedskapslager Representantene foresl\u00e5r ogs\u00e5 at bystyret skal be byr\u00e5det gi \u00f8konomisk st\u00f8tte til innkj\u00f8p av egenberedskapslager for sju dager for husholdningene i n\u00e6rheten av Haakonsvern og for \u00f8konomisk vanskeligstilte i hele kommunen. Byr\u00e5dets vurdering er at dette vil inneb\u00e6re store 2 For mer informasjon om hvordan kommunen arbeider for \u00e5 sikre informasjon til befolkingen i en krisesituasjon se sak 115/24 Redegj\u00f8relse om informasjon til befolkningen i en krisesituasjon, med vekt p\u00e5 personer med funksjonsnedsettelser som bystyret behandlet i m\u00f8tet 10.04.2024. \u00f8konomiske og administrative konsekvenser for kommunen, og at ordningen vil v\u00e6re krevende \u00e5 administrere. Byr\u00e5det anbefaler at en slik st\u00f8tteordning ikke blir innf\u00f8rt. Informasjon p\u00e5 flere spr\u00e5k Representantene foresl\u00e5r ogs\u00e5 at n\u00f8dvendig informasjon om tjenester og r\u00e5d i en krise oversettes til flere spr\u00e5k og byr\u00e5det st\u00f8tter representantene i dette. Det finnes allerede gode nettsider med informasjon om hvordan befolkningen kan bli bedre rustet til \u00e5 h\u00e5ndtere kriser. Disse er ogs\u00e5 oversatt til engelsk og Bergen kommune lenker til disse nettsidene under egen heading \u00abInformation in English\u00bb i innbyggerhjelpen om beredskap. Byr\u00e5det mener oversettelse til flere spr\u00e5k b\u00f8r gj\u00f8res av Direktoratet for samfunnssikkerhet og beredskap og byr\u00e5det anbefaler at Bergen kommune henvender seg til Statsforvalteren om dette. I en krisesituasjon oversetter Bergen kommune informasjon om helse, milj\u00f8 og sikkerhet samt viktige tjenester til flere spr\u00e5k og samarbeid med tolketjenesten inng\u00e5r i beredskapsplanverket. Under koronapandemien ble eksempelvis informasjon om testing, symptomer, smittevern og vaksiner oversatt til flere spr\u00e5k. Oppsummering Etter en n\u00f8ye vurdering ser byr\u00e5det det som hensiktsmessig \u00e5 - tilgjengeliggj\u00f8re ny helhetlig risiko- og s\u00e5rbarhetsanalyse ved \u00e5 legge den inn p\u00e5 innbyggerhjelpen om beredskap. - videreutvikle innbyggerhjelpene som ligger i delen om beredskap. - spre informasjon om de nasjonale egenberedskapsr\u00e5dene ved \u00e5 fortsette med lokal egenberedskapskampanje i b\u00e5de eksterne og interne kommunikasjonskanaler. - oppfordre nasjonale myndigheter til \u00e5 oversette nasjonal informasjon om egenberedskap til flere spr\u00e5k. - fortsatt oversette informasjon om helse, milj\u00f8 og sikkerhet samt viktige tjenester til flere spr\u00e5k i krisesituasjoner. Byr\u00e5det ser det ikke som hensiktsmessig \u00e5 utarbeide bydelsvis informasjon og en kommunal \u00f8konomisk st\u00f8tteordning for befolkningens egenberedskap. Byr\u00e5det \u00f8nsker heller \u00e5 beholde fokuset p\u00e5 \u00e5 spre informasjon om egenberedskap, jobbe med forebygging og \u00e5 opprettholde en \u00f8vet kriseorganisasjon som er tilpasset kommunens samfunnssikkerhetsutfordringer. Byr\u00e5det anbefaler at bystyret ikke fatter vedtak som vil gi store \u00f8konomiske og administrative konsekvenser for Bergen kommune og/eller som forplikter Bergen kommune til \u00e5 ta over ansvar som h\u00f8rer hjemme hos andre offentlige organer. Byr\u00e5det har med dette skissert hvordan vi mener det er hensiktsmessig \u00e5 jobbe med egenberedskap framover. Byr\u00e5det h\u00e5per bystyret vil st\u00f8tte opp om byr\u00e5dets planlagte arbeid som delvis er i tr\u00e5d med representantenes forslag og helt i tr\u00e5d med det byr\u00e5det opplever er representantenes intensjon med forslaget: at hver enkelt av oss skal forberede seg p\u00e5 \u00e5 h\u00e5ndtere u\u00f8nskede hendelser. Marte Joan Monstad - Fungerende byr\u00e5dsleder Dokumentet er godkjent elektronisk. "
}