{
  "dokument_id": "fd631a2a-c659-559d-9d0e-9a62879ab594",
  "doc_type": "case_presentation",
  "kommune": 5501,
  "tittel": "Utredning om jordmortjenesten i Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001831216",
  "tekst": "Arkivsaksnr. 24/15639-1 Saksbehandler Lill Ann Jordan Saksgang M\u00f8tedato Oppvekst- og utdanningsutvalget 31.01.2025 Helse- og velferdsutvalget 29.01.2025 Kommunalt r\u00e5d for mennesker med nedsatt 24.01.2025 funksjonsevne Utredning om jordmortjenesten i Troms\u00f8 kommune Kommunedirekt\u00f8rens innstilling til vedtak: 1. Troms\u00f8 kommune inng\u00e5r ikke et samarbeid med UNN om kombinerte stillinger. 2. Troms\u00f8 kommune skal i samarbeid med UNN jobbe for \u00e5 styrke det faglige samarbeidet innen svangerskaps-, f\u00f8dsel- og barselomsorgen - eksempelvis: a. Ved utlysning av prosjektmidler i Helse Nord vil Troms\u00f8 kommune initiere samarbeid med Universitetssykehuset Nord Norge (UNN) om sammen \u00e5 sende en s\u00f8knad. b. Dersom hospiteringsordning om jordmortjenesten i regi av Helsefellesskapet Troms og Ofoten igangsettes, vil Troms\u00f8 kommune vurdere \u00e5 s\u00f8ke om \u00e5 f\u00e5 delta. Stig Tore Johnsen Kari Henriksen Kommunedirekt\u00f8r Direkt\u00f8r for oppvekst, utdanning og kultur 1 Hva saken gjelder Kommunestyret behandlet, i m\u00f8tet 20.12.2023 sak 156/23, et verbalforslag om jordmortjenesten. F\u00f8lgende vedtak ble fattet: \u00abAdministrasjonen bes utrede hvordan kommunen kan samarbeide med Universitetssykehuset Nord Norge (UNN) om styrking av jordmortjenesten og motvirke bemanningskrisen i f\u00f8dsels- og barselomsorgen, for eksempel gjennom hus-/hyttemodell i tr\u00e5d med helsepersonellkommisjonens anbefalinger. Det b\u00f8r ogs\u00e5 utredes om dette kan gjennomf\u00f8res som et pilotprosjekt med ekstern finansiering. Arbeidet skal skje i tett kontakt med fagforeningene\u00bb. Saksutredning En partssammensatt arbeidsgruppe best\u00e5ende av leder for jordmortjenesten i Troms\u00f8 kommune, fagjordmor fra Troms\u00f8 kommune, representant fra hovedtillitsvalgte og r\u00e5dgiver i avdeling for oppvekst, utdanning og kultur \u2013 seksjon barn og familie har utarbeidet saksutredningen. Det har ikke lyktes gruppen \u00e5 f\u00e5 med representant fra brukergrupper. Det har v\u00e6rt m\u00f8te med UNN for \u00e5 informere om p\u00e5g\u00e5ende arbeid og se p\u00e5 muligheten for hvordan kommunen i samarbeid med UNN kan styrke jordmortjenesten. Saksutredningen inneholder f\u00f8lgende punkter: 1. Hvordan kan kommunen samarbeide med UNN om styrking av jordmortjenesten? 2. Hvordan kan kommunen bidra til \u00e5 motvirke bemanningskrisen i f\u00f8dsels- og barselomsorgen? Kan hus-/hyttemodellen gjennomf\u00f8res som pilotprosjekt med ekstern finansiering? 3. Muligheter for pilotprosjekt med ekstern finansiering. Bakgrunn Nasjonal helse- og samhandlingsplan 2024-2027, og Helsekommisjonens NOU: Tid for handling, har fokus p\u00e5 sambruk av personell i kommuner, spesialisthelsetjeneste og innad i tjenesteniv\u00e5ene. Dette p\u00e5 bakgrunn av at det er beregnet underskudd av blant annet jordm\u00f8dre som er en yrkesgruppe det er vanskelig \u00e5 rekruttere samt beholde i tjenestene. Det vises til \u00abhus/hyttemodellen\u00bb som inneb\u00e6rer at arbeidstaker har hovedstilling ett sted, vedkommende har sitt \u00abhus\u00bb der og vil tilbringe mesteparten av arbeidstiden der. Hen har en bi-stilling et annet sted og arbeider der av og til (sin \u00abhytte\u00bb). I det videre vil dette bli omtalt som kombinerte stillinger. For \u00e5 ivareta svangerskaps-, f\u00f8dsel- og barselomsorg er det ansatt jordm\u00f8dre b\u00e5de i kommunehelsetjenesten og i spesialisthelsetjenesten. Svangerskaps- og barselomsorgen skjer i hovedsak i kommunehelsetjenesten, mens f\u00f8dselsomsorgen og de f\u00f8rste d\u00f8gn av barselomsorgen er spesialisthelsetjenestens ansvar. Et overordnet m\u00e5l er at kvinner skal oppleve et sammenhengende, trygt og helhetlig tilbud gjennom svangerskapet, f\u00f8dsel og barseltiden. Jordmortjenesten i Troms\u00f8 kommune jobber ut fra Nasjonal faglig retningslinje for svangerskapsomsorgen og Nasjonal faglige retningslinjer for barselomsorg Jordmortjenesten i Troms\u00f8 kommune Fra 1995 til v\u00e5ren 2015 ble kommunens ansvar tilknyttet jordmortjenesten ivaretatt gjennom samarbeidsavtale mellom Troms\u00f8 kommune og UNN. I avtalen inngikk det at Troms\u00f8 kommune fikk leie 2,65 \u00e5rsverk jordmor fra f\u00f8de/barsel avdelingen for \u00e5 oppfylle krav til kommunal svangerskapsomsorg. 11 jordm\u00f8dre fra UNN delte p\u00e5 \u00e5 jobbe i kommunen, noe som krevde betydelig koordinering og administrering. I 2014 sa UNN opp avtalen med begrunnelse tilknyttet \u00f8konomi. 2 P\u00e5 det tidspunktet avtalen opph\u00f8rte hadde ikke Troms\u00f8 kommune et svangerskaps- og barseltilbud i henhold til nasjonale retningslinjer. Det medf\u00f8rte et behov for en oppbygging av jordmortjenesten. Gjennom prosjektmidler fra Helsedirektoratet ble tjenesten styrket i form av nye jordmorstillinger. Disse stillingene ble tatt inn i rammen som faste kommunale stillinger p\u00e5 slutten av 2023. Troms\u00f8 kommune har i dag 7,75 \u00e5rsverk jordm\u00f8dre, alle i faste stillinger. Gjennom prosessen med \u00e5 bygge opp jordmortjenesten og erfaring med \u00e5 ha jordm\u00f8drene ansatt i kommunen, kan tjenesten styrke den faglige utviklingen direkte inn mot svangerskaps- og barselomsorgen slik kommunen vurderer det er behov for. Dette gj\u00f8res ved at tjenesten blant annet prioriterer \u00e5 sette av tid til \u00e5 bli kjent med de gravide og partneren i svangerskapet, og gjennom det f\u00e5r man mulighet til \u00e5 gj\u00f8re kartlegging om familiens oppf\u00f8lgingsbehov i barseltiden. Jordmortjenesten har ogs\u00e5 st\u00f8rre fokus p\u00e5 psykisk helse, vold i n\u00e6re relasjoner og den vanskelige samtalen. Tjenesten tilstreber at kvinnen f\u00e5r samme jordmor i svangerskaps- og barseltiden. Spesielt er dette vektlagt hos s\u00e5rbare familier. \u00c5 rekruttere samt beholde jordm\u00f8dre i Troms\u00f8 kommune har til n\u00e5 ikke v\u00e6rt utfordrende. I kommunen jobber jordmor spesifikt innen fagfeltet svangerskaps- og barselomsorg og ansatte har tilbud om jevnlig og m\u00e5lrettet kompetanseheving. Jordmortjenesten er et lite milj\u00f8, og dagtidsarbeid gir rom for samarbeid, erfaringsutveksling og utvikling internt i tjenesten. Tverrfaglig samarbeid med helsesykepleiere og psykologer er s\u00e6rlig nyttig. Andre faktorer som spiller inn som positivt i tjenesten er at jordm\u00f8drene i kommunen har organisert veiledning av psykolog, samt god lederoppf\u00f8lging. Troms\u00f8 kommune har bygd opp og drifter jordmortjenesten p\u00e5 en god m\u00e5te. Det gjenspeiles i et godt fag- og arbeidsmilj\u00f8, noe som er viktig med tanke p\u00e5 \u00e5 beholde personalet og kunne tilby en stabil jordmortjeneste med h\u00f8y faglig kompetanse. Kommunens samarbeid med UNN om styrking av jordmortjenesten Gjensidig samarbeid mellom kommunen og UNN er forankret i \u00abSamarbeidsavtalen mellom Troms\u00f8 kommune og Universitetssykehuset i Nord Norge HF\u00bb. Retningslinje nr. 4 viser til generell gjensidig kunnskapsoverf\u00f8ring og informasjonsutveksling, faglig nettverk og hospitering, mens retningslinje nr. 6 omhandler samarbeid om jordmortjenesten. I retningslinje nr. 6 kommer det tydelig fram ansvarsfordeling mellom UNN og kommunen, der UNN1 har ansvar for \u00e5 etablere og gi et forsvarlig f\u00f8de- og barseltilbud og kommunens2 ansvar er svangerskaps- og barselomsorg. Retningslinjen skal bidra til \u00e5 styrke jordmortjenesten, samt samarbeidet mellom tjenesteniv\u00e5ene for \u00e5 sikre at kvinnen og familien skal oppleve et sammenhengende, trygt og helhetlig tilbud gjennom svangerskaps-, f\u00f8dsel- og barseltid. Et godt samarbeid mellom jordmortjenesten i Troms\u00f8 kommune og f\u00f8de/barsel avdelingen ved UNN er avgj\u00f8rende for \u00e5 oppfylle kravene i samarbeidsavtalen og dens retningslinjer. Eksisterende samarbeid mellom Troms\u00f8 kommune og UNN Administrativt er det p\u00e5 overordnet niv\u00e5 ett fast m\u00f8te pr. halv\u00e5r. Form\u00e5l er \u00e5 evaluere og forbedre administrative rutiner. Her l\u00f8ftes ogs\u00e5 faglige problemstillinger. Tidligere har jordmortjenesten hatt et faglig samarbeid p\u00e5 tvers av tjenesteniv\u00e5ene gjennom deltakelse p\u00e5 hverandres fagdager. De siste \u00e5rene har imidlertid dette samarbeidet ikke blitt gjennomf\u00f8rt blant annet grunnet manglende kapasitet. 1 Spesialisthelsetjenesteloven \u00a72 2 Helse- og omsorgstjenesteloven \u00a7\u00a7 3-2.2 3 P\u00e5 individuelt niv\u00e5 forholder tjenestene seg til hverandre p\u00e5 lik linje med det \u00f8vrig helsetjeneste gj\u00f8r. Der man i kommunal jordmortjeneste har kvinner med s\u00e6rlige behov i svangerskapet, henvises kvinnen til UNN. Potensiale for felles samarbeid \u00c5 legge til rette for utveksling av kunnskap og kompetanseheving er noe som trekkes fram som viktig for \u00e5 beholde personell. B\u00e5de fra Troms\u00f8 kommune og UNN utrykker man at det er stort potensiale for \u00e5 f\u00e5 dette til p\u00e5 tvers av tjenesteniv\u00e5ene. Sammen kan det administrative og faglige samarbeidet styrkes ved \u00e5 etablere fast m\u00f8testruktur ut over det som er i dag. Her skal form\u00e5let v\u00e6re faglig utvikling og kompetansedeling. Ett alternativ kan v\u00e6re \u00e5 danne et \u00abfaglig tverrsektorielt jordmorteam\u00bb med mandat \u00e5 fremme tverrsektoriell kompetanseutvikling og erfaringsutveksling. Teamet kan ogs\u00e5 bidra i \u00e5 evaluere og forbedre overordnede kommunikasjons- og samhandlingsrutiner for \u00e5 sikre s\u00f8ml\u00f8s overgang mellom tjenestene. Kommunen og UNN kan legge til rette for felles kompetanseheving i form av felles fagdager og kurs med innhold som er aktuelt for begge tjenestene. I tillegg til kompetanseutvikling p\u00e5 tvers av fagomr\u00e5dene, kan felles fagdager bidra til at personell fra de ulike tjenestene blir bedre kjent med hverandre. Hospitering har vist seg \u00e5 v\u00e6re en effektiv form for kunnskapsoverf\u00f8ring, og bidrar til innsikt i hverandres tjenester. Gjensidig hospitering mellom kommunen og UNN for jordm\u00f8drene er i dag mulig i de tilfeller den ansatte selv tar initiativ. Det er da avhengig av den enkeltes behov og initiativ, og ikke minst om hospitering lar seg gjennomf\u00f8re av driftshensyn i en travel hverdag. For at hospitering skal v\u00e6re et tilbud uavhengig av personlig initiativ, ser man for seg en systematisk ordning i form av prosjekt, med klare m\u00e5l og med gitte rammer. Hvordan kan kommunen bidra til \u00e5 motvirke bemanningskrisen i f\u00f8dsels- og barselomsorgen (her bes det se til hus-hyttemodellen). For \u00e5 motvirke bemanningskrisen i f\u00f8dsels- og barselomsorgen m\u00e5 det utdannes nok jordm\u00f8dre, og ikke minst m\u00e5 man s\u00f8rge for \u00e5 beholde de man har. Det er viktig \u00e5 tenke helhetlig jordmortjeneste n\u00e5r man skal rekruttere til utdanning av jordm\u00f8dre. I likhet med UNN, tilbyr ogs\u00e5 jordmortjenesten i kommunen praksis for studenter p\u00e5 master i jordmorfag. Studentene tilegnes dermed en helhetlig forst\u00e5else av svangerskaps-, f\u00f8dsel- og barselomsorg. Helsepersonellkommisjonen viser til \u00abhus-/hytte-modellen\u00bb, her kalt kombinert stilling. NOU\u00e8n viser til eksempler der kombinerte stillinger har v\u00e6rt brukt mellom utdanningssektoren og helse- og omsorgssektoren. Deres anbefalinger er at kombinerte stillinger i st\u00f8rre grad b\u00f8r brukes mellom disse tjenestene. Man viser ogs\u00e5 til at kombinerte stillinger har potensiale til \u00e5 bedre samhandling mellom spesialisthelsetjenesten og den kommunale helse- og omsorgstjenesten. Dette kan bidra til \u00e5 gi faglig gevinst, og v\u00e6re en effektiv kanal for overf\u00f8ring av kunnskap, bidra til bedre kulturforst\u00e5else og gi verdifull innsikt til den ansatte i de ulike tjenestene. Kombinerte stillinger mellom kommuner og sykehus blir ofte foresl\u00e5tt som tiltak for \u00e5 sikre helhetlig svangerskaps-, f\u00f8dsel- og barselomsorg. For den gravide kan dette v\u00e6re positivt under forutsetning av at en kjent jordmor fra kommunen har vakt p\u00e5 sykehuset n\u00e5r den gravide skal f\u00f8de. Det kan by p\u00e5 utfordringer for den ansatte \u00e5 jobbe i en kombinert stilling. Erfaringer fra blant annet Trondheim og Stavanger viser til at det er krevende b\u00e5de administrativt, faglig og sosialt \u00e5 forholde seg til to arbeidsgivere og to arbeidsmilj\u00f8. 4 Dersom man skulle tenkt seg kombinert stilling mellom Troms\u00f8 kommune og UNN vil den ansatte m\u00e5tte forholde seg til to ulike arbeidsplasser, med forskjellige rutiner, ulik kultur og ledelse. Balansen mellom langsiktig oppf\u00f8lging i kommunen, der jordmor er avhengig av \u00e5 bygge stabile relasjoner med den gravide og dens familie, og akuttarbeid i UNN vil bidra til stor variasjon i jobben, som for noen vil v\u00e6re positivt. P\u00e5 den andre side kan det virke overveldende \u00e5 skulle ivareta et s\u00e5 stort fagfelt som svangerskaps-, f\u00f8dsel- og barselomsorg er. Opplevelse av lederst\u00f8tte og samarbeid med kollegaer er viktig. En kombinert stilling kan f\u00f8re til at den ansatte opplever at hen ikke er fullt til stede noen av plassene. Dette kan p\u00e5virke trivsel og arbeidsglede negativt. Fagomr\u00e5det svangerskaps-, f\u00f8dsel- og barselomsorgen er et stort og komplekst fagfelt. \u00c5 holde seg faglig oppdatert fordrer at det systematisk blir vektlagt vedlikehold og utvikling av kompetanse. Den kommunale jordmortjenesten har ansvar for svangerskaps- og barselomsorg som er en langsiktig og forebyggende tjeneste, ikke en akutt-tjeneste. Akutte behov innen f\u00f8dsels- og barselomsorgen ivaretas av UNN, som er en del av spesialisthelsetjenesten. Jordm\u00f8drene har opparbeidet spiss-kompetanse i henholdsvis kommunehelsetjenesten eller spesialisthelsetjenesten. Det vil v\u00e6re s\u00e6rlig krevende \u00e5 holde seg faglig oppdatert, vedlikeholde og utvikle kompetanse p\u00e5 begge omr\u00e5dene. Etablering av kombinerte stillinger vil inneb\u00e6re en betydelig \u00f8kning i administrering og koordinering, b\u00e5de fra arbeidsgiver og fra ansatt. Her nevnes s\u00e6rlig samarbeid p\u00e5 lederniv\u00e5 tilknyttet arbeidstidsplanlegging og personaloppf\u00f8lging, samt at man m\u00e5 sikre informasjonsutveksling mellom leder og arbeidstaker i begge organisasjonene. Selv om intensjonen med kombinerte stillinger er god, m\u00e5 det tas i betraktning at innf\u00f8ring av kombinert stilling kan redusere kvaliteten p\u00e5 tjenestene i form av tapt spiss-kompetanse, samt bidra til \u00e5 \u00f8ke belastningen p\u00e5 jordm\u00f8dre som skal forholde seg til flere fag- og arbeidsmilj\u00f8er. Bekymring er s\u00e6rlig knyttet til i hvilken grad kvaliteten p\u00e5 svangerskaps-, f\u00f8dsel- og barselomsorgen p\u00e5virkes, og om dette i verste fall kan p\u00e5virke pasientsikkerheten. Avdelingsleder for jordmortjenesten i Troms\u00f8 kommune p\u00e5peker at jordm\u00f8drene s\u00e6rlig har interesse av \u00e5 jobbe innen fagomr\u00e5dene som favnes i den kommunale svangerskaps- og barselomsorg. Dersom \u00abhus-hytte modellen\u00bb med UNN blir gjennomf\u00f8rt knytter det seg bekymring til at kommunen kan miste verdifull kompetanse ved at jordm\u00f8dre s\u00f8ker til andre stillinger. Det vil i s\u00e5 m\u00e5te f\u00f8re til et betydelig svekket tilbud i den kommunale jordmortjenesten som er bygd opp over tid. Mulighet for pilotprosjekt med ekstern finansiering I Drammen har man igangsatt et samarbeidsprosjekt mellom Drammen kommune og Drammen sykehus som har som m\u00e5l \u00e5 sikre gravide en sammenhengene svangerskaps-, f\u00f8dsel- og barselomsorg. Prosjektet \u00abMin jordmor\u00bb baserer seg p\u00e5 \u00abhus-hyttemodellen\u00bb og er organisert gjennom \u00e5 ansette to team med fire jordm\u00f8dre i hvert team. Hvert team har ansvar for ca. 150 gravide, og de ulike teamene inng\u00e5r i turnus der de veksler p\u00e5 \u00e5 ha beredskapsvakt for f\u00f8dsler, dager p\u00e5 helsestasjon, samt ansvar for barselbes\u00f8k hjemme. Rekrutteringen til prosjektet er gjennom utlysning av spesifikke stillinger til prosjektet. I Troms\u00f8 kommune er det ca. 850 f\u00f8dsler \u00e5rlig. Troms\u00f8 kommune har etablert en stabil og sammenhengende tjeneste i svangerskaps- og barselomsorgen for alle gravide. Skulle man tenkt et prosjekt som \u00abMin jordmor\u00bb for \u00e5 sikre stabil og sammenhengende tjeneste ogs\u00e5 i f\u00f8dselsomsorgen, vil det medf\u00f8re betydelig \u00f8kning i antall stillinger for \u00e5 dekke behov for beredskapsvakter i spesialisthelsetjenesten. Man vil likevel ikke kunne garantere at jordmor som kvinnen har hatt mest kontakt med i svangerskapet, har beredskapsvakt p\u00e5 tidspunkt n\u00e5r f\u00f8dsel skjer. Som f\u00f8lge av utfordringer tilknyttet kombinerte stillinger, samt frykt for \u00e5 svekke 5 dagens svangerskaps- og barselomsorg er det ikke \u00f8nskelig \u00e5 innf\u00f8re prosjekt basert p\u00e5 \u00abhus- hyttemodellen\u00bb i Troms\u00f8 kommune. UNN har gitt utrykk for at tilsvarende prosjekt som \u00abMin jordmor\u00bb ikke er aktuelt samarbeidsprosjekt for Troms\u00f8 kommune og UNN. Dette vil kreve omfattende endringer i tjenesten, samt at antall gravide er betraktelig flere enn de som ivaretas av \u00abMin jordmor\u00bb. I m\u00f8tet med UNN blir Troms\u00f8 kommune kjent med at Helse Nord er i prosess ved \u00e5 lyse ut prosjektmidler, og at samarbeid p\u00e5 tvers av tjenesteniv\u00e5 vil kunne inng\u00e5 i kriterier for s\u00f8knad. Det vil v\u00e6re aktuelt for Troms\u00f8 kommune i samarbeid med UNN \u00e5 s\u00f8ke prosjektmidler med form\u00e5l \u00e5 styrke jordmortjenestene p\u00e5 tvers av tjenesteniv\u00e5ene. Da gjennom \u00e5 opprette og drifte \u00abfaglig tverrsektorielt jordmorteam\u00bb som skal fremme tverrsektoriell kompetanseutvikling og erfaringsutveksling. Helsefellesskapet Troms og Ofoten Helsefellesskapet3 Troms og Ofoten har som form\u00e5l \u00e5 skape sammenhengende og b\u00e6rekraftig helse- og omsorgstjenester til pasienter som trenger tjenester fra b\u00e5de spesialisthelsetjenesten og prim\u00e6rhelsetjenesten. Ett av de operative niv\u00e5ene i helsefellesskapet er \u00abFaglig samarbeidsutvalg - rekruttering og stabilisering\u00bb. En arbeidsgruppe skal utrede mulighet for hospiteringsordning satt i system p\u00e5 tvers av niv\u00e5 og virksomheter. Systematisk hospitering mellom UNN og kommunene er s\u00e6rlig nevnt. Med form\u00e5l \u00e5 ha fokus p\u00e5 helhetlig forl\u00f8p, samt forbedre overganger mellom prim\u00e6r- og spesialisthelsetjenesten, kan Troms\u00f8 kommune ytre \u00f8nske til Helsefellesskapet Troms og Ofoten om deltakelse dersom det blir etablert hospiteringsordning tilknyttet svangerskaps-, f\u00f8dsel- og barselomsorg. Dr\u00f8fting Det ble gjennomf\u00f8rt dr\u00f8ftingsm\u00f8te med tillitsvalgte 5.12.24. Referat fra dr\u00f8ftingsm\u00f8tet er lagt ved saken. Konklusjon Et overordnet m\u00e5l er at kvinner skal oppleve et sammenhengende, trygt og helhetlig tilbud gjennom svangerskap, f\u00f8dsel og barseltid. Svangerskaps- og barselomsorgen i Troms\u00f8 kommune er en god faglig og stabil tjeneste som vektlegger dette. M\u00e5lsetting er at kvinnen og hennes familie f\u00e5r oppf\u00f8lging av samme jordmor b\u00e5de f\u00f8r og etter f\u00f8dsel. Spesielt er dette vektlagt hos s\u00e5rbare familier. Kommunen og spesialisthelsetjenesten er omforent om at det finnes et potensiale for samarbeid. Gjennom felles kompetanseutvikling, mer effektiv samhandling og st\u00f8rre kjennskap til hverandres tjenester, kan \u00f8kt samarbeid ogs\u00e5 bidra til st\u00f8rre forst\u00e5else for hverandres fagomr\u00e5der p\u00e5 tvers av tjenesteniv\u00e5. Kommunedirekt\u00f8ren anser det ikke form\u00e5lstjenlig \u00e5 inng\u00e5 et samarbeid med UNN om kombinerte stillinger. 3 Helsefellesskapene er etablert som et virkemiddel for \u00e5 skape en mer sammenhengende og b\u00e6rekraftig helse- og omsorgstjeneste. Nasjonal helse- og sykehusplan 2019\u20132023 oppfordret helsefellesskapene til \u00e5 sette konkrete m\u00e5l for deling av kompetanse mellom spesialisthelsetjenesten og den kommunale helse og omsorgstjenesten. 6 Troms\u00f8 kommune og UNN vil likevel jobbe for \u00e5 styrke det faglige samarbeidet innen svangerskaps-, f\u00f8dsel- og barselomsorg. Ved utlysning av prosjektmidler i Helse Nord vil Troms\u00f8 kommune og UNN sammen sende en s\u00f8knad. Dersom en hospiteringsordning om jordmortjenesten i regi av Helsefellesskapet Troms og Ofoten igangsettes, vil Troms\u00f8 kommune vurdere \u00e5 s\u00f8ke om \u00e5 f\u00e5 delta. Vedtakskompetanse Oppvekst- og utdanningsutvalget Vedlegg Referat fra dr\u00f8ftingsm\u00f8te med tillitsvalgte 7 "
}