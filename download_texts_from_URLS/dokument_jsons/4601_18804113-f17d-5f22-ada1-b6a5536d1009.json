{
  "dokument_id": "18804113-f17d-5f22-ada1-b6a5536d1009",
  "doc_type": "case_presentation",
  "kommune": 4601,
  "tittel": "Representantforslag fra Katrine N\u00f8dtvedt og Thor Haakon Bakke (MDG om bruk av kaianlegg ved Skolten-Bontelabo.",
  "url": "https://bergen.kommune.no/politikere-utvalg/api/fil/bk360/9809486/Framstilling-Representantforslag-fra-Katrine-Nodtvedt-og-Thor-Haakon-Bakke-MDG-om-bruk-av-kaianlegg-ved-Skolten-Bontelabo-",
  "tekst": " Forretningsutvalget Saksframstilling V\u00e5r referanse: 2024/17385-2 Saksbehandler: Bjarte K. Fr\u00f8nsdal Representantforslag fra Katrine N\u00f8dtvedt og Thor Haakon Bakke (MDG) om bruk av kaianlegg ved Skolten-Bontelabo. Hva saken gjelder: Bystyrerepresentantene Katrine N\u00f8dtvedt og Thor Haakon Bakke (MDG) har overlevert et representantforslag etter kapittel 7 i reglement for Bergen bystyre. Forslaget ble overlevert ordf\u00f8reren i bystyrets m\u00f8te 31.1.24. I ekstraordin\u00e6r generalforsamling for havnen 21. juni 2023 kom det tydelig fram at Bergen havn har d\u00e5rlig tid med \u00e5 bygge en ny stor cruisehavn p\u00e5 Skolten, sitat fra sakspapirene: \u00abPLANARBEID SKOLTEN M\u00c5 STARTE H\u00d8STEN 2023. SKOLTEN / BONTELABO M\u00c5 KUNNE TA IMOT ALL CRUISETRAFIKK FRA 2027\u00bb Hvis Skolten-alternativet ikke realiseres mener havnen at Dokken ikke vil bli klar i tide til planene for byutvikling som foreligger. Representanten forst\u00e5r dette som at Bergen Havn mener tilbud til store cruiseskip, som er funksjonen til cruisekaien p\u00e5 Jekteviken/Dokken og som dagens Skoltegrunnskai ikke er dimensjonert for, er viktigere enn byutviklingen p\u00e5 Dokken. Representanten mener at bystyret burde v\u00e6re tettere involvert i beslutninger knyttet til Skolten, akkurat som med forslagene om ny havn p\u00e5 Flesland. Flesland-alternativet er for \u00f8vrig noe byr\u00e5det selv har varslet skepsis til i sin politiske plattform. Da Arealstrategien for Dokken ble behandlet var hverken Flesland eller Skolten som alternative lokaliteter for \u00e5 ta havneaktivitet oppe i den offentlige debatten. Det er nettopp Arealstrategien for Dokken det forrige byr\u00e5det og Bergen havn bruker som forankring for \u00e5 g\u00e5 videre med disse lokasjonene. Begge lokalitetene ligger utenfor selve Dokken-omr\u00e5det, som er det omr\u00e5det vedtakene i bystyret er gyldige for. Representanten mener derfor at b\u00e5de Skolten- og Flesland-alternativene burde hatt en langt bedre forankring i bystyret f\u00f8r prosessen gikk videre. Begge lokalitetene har sine unike utfordringer, og det er ikke rett frem \u00e5 anlegge en ny stor cruisehavn i Skolten i Bergen sentrum. Selv om det er satt av areal i Kommuneplanens arealdel (KPA) til havn er det et komplekst planarbeid som n\u00e5 er startet i regi av Bergen havn, p\u00e5 bestilling fra Bergen kommune ved finansbyr\u00e5den sommeren 2023. Skolten er blant annet innenfor buffersonen for verdensarvstedet Bryggen. Mer havnevirksomhet vil ytterligere forringe viktige siktlinjer. Forslaget inneb\u00e6rer \u00e5 fylle ut masser i V\u00e5gen, og krever utredninger konsekvenser for kulturmilj\u00f8, livet under vann m.m. Byantikvaren har ogs\u00e5 advart om kompleksitet i reguleringsarbeidet i media. Det er risiko for 1 flere innsigelser ved h\u00f8ring av en detaljreguleringsplan, i tillegg til at bystyret kan g\u00e5 imot selve planen n\u00e5r den kommer til behandling. Bymilj\u00f8etaten og Vestland fylkeskommune har videre uttalt skepsis til alternativet knyttet til oppstartsarbeidet for reguleringsplanen, og Bergen kommune ved Plan- og bygningsetaten konkluderer s\u00e5ledes per 30. januar 2024: Skoltegrunnskaien/Bontelabo som lokalitet for utvidet bruk til cruisen\u00e6ring byr p\u00e5 en rekke problemstillinger, herunder kulturminneinteresser, trafikkforhold og utfylling i sj\u00f8. Foresl\u00e5tt tiltak utl\u00f8ser krav om konsekvensutredning og mulig konsekvensutredning for verdensarv. Plan- og bygningsetaten er positiv til \u00e5 veilede i et videre arbeid med \u00e5 vurdere lokaliteter som ivaretar Bergen Havn og byens behov. Vi er imidlertid opptatt av \u00e5 orientere forslagsstiller knyttet til problemstillingene og risikoen ved \u00e5 g\u00e5 videre med Skoltegrunnskaien/Bontelabo som alternativ for cruisen\u00e6ringens st\u00f8rste skip. Det vil v\u00e6re viktig \u00e5 utdype i oppdatert materiale hvilke behov sj\u00f8n\u00e6ringen har som det er tenkt \u00e5 tilrettelegge for.. Forslagsstiller forklarer at det har v\u00e6rt gjort alternativvurdering av lokaliteter. Dette m\u00e5 dokumenteres og fremlegges som del av kunnskapsgrunnlaget til et oppstartsm\u00f8te. Denne \u00f8velsen m\u00e5 f\u00f8lge spillereglene i KU-forskriften, dog uten full konsekvensutredning av lokalitetene. Det n\u00e5v\u00e6rende byr\u00e5det uttalte i Bergens Tidende 17. januar at de er positive til arbeidet: Selv om utvidelse av Skolten utvilsomt er et komplisert prosjekt, fremst\u00e5r det som den realistiske muligheten for \u00e5 flytte cruisetrafikken fra Dokken. Noe overraskende var det derfor at byr\u00e5dsleder i et m\u00f8te 24. januar argumenterte for at prosjektet \u201cKildn\u201d p\u00e5 Ask\u00f8y er noe hun \u00f8nsker et privat-offentlig samarbeid om, som et alternativ til Skolten-alternativet. Hun uttalte ogs\u00e5 at det virker vanskelig \u00e5 n\u00e5 m\u00e5let om at Skolten skal brukes som cruisekai i 2027. Representanten mener at et sentrumsn\u00e6rt omr\u00e5de som Skoltegrunnskaien har stor verdi som noe annet enn cruisehavn, og at det ikke er gitt at det skal tilrettelegges for samme aktivitetsniv\u00e5 for cruise som tidligere. Utviklingen av Dokken og flyttingen av cruisetrafikken viser med all tydelighet at det er knapphet om areal i Bergen, og bystyret m\u00e5 avgj\u00f8re hvilke aktiviteter og n\u00e6ringer vi vil prioritere. MDG mener at Skolten-omr\u00e5det b\u00f8r omreguleres til omr\u00e5der for park og bading, samt b\u00e6rekraftig n\u00e6ringsaktivitet, og det b\u00f8r vurderes boligform\u00e5l p\u00e5 Skolten/Bontelabo. Forslag til vedtak: - Bystyret ber byr\u00e5det om \u00e5 instruere Bergen havn om \u00e5 avslutte planarbeidet for Skolten. - Bystyret ber byr\u00e5det levere en sak til bystyret om cruisen\u00e6ringen i Bergen, med fire alternativvurderinger: \u00e5 \u00f8ke, beholde, senke eller fjerne dagens cruisetrafikk i Bergen. Bystyret ber byr\u00e5det vurdere fordeler og ulemper ved alternativ arealbruk, samt konsekvenser for klima og n\u00e6ringsliv i de ulike alternativene. I kommuneloven er representantenes forslagsrett regulert i \u00a710-9: \u00a7 10-9. Forslagsrett \u00abMedlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles.\u00bb 2 Bystyret vedtok i m\u00f8te 29. januar 2020 at forretningsutvalget skal ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5et vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 19.6.24 Det foresl\u00e5s at utvalg for milj\u00f8 og byutvikling avgir innstilling i saken. Forslag til vedtak: 1. Representantforslag fra Katrine N\u00f8dtvedt og Thor Haakon Bakke (MDG) om bruk av kaianlegg ved Skolten-Bontelabo, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.24. 3. Utvalg for milj\u00f8 og byutvikling avgir innstilling i saken. Dato: 1. februar 2024 Trine P. Gr\u00f8nbech - bystyredirekt\u00f8r Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. 3 "
}