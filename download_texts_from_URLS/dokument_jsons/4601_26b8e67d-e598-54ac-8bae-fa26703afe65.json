{
  "dokument_id": "26b8e67d-e598-54ac-8bae-fa26703afe65",
  "doc_type": "case_attachment",
  "kommune": 4601,
  "tittel": "Brev til kommunene om l\u00e5ste heiser",
  "url": "https://bergen.kommune.no/politikere-utvalg/api/fil/bk360/11914709/Brev-til-kommunene-om-laste-heiser",
  "tekst": "Til ordf\u00f8rer og kommunedirekt\u00f8r Kopi: R\u00e5det for funksjonshemmede Oslo, 15.01.2025 L\u00e5ste heiser p\u00e5 skolene Norges Handikapforbund erfarer at flere skoler rundt om i landet l\u00e5ser heisene sine for \u00e5 unng\u00e5 h\u00e6rverk eller u\u00f8nsket bruk. Elever eller l\u00e6rere som har bruk for heisen, f\u00e5r utdelt n\u00f8kkelkort eller m\u00e5 henvende seg via intercom-anlegg eller til ansatte p\u00e5 skolen. Men dette er ikke lov i f\u00f8lge Plan- og bygningsloven og Likestillings- og diskrimineringsloven Denne praksisen f\u00f8rer til at bes\u00f8kende med funksjonsnedsettelser ikke f\u00e5r likeverdig bruk av skolebygg som andre bes\u00f8kende. Vi har flere eksempler p\u00e5 at foreldre med behov for \u00e5 bruke heisen er blitt hindret atkomst til ulike arrangement, foreldrem\u00f8ter eller se klasserommene til sine barn. Universell utforming er fastsl\u00e5tt i form\u00e5lsparagrafen i Plan og bygningsloven. I veiledningen til byggeforskriftenes \u00a7 12-3 st\u00e5r det: \u00abHeisen og l\u00f8fteplattformen m\u00e5 kunne betjenes selvstendig, det vil si at brukeren ikke trenger \u00e5 henvende seg til betjeningen for \u00e5 f\u00e5 tilgang.\u00bb Dette gjelder alle bygg, ogs\u00e5 skolebygg. Likestillings- og Diskrimineringsombudet behandlet en klagesak dette tema p\u00e5 Kringsj\u00e5 skole i 2010 og konkluderte med f\u00f8lgende: \u00abOmbudet konkluderte med at heisen ikke er en universelt utformet l\u00f8sning s\u00e5 lenge det er n\u00f8dvendig \u00e5 be om bistand via intercomanlegget for \u00e5 f\u00e5 tilgang til heisen. I uttalelsen viser ombudet til tidligere saker som fastsl\u00e5r at det er et grunnleggende prinsipp for universell utforming at alle skal f\u00e5 tilgang uten s\u00e6rskilt hjelp fra andre.\u00bb Ta kontakt dersom dere \u00f8nsker kopi av hele vurderingen. Tr\u00f8ndelag fylkeskommune har sendt f\u00f8lgende beskjed til sine rektorer: \u00abKrav i diskrimineringsloven medf\u00f8rer at personer med ulike bevegelseshemninger som krever bruk av heis, skal likestilles med personer som kan bevege seg fritt i trapper. Dette gjelder ogs\u00e5 bes\u00f8kende. Utfra lovens krav, vedtak i r\u00e5det for likestilling av funksjonshemmede, m\u00e5 enkelte skolers praksis med bruk av lukkede heiser opph\u00f8re.\u00bb Vi ber derfor kommunene som praktiserer l\u00e5ste heiser om \u00e5 snarlig avvikle dette. Eventuelle sp\u00f8rsm\u00e5l kan rettes til politisk r\u00e5dgiver Kristian Lian p\u00e5 epost: kristian.lian@nhf.no Vennlig hilsen Norges Handikapforbund Tove Linnea Brandvik Forbundsleder "
}