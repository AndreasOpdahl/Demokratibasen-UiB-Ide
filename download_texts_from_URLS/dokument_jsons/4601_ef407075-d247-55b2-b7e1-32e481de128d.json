{
  "dokument_id": "ef407075-d247-55b2-b7e1-32e481de128d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 5 fra Christian Haugen (FRP) til sosialbyr\u00e5den om omfanget av overgrep fra ansatte i barnevernet mot barn i Bergen - utvalg for helse og sosial",
  "url": "https://bergen.kommune.no/politikere-utvalg/api/fil/bk360/11941417/Svar-pa-skriftlig-sporsmal-nr-5-fra-Christian-Haugen-FRP-til-sosialbyraden-om-omfanget-av-overgrep-fra-ansatte-i-barnevernet-mot-barn-i-Bergen-utvalg-for-helse-og-sosial",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/41452-3 Saksbehandler: Silje Myklebust Fra Dato: 31. januar 2025 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 5 fra Christian Haugen (FRP) til sosialbyr\u00e5den om omfanget av overgrep fra ansatte i barnevernet mot barn i Bergen - utvalg for helse og sosial Christian Haugen (FrP) har 16. januar 2025 sendt inn f\u00f8lgende skriftlige sp\u00f8rsm\u00e5l: Den siste tiden har VG kartlagt omfanget av overgrep fra ansatte i barnevernet mot barn p\u00e5 institusjon p\u00e5 et nasjonalt plan: Ny kartlegging: Ni ansatte p\u00e5 barnevernsinstitusjoner d\u00f8mt for overgrep mot barn Varsler hastetiltak for \u00e5 hindre overgrep fra barnevernsansatte. Familieminister Toppe har lovet \u00e5 iverksette tiltak innen 01. mars 2025. Samtidig har statsr\u00e5d Toppe nedsatt et utvalg for \u00e5 gjennomg\u00e5 hele det statlige barnevernet: Nytt utval skal gjennomg\u00e5 organiseringa av det statlege barnevernet - regjeringen.no som skal levere sin rapport innen 01. oktober 2025. Sp\u00f8rsm\u00e5l: 1. Har det v\u00e6rt tilfeller av overgrep eller grenseoverskridende atferd blant ansatte mot barn i det kommunale barnevernet i Bergen? 2. Har det v\u00e6rt tilfeller av overgrep eller grenseoverskridende atferd blant ansatte mot barn i det statlige barnevernet i Bergen? 3. Hvordan fungerer samhandlingen mellom statlig og kommunalt barnevern i dag for barna i Bergen sin del? Svar fra byr\u00e5den: 1. Det har ikke v\u00e6rt rapportert tilfeller av overgrep eller grenseoverskridende atferd blant ansatte mot barn i det kommunale barnevernet i Bergen. Selv om Bergen kommune ikke er kjent med tilfeller av dette i det kommunale barnevernet, er det et kontinuerlig arbeid \u00e5 forebygge og avdekke slike hendelser slik at vi sikrer at barn og unge som f\u00e5r tjenester fra oss er trygge. 2. Dette sp\u00f8rsm\u00e5let har Bufetat best oversikt over, da statlige tiltak i Bergen kan ha barn fra hele landet i sine tiltak. Bergen kommune har ikke oversikt eller innsyn i andre kommuner sine plasseringer i statlige tiltak selv om de er lokalisert i Bergen. Dette betyr at barnevernet i Bergen kun har kunnskap om barn vi selv har/har hatt i tiltak i det statlige barnevernet i Bergen. Sp\u00f8rsm\u00e5let besvares derfor med dette som utgangspunkt. Det er sv\u00e6rt uheldig n\u00e5r barn som trenger ekstra omsorg og beskyttelse opplever overgrep i institusjon. Barnevernstjenesten er kjent med noen f\u00e5 tilfeller hvor det har skjedd overgrep og grenseoverskridende atferd, beg\u00e5tt av b\u00e5de voksne ansatte og av ungdom som selv er i tiltak. Omfanget er lite og kan derfor ikke omtales konkret. Barnevernstjenesten melder at tilfellene har blitt fulgt opp og h\u00e5ndtert p\u00e5 en god m\u00e5te av Bufetat. Vi forventer at Bufetat gj\u00f8r mer for \u00e5 forhindre at barn og unge opplever overgrep og grenseoverskridende atferd i statlig barnevern, og vi er glad for at regjeringen har satt i gang et arbeid for \u00e5 se p\u00e5 dette. 3. Barneverntjenesten opplever et tett og godt samarbeid med Bufetat i de aller fleste plasseringene, og melder at de i all hovedsak opplever et godt samarbeid mellom kommunalt og statlig barnevern. Der Bufetat ikke ivaretar bistandsplikten oppleves samarbeidet noe mer krevende. Vi har registrert en nedgang i brudd p\u00e5 bistandsplikten fra Bufetat i l\u00f8pet av det siste halv\u00e5ret, noe som er bra for barna som trenger plass. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}