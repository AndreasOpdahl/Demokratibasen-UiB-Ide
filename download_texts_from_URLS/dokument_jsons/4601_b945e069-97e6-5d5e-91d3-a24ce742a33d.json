{
  "dokument_id": "b945e069-97e6-5d5e-91d3-a24ce742a33d",
  "doc_type": "case_presentation",
  "kommune": 4601,
  "tittel": "Interpellasjon nr. 18 (tidligere nr. 14) fra Ingrid Nergaard Fjeldstad (V) Kartlegging og verning av gammelskog i Bergen kommune. Bergen bystyre 10.04.2024",
  "url": "https://bergen.kommune.no/politikere-utvalg/api/fil/bk360/10171917/Framstilling-Interpellasjon-nr-18-tidligere-nr-14-fra-Ingrid-Nergaard-Fjeldstad-V-Kartlegging-og-verning-av-gammelskog-i-Bergen-kommune-Bergen-bystyre-10-04-2024",
  "tekst": " Bystyrets kontor Til Intern korrespondanse BNKI - stab V\u00e5r referanse: 2024/43956-2 Saksbehandler: Anette Hatlemark Drabl\u00f8s Fra Dato: 2. april 2024 Bystyrets kontor Interpellasjon nr. 18 (tidligere nr. 14) fra Ingrid Nergaard Fjeldstad (V) Kartlegging og verning av gammelskog i Bergen kommune. Bergen bystyre 10.04.2024 Gammelskog er skog med tr\u00e6r over 160 \u00e5r. Tr\u00e6r som d\u00f8r naturlig som en f\u00f8lge av sykdom, insektangrep, stormfelling eller rett og slett av h\u00f8y alder. Dette gir skog med mye st\u00e5ende og liggende d\u00f8d ved som er viktig for det biologiske mangfoldet. Norge har forpliktet seg til \u00e5 verne 10% av landets skog innen 2030, i tr\u00e5d med Montrealavtalen. Per n\u00e5 er bare litt over 5% vernet. EUs nye skogstrategi for 20301 har som m\u00e5l \u00e5 styrke vern og restituering av skog. Strategien inkluderer at all gammelskog skal kartlegges og registreres innen 2025, og vernes innen 2030. All h\u00f8sting av gammelskog ble forbudt for EU medlemsland i 2021. Interpellanten mener at Bergen burde f\u00f8lge EU, og ta vare p\u00e5 v\u00e5r gammelskog. I 2002 la byr\u00e5det frem en kartlegging av naturtyper i Bergen kommune.2 Her ble det gjort rede for at det er flere omr\u00e5der i Bergen med innslag av gamle furutr\u00e6r, gjerne over 300 \u00e5r gamle. Omr\u00e5dene med gammel furuskog inkluderte Hjortlands\u00e5sen, Brennhaugen, Gullst\u00f8len, Kanadaskogen, Austrelia, Hisbotn. H\u00f8ringsutkastet for temaplan for skogbruk i Bergen3 kommune viser til at det er p\u00e5vist 13 lokaliteter av gammelskog i Bergen. P\u00e5 bare 5 \u00e5r, i perioden mellom 2017 og 2022, ble det gjort over 44.000 inngrep i naturen i Norge, har NRK kartlagt ved hjelp av kunstig intelligens.4 \u00c5 kartlegge hvor det eksisterer lokaliteter av gammelskog og naturskog er ikke bare viktig, men det haster ogs\u00e5 n\u00e5r man tar i betraktning hvor mye skog som har blitt hogd ned den siste tiden i Norge. Ogs\u00e5 Naturvernforbundet mener at en kartlegging av skog er avgj\u00f8rende for \u00e5 beskytte naturskog og gammelskog, for \u00e5 unng\u00e5 at disse blir tapt i naturinngrep hvor det ikke er bevissthet om verdien av tr\u00e6rne. Det er viktigere enn noensinne \u00e5 bevare den verdifulle skogen. Interpellanten mener derfor at det er p\u00e5 h\u00f8y tid at vi tar vare p\u00e5 all den gammelskogen vi har i Bergen. Sp\u00f8rsm\u00e5l til byr\u00e5det: Vil byr\u00e5det s\u00f8rge for en oppdatert kartlegging over gammelskog i Bergen sammenliknet med den fra 2002 for \u00e5 unders\u00f8ke om det er hugget verdifull skog i byen v\u00e5r? 1 resource.html (europa.eu) 2 bergen.kommune.no/api/rest/filer/V89122 3 Temaplan for skogbruk Bergen kommune 4 https://www.nrk.no/dokumentar/her-er-norges-storste-naturinngrep-1.16689009 Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}