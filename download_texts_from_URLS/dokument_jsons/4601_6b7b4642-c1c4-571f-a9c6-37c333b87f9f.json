{
  "dokument_id": "6b7b4642-c1c4-571f-a9c6-37c333b87f9f",
  "doc_type": "case_attachment",
  "kommune": 4601,
  "tittel": "Naturmangfoldsrapport 31.10.2022",
  "url": "https://bergen.kommune.no/politikere-utvalg/api/fil/bk360/10169397/Naturmangfoldsrapport-31-10-2022",
  "tekst": "R\u00e5dgivende Biologer AS NOTAT Naturmangfoldrapport for sm\u00e5husbebyggelse ved Steinsvikvegen, Bergen kommune Av: Conrad J. Blanck Til: TAG Arkitekter Dato: 31.10.2022 TAG Arkitekter foresl\u00e5r p\u00e5 vegne av Veksthuset Eiendom AS \u00e5 detaljregulere et omr\u00e5de p\u00e5 ca. 23,5 daa ved Steinsvikvatnet i Ytrebygda bydel, Bergen kommune (figur 1). Planforslagets hovedform\u00e5l er \u00e5 regulere for 18 nye enheter i form av 16 rekkehus og to eneboliger (figur 2). I planomr\u00e5det ligger det i dag tre eneboliger og en grusvei. \u00c9n av eneboligene er planlagt revet, som f\u00f8lge av etablering av ny bebyggelse og utbedring av eksisterende vei. En naturlekeplass i eksisterende skog, der opprinnelig skogsvegetasjon bevares, er ogs\u00e5 inkludert i planen. Detaljreguleringen omfatter ogs\u00e5 en rekke krav om tiltak for bevaring av det lokale naturmangfoldet. TAG Arkitekter har bedt R\u00e5dgivende Biologer AS om \u00e5 utarbeide en naturmangfoldrapport etter kommunens retningslinjer. Rapporten bygger p\u00e5 offentlig tilgjengelig informasjon og feltarbeid utf\u00f8rt av Conrad J. Blanck (M.Sc. landskaps\u00f8kologi). Figur 1. Plankart for foresl\u00e5tt tiltak (t.v.). Flybilde over planomr\u00e5det (t.h.). Kart utarbeidet og tilsendt av TAG Arkitekter. Edvard Griegs vei 3 Tel: 55 31 02 78 www.radgivende-biologer.no 5059 Bergen post@radgivende-biologer.no Figur 2. Utklipp fra forel\u00f8pig utenomhusplan (stand: 21.10.2022) som vis bebyggelsens utforming og plassering. Plan tilsendt av TAG Arkitekter. Avgrensning av tiltaks- og influensomr\u00e5det Planomr\u00e5det er det geografisk avgrensede omr\u00e5det som er oms\u00f8kt for tiltaket og der tiltaket kan medf\u00f8re direkte arealbeslag. For arbeider p\u00e5 land vil tiltaksomr\u00e5det kunne inkludere midlertidige anleggsinstallasjoner, som anleggsvei, dersom etablering av disse f\u00f8rer til permanent skade. I dette prosjektet tilsvarer tiltaksomr\u00e5det arealet som er avsatt til ny boligbebyggelse i plankartet og veien som skal utbedres (figur 1). Influensomr\u00e5det er det omr\u00e5det der virkninger forventes \u00e5 kunne oppst\u00e5, uavhengig av planomr\u00e5dets avgrensning. N\u00e5r det gjelder biologisk mangfold, vil omr\u00e5dene som blir p\u00e5virket variere b\u00e5de geografisk og med hensyn til topografi og hvilke arter som forekommer. For vegetasjon vurderes influensomr\u00e5det \u00e5 v\u00e6re 20 m fra planlagte tekniske inngrep og areal som er tenkt til naturlekeplass (figur 3). R\u00e5dgivende Biologer AS 2 Notat Det vurderes at det ikke er n\u00f8dvendig \u00e5 avgrense et eget influensomr\u00e5de for sensitive og arealkrevende fugl, siden n\u00e6romr\u00e5det er preget av sm\u00e5husbebyggelse og menneskelig aktivitet fra blant annet inntilliggende golfbane. Figur 3. Oversikt over Plan-, tiltaks-, og influensomr\u00e5det. Feltarbeid Det ble gjennomf\u00f8rt botaniske unders\u00f8kelser innenfor influensomr\u00e5det 28. juni 2022 av Conrad J. Blanck. Det ble kartlagt etter gjeldende kartleggingsinstruks for kartlegging av terrestriske naturtyper etter NiN 2 M-2209 (Milj\u00f8direktoratet 2022). Det ble ogs\u00e5 registrert r\u00f8dlistearter jf. Artsdatabanken 2021 og fremmedarter jf. Artsdatabanken 2018. Naturgrunnlaget Planomr\u00e5det ligger i en beskyttet indre sm\u00e5kupert kystslette som er tydelig preget av menneskelig arealbruk (Bakkestuen mfl. 2008). Klimaet er et oseanisk kystklima som kjennetegnes av milde vintre og relativt kj\u00f8lige sommerm\u00e5neder. Det er mye nedb\u00f8r og mange nedb\u00f8rsdager per \u00e5r (senorge.no). Berggrunnen best\u00e5r av anortositt dekket med et tynt lag med l\u00f8smasser. Denne magmatiske bergarten har f\u00e5 sporstoffer og forvitrer langsomt. Dette gir bare grunnlag for forholdsvis n\u00f8ysom vegetasjon. P\u00e5 NIBIOs markslagskart inng\u00e5r det skog med h\u00f8y og s\u00e6rlig h\u00f8y bonitet i planomr\u00e5det, samt noe \u00e5pent jorddekt fastmark ved golfplass og omplasserte jordmasser i forbindelse med bybaneutbygging (figur 4). P\u00e5 NIBIOs SAT-SKOG kart er det skogsatte arealet angitt \u00e5 v\u00e6re en ung l\u00f8vdominert blandingsskog (https://kilden.nibio.no/). R\u00e5dgivende Biologer AS 3 Notat Figur 4. Bonitets- og markslagskart over planomr\u00e5de. Kilde: https://kilden.nibio.no/ Eksisterende informasjon om naturmangfold En sjekk i nasjonale databaser (Naturbase og Artskart) viser at det er lite informasjon om naturmangfoldet i utredningsomr\u00e5det fra f\u00f8r. I Artsdatabankens Artskart foreligger det i selve planomr\u00e5det bare en registrert observasjon av den vanlige karplanten myrtistel. I det vurderte influensomr\u00e5det er det ellers registrert noen f\u00e5 fuglearter, hvorav gr\u00f8nnfink er r\u00f8dlistet med status s\u00e5rbar (VU) jf. Artsdatabanken (2021). I kommunens temakart for sammenhengende bl\u00e5gr\u00f8nne strukturer i kommuneplanens arealdel (KPA2018) er det avsatt en \u00f8kologisk korridor som krysser planomr\u00e5det fra s\u00f8r til nord (figur 5). Det er ikke registrert viktige naturtyper i planomr\u00e5det jf. Milj\u00f8direktoratets Naturbase, eller prioriterte viltomr\u00e5der i kommunens viltrapporter (Steinsv\u00e5g & Overvoll 2005; Mikkelsen & S\u00f8yland 2017). R\u00e5dgivende Biologer AS 4 Notat Figur 5. \u00d8kologiske korridorer (gr\u00f8nne stiplede linjer) avsatt i kommuneplanen i n\u00e6romr\u00e5det til planomr\u00e5det (svart linje). Dagens milj\u00f8tilstand Planomr\u00e5det best\u00e5r i hovedsak av en liten slette og en bratt \u00f8st- og nordvendt skr\u00e5ning, samt deler av en \u00e5stopp. I s\u00f8rlig ende av skr\u00e5ningen innenfor planavgrensningen krysser en liten bekk planomr\u00e5det, som er stedvis lagt i r\u00f8r. Mot \u00f8st grenser planomr\u00e5det til en golfbane og mot vest til et boligomr\u00e5de med eneboliger. Vegetasjonen er preget av fremmedarter og p\u00e5virkninger fra inntilliggende bebyggelse. Skogen er en ung gjengroingsskog etter opph\u00f8r av beite- og sm\u00e5bruksvirksomhet for flere ti\u00e5r siden (figur 6). Tresjiktet domineres av unge l\u00f8vtr\u00e6r og spesielt det fremmede treslaget platanl\u00f8nn (Sv\u00e6rt h\u00f8y risiko, SE jf. Artsdatabanken 2018) med innslag av bj\u00f8rk, selje, rogn og furu. Helt i s\u00f8r ved bekken ble ogs\u00e5 de varmekj\u00e6re treslagene ask (Sterkt truet, EN, jf. Artsdatabanken 2021) og hassel registrert. Enkeltvis ble ogs\u00e5 alpeasal (SE) og svartor observert. Det er f\u00e5 epifytter p\u00e5 trestammene og det gror i hovedsak gulband (figur 6), bristlav, matteflette, blanksigd og mattebl\u00e6remose p\u00e5 de eldste tr\u00e6rne, herunder et stort svartortre som st\u00e5r ved avkj\u00f8rselen til eneboligen som planlegges revet i s\u00f8rlige halvdel av planomr\u00e5det. P\u00e5 en st\u00e5ende d\u00f8d trestamme (gadd) av furu ble det funnet hvitringn\u00e5l, som er en vanlig art p\u00e5 d\u00f8dt trevirke av tr\u00e6r med fattigbark. Dette var ogs\u00e5 det enste nevneverdige innslaget av d\u00f8d ved i planomr\u00e5det. Vegetasjonen i det tresatte arealet veksler mellom svak l\u00e5gurtskog (T4-C2 jf. Halvorsen mfl. 2016) med typiske arter som storfrytle, gaukesyre, hengeving og skogsnelle og fattigere bl\u00e5b\u00e6rskog (T4-C1) kjennetegnet av bl\u00e5b\u00e6r, skogburkne, blokkeb\u00e6r, r\u00f8sslyng, stri kr\u00e5kefot og tepperot. Det er et st\u00f8rre innslag av furu i partiene med bl\u00e5b\u00e6rskog (figur 6). I de bratteste partiene er vegetasjonen skrinn med f\u00e5 arter. Det ble tatt en borepr\u00f8ve av et eldre furutre og det ble telt ca. 50 \u00e5rringer. Foruten overstandere er dette trolig alderen p\u00e5 de eldste tr\u00e6rne som finnes innenfor planomr\u00e5det. R\u00e5dgivende Biologer AS 5 Notat A B C D E F Figur 6. A. Skogen best\u00e5r i hovedsak av ung gjengroingsskog dominert av l\u00f8vtr\u00e6r. B. Gulband er en vanlig mose p\u00e5 tr\u00e6rne i planomr\u00e5det C. Furu vokser i bl\u00e5b\u00e6rskog. D. Ruderale arter trives i omr\u00e5der som er ryddet for tr\u00e6r eller har nylig omplasserte jordmasser, spesielt inntil grusvegen. E. Fremmedarter fra mispelslekten er vanlig i planomr\u00e5det. F. P\u00e5 \u00e5pne partier vokser kulturp\u00e5virket vegetasjon. Langs veg og bebyggelse inng\u00e5r det ogs\u00e5 \u00abruderale\u00bb arter som trives i mer lys\u00e5pne omr\u00e5der som sporadisk ryddes for tr\u00e6r og busker. Dette er for eksempel krattmj\u00f8lke, markjordb\u00e6r, bj\u00f8rneb\u00e6r, geitrams, r\u00f8dkl\u00f8ver, skvallerk\u00e5l og hundegras. Fremmedarter forekommer hyppig i feltsjiktet p\u00e5 tresatte omr\u00e5der og det ble registrert en del mispel-arter (bulkemispel, sprikemispel, dielsmispel, alle SE), gul valmues\u00f8ster (potensiell risiko, PH) og honningknoppurt (SE). R\u00e5dgivende Biologer AS 6 Notat P\u00e5 \u00e5stoppen inng\u00e5r det stedvis et f\u00e5tall arter som kjennetegner kulturp\u00e5virkning (einer, jordn\u00f8tt, engkvein, einstape, engsoleie, vendelrot). Disse vokser spesielt i det \u00e5pne partiet mot \u00f8st rett ved eksisterende eneboliger. Oppsummering av naturverdier Det ble ikke registrert naturtyper jf. Milj\u00f8direktoratet 2022. Skogen er for ung og vegetasjonen for fattig for \u00e5 kunne kvalifisere som en av naturtypene i skog. Det \u00e5pne partiet med kulturp\u00e5virket vegetasjon er for gj\u00f8dselpreget for \u00e5 v\u00e6re en naturbeitemark. I tillegg er det store mengder med fremmede karplanter i omr\u00e5det. Generelt har gr\u00f8ntomr\u00e5dene verdi som habitat for arter som er vanlige i distriktet. Hele influensomr\u00e5det (delomr\u00e5de 1) f\u00e5r derfor noe verdi. Foruten ask (EN) ble det ikke registrert nye r\u00f8dlistearter. Ask er vurdert som sterkt truet, fordi treslaget er rammet av soppsykdommen askeskuddsyken, som har f\u00f8rt til en betydelig reduksjon av den norske bestanden (Solstad mfl. 2021). De observerte eksemplarene var unge og ikke smittet av sykdommen enda. For de aller fleste fuglearter med relativt stor utbredelse og forholdsvis stor variasjon i hekkehabitat vil imidlertid en kartlegging av hekkeomr\u00e5der ikke v\u00e6re mulig p\u00e5 en arealmessig god m\u00e5te. Jf. faggrunnlag for kartlegging av \u00f8kologiske funksjonsomr\u00e5der for terrestriske arter (Framstad mfl. 2018a) er det i liten grad hensiktsmessig \u00e5 avgrense \u00f8kologiske funksjonsomr\u00e5der for fugl som ikke har s\u00e6rlig spesifikke krav til hekkehabitat. Dette gjelder ogs\u00e5 for gr\u00f8nnfink (VU), som er registrert her tidligere, og det er derfor ikke avgrenset spesifikke \u00f8kologiske funksjonsomr\u00e5der for fugl, selv arten nytter planomr\u00e5de som habitat. Vurdering av \u00f8kologisk korridor Det foreligger ingen offisielle vurderingskriterier fra kommunen for hva som kvalifiserer for avgrensing av \u00f8kologiske korridorer og hvordan disse vektlegges/verdisettes. Det foreligger heller ingen veiledere fra Milj\u00f8direktoratet for kartlegging og verdisetting av \u00f8kologiske korridorer. Mangelen p\u00e5 klare vurderingskriterier fra kommunen for \u00f8kologiske korridorer i henhold til krav om bredde, vegetasjon og barrierer gj\u00f8r det utfordrende \u00e5 gi konstruktive r\u00e5d til tiltakshavere n\u00e5r korridorene st\u00e5r i konflikt med planer. Norsk Institutt for Naturforskning (NINA) har utarbeidet en omfattende rapport med forslag til kriterier for \u00e5 identifisere og prioritere arealer og landskapselementer for \u00abgr\u00f8nn infrastruktur\u00bb med m\u00e5lsetting \u00e5 ta vare p\u00e5 landskaps\u00f8kologiske sammenhenger (Framstad mfl. 2018b). I rapporten blir generelle kriterier som utgj\u00f8r gode \u00f8kologiske korridorer diskutert. Noen av de viktigste er: \u2022 Korridorene m\u00e5 sees i sammenheng med kjerneomr\u00e5dene de knytter sammen og b\u00f8r ha noen av de samme \u00f8kologiske egenskapene som kjerneomr\u00e5dene, men av svakere kvalitet eller p\u00e5 mindre areal, slik at de kan egne seg til kortere opphold og forflytning, men ikke til langvarig opphold for en levedyktig bestand. Korridorene er naturlig nok mer p\u00e5virket av kanteffekter (lys, st\u00f8y, menneskelig aktivitet etc.). \u2022 De m\u00e5 v\u00e6re uten vesentlige barrierer mot forflytning. Det er viktig at effektive barrierer unng\u00e5s eller at det finnes forbindelser rundt eller p\u00e5 tvers av slike barrierer. \u2022 De kan gjerne v\u00e6re omr\u00e5der med naturgitte funksjoner som line\u00e6re forbindelser, f.eks. dalf\u00f8rer/ vassdrag, spesielle terrengstrukturer (brattkanter, kl\u00f8fter o.a.), eller kantsoner mellom hovednaturtyper. \u2022 De b\u00f8r ha en viss bredde for \u00e5 by p\u00e5 egnet habitat, men krav til minste korridorbredde kan variere fra 5-10 meter til et par hundre meter for ulike organismer og \u00f8kologiske prosesser. Brede korridorer vil v\u00e6re mer robuste overfor negativ p\u00e5virkning fra omgivelsene enn smale. R\u00e5dgivende Biologer AS 7 Notat \u2022 Korridorer beh\u00f8ver ikke v\u00e6re sammenhengende, men kan best\u00e5 av egnete arealer med korte avstander mellom (\u00abstepping stones\u00bb eller \u00abvadesteiner\u00bb). De kan imidlertid ikke v\u00e6re avbrutt av arealer eller elementer som fungerer som effektive barrierer, slik f.eks. trafikkerte veier vil v\u00e6re for villrein. \u2022 Hvordan artene faktisk bruker og forflytter seg mellom disse arealene og elementene i landskapet (sammenbindingsfunksjon) vil imidlertid avhenge av artenes habitatkrav og spredningsevne. Korridoren skal sikre ferdselsmuligheter for organismer mellom gr\u00f8ntomr\u00e5det ved Osp\u00e5sen i s\u00f8r og Steinsvika i nord (figur 5). Gr\u00f8ntomr\u00e5dene som knyttes sammen er i hovedsak ung l\u00f8v- og barskog, og har dermed de samme \u00f8kologiske egenskapene som selve korridoren. Innenfor planomr\u00e5det krysser korridoren en grusvei to ganger. Dette er ingen vesentlig barriere for de fleste organismegruppene, men rett nord for planomr\u00e5det krysser korridoren b\u00e5de bybanen og Steinsvikvegen, som vil v\u00e6re en barriere for noen organismegrupper. P\u00e5 sitt smaleste er korridoren 9 m, ved eneboligen innenfor planavgrensningen i s\u00f8r. Figur 7. Oversikt over avsatt \u00f8kologisk korridor i forhold til plan- og tiltaksomr\u00e5det. R\u00e5dgivende Biologer AS 8 Notat Virkninger av tiltaket Naturmangfold Tiltaket vil f\u00f8re til arealbeslag i et omr\u00e5de som er habitat for flere vanlige arter. Noen unge asketr\u00e6r (EN) vil ogs\u00e5 g\u00e5 tapt. Askens bestandsreduksjon og h\u00f8ye r\u00f8dlistestatus skyldes en soppsykdom, askeskuddsyke, som f\u00f8rst ble p\u00e5vist i Norge i 2008 (Solstad mfl. 2021). Nedbygging av areal med ask er da en underordnet trussel for arten og tiltaket vil ha en ubetydelig p\u00e5virkning p\u00e5 artens bestandsutvikling. Tiltaket vil f\u00f8re til noe milj\u00f8skade p\u00e5 naturmangfoldet. \u00d8kologisk korridor Det er avsatt areal til utbygging av bolig i deler av gr\u00f8ntomr\u00e5det som er avsatt som \u00f8kologisk korridor i KPA2018. Ny bebyggelse og rydding av naturlig vegetasjon vil f\u00f8re til en reduksjon av sammenbindingsfunksjon p\u00e5 grunn av innsnevring av vegetasjonsbeltet der korridoren er avsatt. Etter gjennomf\u00f8ring av prosjektet vil det fortsatt v\u00e6re et gjennomg\u00e5ende vegetasjonsbelte uten vesentlige barrierer som kan brukes som \u00f8kologisk korridor av ferdende organismer. Et avsnitt av ruten til korridor vil forskyve seg mot vest (figur 8). Figur 8. Oversikt over vegetasjonsbelte til \u00f8kologisk korridor etter etablering av ny boligbebyggelse. I detaljreguleringen er det fastsatt en del bestemmelser for \u00e5 beholde sammenbindingsfunksjonen av \u00f8kologisk korridor og det lokale naturmangfoldet: R\u00e5dgivende Biologer AS 9 Notat Kantsone rundt bekk Det er avsatt en kantsone for naturlig vegetasjon rundt bekken som krysser planomr\u00e5det (figur 2). Kantsonen vil opprettholde den \u00f8kologiske funksjonen slike kantsoner har (Blankenberg mfl. 2017) og kan i tillegg nyttes som \u00f8kologisk korridor. Det er i denne kantsonen skogboniteten er s\u00e6rlig h\u00f8y (figur 4) og det er registrert varmekj\u00e6re treslag (hassel og ask (EN)). Disse er dermed bevart i planen. Mellom kantsone og gjenv\u00e6rende skogsparti mot vest er det planlagt \u00e5 etablere en faunaundergang, som er et bredt r\u00f8r til bekken (figur 8). Gr\u00f8nne tak Det er satt krav om gr\u00f8nne tak i detaljreguleringens bestemmelse. Gr\u00f8nne tak kan nyttes som \u00abstepping stones\u00bb for insekter og andre flyvende evertebrater og kompenserer til en viss grad reduksjon av forflyttingsmuligheter ved arealbeslag i den \u00f8kologiske korridoren. Farger p\u00e5 fasader Det er satt krav om \u00e5 unng\u00e5 store flater med signalfarger p\u00e5 fasade som er rettet mot den \u00f8kologiske korridoren. Signalfarger kan virke tiltrekkende for insekter \u00e5 forstyrre deres ferdsel gjennom den \u00f8kologiske korridoren (Daniels mfl. 2020). Legge igjen d\u00f8d ved Det er fastsatt i bestemmelsene at det skal legges igjen d\u00f8d ved fra hogde tr\u00e6r i gjenst\u00e5ende gr\u00f8ntomr\u00e5der. Trevirket skal kunne brytes ned p\u00e5 naturlig vis. D\u00f8dt og gammelt treverk er habitat for mange vedboende insekter som f.eks. mange arter villbier (Kvamme mfl. 2014) og vil kunne gi skjul for sm\u00e5 pattedyr som ferder i omr\u00e5det. D\u00f8d ved av ulike treslag, dimensjoner og nedbrytningsgrad huser forskjellige organismer. Reduksjon av kunstig belysning Det er fastsatt at det ikke installeres kunstig lys p\u00e5 naturlekeplassen. For utebelysning er det planlagt laversittende (maks 1 meter over bakken) downlights blendet av i front, dersom det skal v\u00e6re fasadebelysning mot \u00f8st. Tiltakene vil redusere lokal lysforurensning mot \u00f8kologisk korridor som kan forstyrre derdende organismer. Oppsett av fuglekasser Det er planlagt oppsett av flere fuglekasser i gjenv\u00e6rende skog, som vil gi hekkemuligheter for lokale fuglearter. Oppsummering Det er f\u00e5 naturverdier i unders\u00f8kelsesomr\u00e5det som vil bli p\u00e5virket av prosjektet. Den st\u00f8rste p\u00e5virkningen er arealbeslag i et gr\u00f8ntomr\u00e5de som er avsatt som \u00f8kologisk korridor. Det er fastsatt flere bestemmelser i reguleringsplanen som reduserer negative kanteffekter bebyggelsen vil ha p\u00e5 den \u00f8kologiske korridoren og til en viss grad kompenserer for redusert sammenbindingsfunksjon av korridoren. De viktigste tiltakene er gr\u00f8nne tak p\u00e5 ny bebyggelse og sikring av kantsone p\u00e5 elv. Sammenbindingsfunksjonen av \u00f8kologisk korridor vil v\u00e6re noe redusert etter ferdigstilling av prosjektet. Det vil ikke komme nye vesentlige barriere for korridoren og ferdsel vil fortsatt v\u00e6re mulig for organismer etter planlagt bebyggelse er etablert. Samlet sett vil tiltaket f\u00f8re til noe negativ p\u00e5virkning p\u00e5 naturmangfoldet innenfor planavgrensningen. R\u00e5dgivende Biologer AS 10 Notat Avb\u00f8tende tiltak Anleggsarbeid b\u00f8r startes om h\u00f8sten, etter at trekkfugler har forlatt omr\u00e5det. Overvintrende arter har gode muligheter for \u00e5 finne nye territorier i influensomr\u00e5det og utenfor. Trekkfuglene som returnerer p\u00e5f\u00f8lgende \u00e5r, vil trolig finne nye hekkeomr\u00e5der. Usikkerhet Verdivurderingen er basert p\u00e5 eksisterende informasjon og feltunders\u00f8kelser gjennomf\u00f8rt 28. juni 2022. Dette er et bra tidspunkt for \u00e5 fange opp b\u00e5de naturtyper og vegetasjon, men for tidlig p\u00e5 \u00e5ret for sopp. V\u00e6rforholdene var gode, og planomr\u00e5det var lett tilgjengelig og det var gode muligheter for \u00e5 f\u00e5 en oversikt over naturverdiene p\u00e5 land. Informasjonen om fugl og pattedyr er noe mangelfull, og det ble ikke gjennomf\u00f8rt unders\u00f8kelser for disse organismegruppene i forbindelse med denne naturmangfoldrapporten. Vurderingene rundt disse organismegruppene er basert p\u00e5 registrerte observasjoner i Artsdatabankens Artskart. Referanser Artsdatabanken 2021. Norsk r\u00f8dliste for arter 2021. Hentet 23.05.2022 https://www.artsdatabanken.no/lister/rodlisteforarter/2021 Artsdatabanken 2018. Fremmedartslista 2018. Hentet 23.05.2022 fra https://artsdatabanken.no/fremmedartslista2018 Bakkestuen, L. Erikstad & R. Halvorsen 2008. Step-less models for regional environmental variation in Norway. Journal of Biogeography 25, sider 1906-1922 Blankenberg, A-G. B, E. Skarb\u00f8vik & S. Kv\u00e6rn\u00f8 2017. Effekt av buffersoner p\u00e5 vannmilj\u00f8 og andre \u00f8kosystemtjenester. NIBIO rapport nr. 3 (14) 2017, 75 sider. Bruce-White C., M. Shardlow 2011. A review of the impact of artificial light on invertebrates. Buglife \u2013 The Invertebrate Conservation Trust, Peterborough Daniels B, J. Jedamski, R. Ottermanns, M. Ross-Nickoll 2020. A \u201cplan bee\u201d for cities: Pollinator diversity and plant-pollinator interactions in urban green spaces. PLoS ONE Utg. 15,0 Vol.7 e0235492. https://doi.org/10.1371/journal.pone.023549 2 Framstad, E., Bevanger, K., Dervo, B., Endrest\u00f8l, A., Olsen, S.L. & Pedersen, H.C. 2018a. Faggrunnlag for kartlegging av \u00f8kologiske funksjonsomr\u00e5der for terrestriske arter. NINA Rapport 1598. Norsk institutt for naturforskning. Framstad, E., A. Bryn, W. Dramstad & A. Sverdrup-Thygeson 2018b. Gr\u00f8nn infrastruktur. Landskaps\u00f8kologiske sammenhenger for \u00e5 ta vare p\u00e5 naturmangfoldet. NINA Rapport 1410. Norsk institutt for naturforskning. Gaston K.J., J. Bennie, T. Davies, J. Hopkins 2013. The ecological impacts of nighttime light pollution: a mechanistic approach. Biological Reviews Utg. 88, sider 912\u2013927 Halvorsen, R, A. Bryn & L. Erikstad 2016. NiN systemkjerne \u2013 teori, prinsipper og inndelingskriterier. \u2013 Natur i Norge, Artikkel 1 (versjon 2.1.0): 1-358 (Artsdatabanken, Trondheim; http://www.artsdatabanken.no). Kvamme, T., G. Wilhelmsen & S. Gj\u00f8lsj\u00f8 2014, Insekter i ved. Skog og landskap brosjyre, 19 sider. Longcore, T., & C. Rich 2004. Ecological light pollution. Frontiers in Ecology and the Environment, 2(4): sider 191-198. Milj\u00f8direktoratet 2022. Veileder M-2209. Kartleggingsinstruks. Kartlegging av terrestriske Naturtyper etter NiN2, 372 sider R\u00e5dgivende Biologer AS 11 Notat Solstad H, Elven R, Arnesen G, Eidesen PB, Gaarder G, Hegre H, H\u00f8itomt T, Mjelde M og Pedersen O (24.11.2021). Karplanter: Vurdering av ask Fraxinus excelsior for Norge. Norsk r\u00f8dliste for arter 2021. Artsdatabanken. https://www.artsdatabanken.no/lister/rodlisteforarter/2021/23570 Databaser og nettbaserte karttjenester Artsdatabanken. Artskart. Artsdatabanken og GBIF-Norge: https://artskart.artsdatabanken.no/ Milj\u00f8direktoratet. Naturbase: http://kart.naturbase.no/ Senorge: Klimadata for Norge: http://senorge.no Norge i Bilder, flybilder: https://www.norgeibilder.no/ Norges geologiske unders\u00f8kelse, kart p\u00e5 nett https://www.ngu.no/emne/kart-pa-nett NIBIO. Kilden. Arealinformasjon p\u00e5 nett: https://kilden.nibio.no R\u00e5dgivende Biologer AS 12 Notat "
}