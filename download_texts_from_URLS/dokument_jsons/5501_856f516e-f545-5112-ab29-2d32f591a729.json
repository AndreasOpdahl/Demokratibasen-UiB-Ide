{
  "dokument_id": "856f516e-f545-5112-ab29-2d32f591a729",
  "doc_type": "case_attachment",
  "kommune": 5501,
  "tittel": "Forslag til h\u00f8ringsinnspill",
  "url": "https://innsyn.tromso.kommune.no/application/getMoteDokument?dokid=2001818480",
  "tekst": "H\u00f8ringsinnspill: Forslag til endringer i spillemiddelordningen for anlegg til idrett og fysisk aktivitet Pkt. 4.2.1 Fylkeskommunale prioriteringer basert p\u00e5 behovsvurderinger Troms\u00f8 kommune st\u00f8tter ikke forslaget, da vi mener at dette ikke vil bidra til et bedre samspill mellom akt\u00f8rene i spillemiddelordningen. Etter v\u00e5r oppfatning vil en ytterligere oversikt over anleggsbehov kunne skape utfordringer knyttet til samkj\u00f8ring, b\u00e5de med hensyn til tidsperiode og prioritering. Det er en risiko for at fylket utarbeider en behovsoversikt som opererer med en annen tidsperiode enn kommunens planer, noe som kan f\u00f8re til at disse ikke koordineres. Dette kan i verste fall resultere i ulike planer som prioriterer forskjellige anlegg som de mest n\u00f8dvendige. Videre vil en slik plan, p\u00e5 lik linje med kommunale planer, v\u00e6re utsatt for eksterne p\u00e5virkninger, som politiske vurderinger og lobbyvirksomhet fra idrettslag. Det er dermed en risiko for at fylkets prioriteringer baseres p\u00e5 dette, fremfor en vurdering av faktiske og reelle anleggsbehov. V\u00e5r oppfatning er derfor at idrettskretsens regionale prioritering allerede dekker dette behovet. Pkt. 4.2.2 Kommunale behovskartlegginger Troms\u00f8 kommune st\u00f8tter forslaget, da dette vil heve terskelen for \u00e5 f\u00e5 anlegg innlemmet i handlingsprogrammet til kommunens kommunedelplan for idrett og friluftsliv. Kommunen vil m\u00e5tte stille h\u00f8yere krav til prosjektenes realisme f\u00f8r de kan inkluderes i planen, noe som ogs\u00e5 vil v\u00e6re fordelaktig for idrettslag og andre akt\u00f8rer ved \u00e5 klargj\u00f8re forventningene til det \u00e5 v\u00e6re oppf\u00f8rt i kommunens planer. Selv om lovendringsforslaget vil kreve justeringer i kommunens arbeidsmetoder, b\u00e5de ved utarbeidelsen av nye kommunedelplaner og ved prioritering av anleggene, anser vi dette som et godt forslag. Pkt. 4.3.3 Fordelingskriterier: To alternative modeller Troms\u00f8 kommune st\u00f8tter punkt 3a, som inneb\u00e6rer \u00e5 beholde dagens kriterier, men der hvert kriterium vektes likt med 1/3. Troms\u00f8 kommune mener det er riktig \u00e5 \u00f8ke vektingen av relativt innbyggertall og anleggsdekning, samtidig som vektingen av relativt s\u00f8knadsbel\u00f8p reduseres fra 50 % til 33 %. Dermed fjernes fordelen med at det l\u00f8nner seg \u00e5 ha mange s\u00f8knader og h\u00f8ye s\u00f8knadsbel\u00f8p. Pkt. 4.4.1 Tilskuddsordning for ordin\u00e6re anlegg Troms\u00f8 kommune \u00f8nsker at man videref\u00f8rer eksisterende tilskuddsordning, med de endringer som ellers foresl\u00e5s i h\u00f8ringsnotatet, og st\u00f8tter derfor punkt 4a. Troms\u00f8 kommune mener det er viktigere \u00e5 prioritere pressomr\u00e5demidler og s\u00e6rskilt tilskudd til st\u00f8rre interkommunale anlegg enn \u00e5 gi fylkeskommunen mulighet til \u00e5 bruke inntil 10% av rammen til regionale prioriteringer. Pkt. 4.4.2 S\u00f8knadsberettigede anleggstyper, tilskuddssatser og -andeler Troms\u00f8 kommune st\u00f8tter videref\u00f8ringen av dagens ordning. Pkt. 4.4.3 Forenklet anleggsordning Troms\u00f8 kommune stiller seg i utgangspunktet positive til en forenkling av s\u00f8knadsprosessen for de mindre akt\u00f8rer og tiltak, men st\u00f8tter ikke forslaget om en forenklet anleggsordning. Innf\u00f8ringen av foreliggende forslag vil medf\u00f8re at s\u00f8knadene sendes direkte til fylket. Dette vil v\u00e6re tidsbesparende for kommunen, men vil etter v\u00e5r mening gj\u00f8re det mer krevende for fylket \u00e5 vurdere behovet for anleggene, ettersom kommunene kjenner omr\u00e5dene best. N\u00e5r dette ses i sammenheng med at det heller ikke vil v\u00e6re et krav om at tiltaket er omtalt i kommunal plan, vil behovet for tiltaket ikke ha blitt vurdert av kommunen p\u00e5 noe tidspunkt. Dersom kommunen ikke lenger skal involveres i prosessen, vil kommunen heller ikke ha muligheten for \u00e5 veilede mindre akt\u00f8rer gjennom \u00e5 se p\u00e5 ulike former for samarbeid eller bruk av kommunale tilskuddsordninger. Forslaget om en l\u00f8pende s\u00f8knadsbehandling vil gj\u00f8re det vanskeligere \u00e5 sammenligne s\u00f8knader og vurdere behovet. Man risikerer ogs\u00e5 \u00e5 g\u00e5 tom for midler tidlig p\u00e5 \u00e5ret, noe som vil medf\u00f8re at de som s\u00f8ker senere p\u00e5 \u00e5ret, ikke f\u00e5r st\u00f8tte. Videre stiller Troms\u00f8 kommune sp\u00f8rsm\u00e5l ved om det er n\u00f8dvendig \u00e5 sette av 10 % av midlene n\u00e5r erfaringstall fra 2023 viser at s\u00f8knadsbel\u00f8pet til n\u00e6rmilj\u00f8anlegg var i underkant av 8 %. Dette forsterkes av at det foresl\u00e5s at ordningen skal v\u00e6re en separat ordning, hvor man ikke kan overf\u00f8re midlene til ordin\u00e6re anlegg dersom hele bel\u00f8pet ikke blir brukt opp. At midlene kan overf\u00f8res til neste \u00e5r, er ogs\u00e5 kun en mager tr\u00f8st, dersom det heller ikke \u00e5ret etter kommer inn nok s\u00f8knader til at bel\u00f8pet blir brukt opp. I tillegg fremg\u00e5r det av punkt 22) at borettslag, bygdelag og velforeninger ikke skal kunne s\u00f8ke om midler i denne ordningen. Dette vil sannsynligvis f\u00f8re til en nedgang i antall s\u00f8knader, da erfaring fra Troms\u00f8 kommune viser at det stort sett kun er kommunen og velforeninger som s\u00f8ker om midler til n\u00e6rmilj\u00f8anlegg. Som nevnt i h\u00f8ringsnotatet, er n\u00e6rmilj\u00f8anlegg en type anlegg som idrettslag i mindre grad bygger, noe som reiser sp\u00f8rsm\u00e5l om hvilke akt\u00f8rer som faktisk vil dra nytte av denne forenklingen. Troms\u00f8 kommune st\u00f8tter imidlertid punkt 10 om \u00e5 \u00f8ke maksimalt tilskudd per anlegg til 400.000 kr. Pkt. 4.5 S\u00f8knadsberettigede akt\u00f8rer Troms\u00f8 kommune vurderer at punktene 14, 15, 17, 19 og 23 er presiseringer av dagens praksis og st\u00f8tter derfor disse. N\u00e5r det gjelder punkt 16, er v\u00e5r vurdering at dette sannsynligvis vil ha begrenset praktisk betydning. Likevel st\u00f8tter vi alternativ a om \u00e5 videref\u00f8re dagens praksis, for \u00e5 unng\u00e5 eventuelle negative konsekvenser. Videre st\u00f8tter Troms\u00f8 kommune punktene 20 og 21. For punkt 22 vises det til vurderingen over om forenklet anleggsordning. For punkt 24 st\u00f8tter Troms\u00f8 kommune alternativ a om \u00e5 videref\u00f8re dagens praksis. Vi mener at fylkeskommunene b\u00f8r s\u00f8ke p\u00e5 lik linje med andre s\u00f8kere og ser ingen grunn til \u00e5 avsette midler p\u00e5 forh\u00e5nd til fylkeskommunale s\u00f8knader for s\u00e5 \u00e5 omfordele disse dersom de ikke blir benyttet. Pkt. 4.6 Rammestyrt ordning Under punkt 25 foresl\u00e5s det at det maksimale antallet et anlegg kan s\u00f8ke om midler gjennom spillemiddelordningen skal v\u00e6re tre ganger. Troms\u00f8 kommune mener at denne grensen i stedet b\u00f8r settes til fire ganger, gitt det betydelige etterslepet i ordningen i dag. Dette vil bidra til \u00e5 sikre at godkjente s\u00f8knader ikke blir avvist p\u00e5 grunn av manglende midler og vil hjelpe til med \u00e5 rydde opp i s\u00f8knadslisten ved \u00e5 begrense antallet ganger man kan s\u00f8ke. For punkt 26 st\u00f8tter Troms\u00f8 kommune forslaget om at s\u00f8knader fremmet f\u00f8r endringene i anleggsordningen trer i kraft, skal behandles etter gjeldende regelverk og praksis, parallelt med at s\u00f8knader fremmet etter at endringene har tr\u00e5dt i kraft, skal behandles etter nytt regelverk. Troms\u00f8 kommune mener videre at fylkeskommunene ikke b\u00f8r ha muligheten til \u00e5 selv avgj\u00f8re fordelingen av spillemidler mellom nye og gamle s\u00f8knader, men at det skal etableres en fordelingsn\u00f8kkel som de m\u00e5 f\u00f8lge frem til alle gamle s\u00f8knader er fullf\u00f8rt eller kuttet. "
}