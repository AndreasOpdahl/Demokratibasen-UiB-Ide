{
  "dokument_id": "228d5b43-ce14-5847-83f3-89da6f5f41c3",
  "doc_type": "case_presentation",
  "kommune": 4601,
  "tittel": "Endring av s\u00f8knadsfrist for tilskudd til private frivilligsentraler i Bergen ",
  "url": "https://bergen.kommune.no/politikere-utvalg/api/fil/bk360/9970331/Framstilling-Endring-av-soknadsfrist-for-tilskudd-til-private-frivilligsentraler-i-Bergen-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/275450-4 Endring av s\u00f8knadsfrist for tilskudd til private frivilligsentraler i Bergen Hva saken gjelder: Saken gjelder en endring av s\u00f8knadsfristen for tilskudd til private frivilligsentraler i Bergen, fra 10. desember til 1. april \u2013 og til 1. mai 2024 for drifts\u00e5ret 2025. Frivilligsentralene er lokale m\u00f8teplasser for enkeltmennesker, lag og foreninger. Sentralene skal v\u00e6re \u00e5pne og inkluderende for alle som \u00f8nsker \u00e5 delta, og n\u00e5 ut til brede lag av befolkningen. Frivilligsentralene skal formidle kontakt med tradisjonelle frivillige akt\u00f8rer og samtidig v\u00e6re kreative sentre for nye former for frivillighet. I Bergen finnes det 12 frivilligsentraler, hvor tre er kommunale og ni er private. Driften av de private frivilligsentralene finansieres til dels av statlig og til dels av kommunalt driftstilskudd. Det statlige driftstilskuddet er det Bergen kommune som s\u00f8ker p\u00e5, p\u00e5 vegne av alle godkjente frivilligsentraler i Bergen (b\u00e5de kommunale og private), og fra 2024 har Lotteritilsynet endret den sentrale s\u00f8knadsfristen fra 31. november til 1. juni for drifts\u00e5ret 2025. S\u00f8knadsfristen for kommunalt driftstilskudd til private frivilligsentraler for drifts\u00e5ret 2024, var 10. desember 2023. For \u00e5 bli godkjent for \u00e5 motta statlig driftstilskudd, m\u00e5 frivilligsentralene oppf\u00f8lge kriteriene i Forskrift om tilskudd til frivilligsentraler. Kvalitetssikringen av nye sentraler blir gjort administrativt av Bergen kommune, og etter at en ny frivilligsentral er godkjent, s\u00f8ker Bergen kommune p\u00e5 vegne av alle godkjente sentraler. N\u00e5r en ny sentral er godkjent vil de ogs\u00e5 kunne s\u00f8ke p\u00e5 den kommunale driftsordningen, men slik ordningen er rigget i dag, er det ikke \u00f8konomisk handlingsrom for \u00e5 gi kommunal st\u00f8tte uten at det g\u00e5r p\u00e5 bekostning av driften til de eksisterende frivilligsentralene. S\u00f8knadsfristen b\u00f8r derfor endres fra 10. desember til 1. mai 2024 for drifts\u00e5ret 2025, slik at kommunen rekker \u00e5 godkjenne nye sentraler for statlig tilskudd og vurdere budsjettbehov for den kommunale driftsordningen. For \u00e5 sikre god nok tid til \u00e5 gj\u00f8re grundige vurderinger for godkjenning av nye frivilligsentraler, b\u00f8r s\u00f8knadsfristen \u00e5rlig v\u00e6re 1. april, men ettersom denne saken legges frem f\u00f8rst n\u00e5, anbefales det at s\u00f8knadsfristen for drifts\u00e5ret 2025 settes til 1. mai, slik at de eksisterende frivilligsentralene skal ha tilstrekkelig med tid til \u00e5 f\u00e5 p\u00e5 plass grunnlag for ny s\u00f8knad. \u00d8konomiske konsekvenser: Denne saken har ingen \u00f8konomiske konsekvenser. 1 Byr\u00e5dens vurdering og anbefaling/konklusjon: Byr\u00e5d for n\u00e6ring, kultur og idrett anbefaler \u00e5 endre s\u00f8knadsfristen fra 10. desember til 1. mai 2024 for drifts\u00e5ret 2025, slik at kommunen rekker \u00e5 godkjenne nye sentraler for statlig tilskudd og vurdere budsjettbehov for den kommunale driftsordningen. Videre anbefales det for kommende s\u00f8knads\u00e5r at fristen settes til 1. april. Vedtakskompetanse: Vedtak i bystyresak 60/23 Fastsettelse av retningslinjer og kriterier for tilskuddsordninger innen kunst- og kulturomr\u00e5det i Bergen kommune, punkt 13: \u00abByr\u00e5det gis myndighet til \u00e5 gj\u00f8re mindre endringer av ikke-prinsipiell karakter i retningslinjene for de ulike tilskuddsordningene.\u00bb Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: S\u00f8knadsfrist for tilskudd til private frivilligsentraler i Bergen endres til 1. mai for drifts\u00e5ret 2025, og til 1. april f.o.m. drifts\u00e5ret 2026. Dato: 5. mars 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. 2 "
}