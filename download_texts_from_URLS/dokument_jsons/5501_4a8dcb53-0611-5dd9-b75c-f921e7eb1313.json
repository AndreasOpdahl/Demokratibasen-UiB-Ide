{
  "dokument_id": "4a8dcb53-0611-5dd9-b75c-f921e7eb1313",
  "doc_type": "case_presentation",
  "kommune": 5501,
  "tittel": "H\u00f8ringssvar - NOU 2023:26 - F\u00f8rste delutredning om ny lov om offentlige anskaffelser",
  "url": "https://innsyn.tromso.kommune.no/application/getMoteDokument?dokid=2001591090",
  "tekst": "Arkivsaksnr. 23/18478-3 Saksbehandler Tor-Vegard Hansen Saksgang M\u00f8tedato Formannskapet 07.02.2024 H\u00f8ringssvar - NOU 2023:26 - F\u00f8rste delutredning om ny lov om offentlige anskaffelser Kommunedirekt\u00f8rens innstilling til vedtak: H\u00f8ringsuttalelsen til N\u00e6rings- og fiskeridepartementet vedtas slik den fremg\u00e5r av saksfremlegget. Mari Enoksen Hult Geir Andersen Konst. kommunedirekt\u00f8r Direkt\u00f8r for \u00f8konomi og finans 1 Hva saken gjelder Troms\u00f8 kommune har mottatt et h\u00f8ringsbrev fra N\u00e6rings og fiskeridepartementet, om NOU 2023:26 \u2013 F\u00f8rste delutredning om ny lov om offentlige anskaffelser. Se vedlagt h\u00f8ringsbrev med vedlegg. H\u00f8ringsfristen er 10. februar 2024. Hovedtrekkene fra delutredningen er at lovutvalget foresl\u00e5r en ny struktur for regelverket, en ny form\u00e5lsbestemmelse, tydeliggj\u00f8ring av bestemmelsene om samfunnshensyn, samt forenkling av regelverket over og under E\u00d8S-terskelverdi. Departementet har bedt om h\u00f8ringsinstansenes syn p\u00e5 utvalgets vurderinger og forslag som fremg\u00e5r av utredningen. Saksutredning Kommunedirekt\u00f8ren har utarbeidet er forslag til h\u00f8ringsuttalelse p\u00e5 utredningen. Forslaget inneb\u00e6rer at Troms\u00f8 kommune stiller seg bak de vurderinger som er gjort av Kommunesektorens organisasjon (KS) ved KS Advokatene, se vedlagt brev. Overordnet er KS Advokatenes innspill at: \u2022 de er positiv til en revisjon av anskaffelsesregelverket som medf\u00f8rer reell forenkling ved gjennomf\u00f8ring av anskaffelser \u2022 de er enige i at det er hensiktsmessig \u00e5 vedta egne lover for de ulike sektorene \u2022 de st\u00f8tter utvalgets forslag om at forskriftsbestemmelsene inntas i lovs form I tillegg til at vi stiller oss bak KS Advokatenes vurderinger foresl\u00e5s at det gis innspill p\u00e5 det klima- og milj\u00f8faglige i utredningen, herunder kunnskapsgrunnlaget som ligger til grunn for utredningen. Forslag til h\u00f8ringsuttalelse fra Troms\u00f8 kommune Troms\u00f8 kommune st\u00f8tter de vurderinger som er gjort av KS Advokatene og stiller seg bak deres h\u00f8ringsuttalelse. Troms\u00f8 kommune \u00f8nsker \u00e5 tilf\u00f8ye at merknader til kunnskapsgrunnlaget p\u00e5 klima og milj\u00f8 framkommer mindre nyansert enn hva som er \u00f8nskelig dersom NOU2023:26 skal fungere som faglig grunnlag for proposisjon til Stortinget. Under f\u00f8lger Troms\u00f8 kommunes vurderinger. 1. Troms\u00f8 kommune opplever at NOU-en, s\u00e6rlig i kapittel 14 Gr\u00f8nn omstilling, legger uforholdsmessig mye vekt p\u00e5 de \u00f8konomiske kostnadene av omstilling i forhold til vekten som legges p\u00e5 klima- og milj\u00f8effekt og -problematikk. Dette er uheldig, da det kan tolkes dit hen at kostnadseffektivitet trumfer m\u00e5loppn\u00e5else innen klima og milj\u00f8. a. Dette gjenspeiles til dels i bruken av referanser og faglitteratur i utredningen, hvor det meste som refereres til, ogs\u00e5 i kapittel 14 Gr\u00f8nn omstilling, er \u00f8konomifaglig litteratur. Troms\u00f8 kommune ville sett det som hensiktsmessig om diskusjonen rundt klima- og milj\u00f8messig virkemiddelbruk la mer vekt p\u00e5 faglitteratur og forskning omhandlende klima, milj\u00f8 og effekten av ulike virkemidler. 2 2. 14.1.4: Anskaffelsesutvalget gjengir noen hovedpunkter fra Klimautvalget 2050s NOU2023:25. Troms\u00f8 kommune mener det er positivt at de to utvalgene ser til hverandre for en helhetlig tiln\u00e6rming til klima, milj\u00f8 og offentlige anskaffelser. Likevel \u00f8nsker vi \u00e5 poengtere at gjengivelsen av Klimautvalgets vurdering om kostnadseffektivitet i klimapolitikken med fordel kan presiseres ytterligere i NOU-en. Det framkommer ikke om vurderingen av hva som er 'n\u00f8dvendige kostnader' m\u00e5les p\u00e5 anskaffelseslovens form\u00e5l om kostnadseffektivitet eller p\u00e5 klima- og milj\u00f8form\u00e5l. 3. Til tross for at sirkul\u00e6r\u00f8konomi nevnes i flere sammenhenger i utredningen, er det ingen overordnet fremstilling av konseptet eller diskusjon rundt hvordan det gj\u00f8res gjeldende i offentlige anskaffelser. Troms\u00f8 kommune oppfordrer til at sirkul\u00e6r\u00f8konomi burde vektlegges tyngre, for eksempel ved \u00e5 tildeles et eget delkapittel i kapittel 14 Gr\u00f8nn omstilling. Delkapittelet burde ogs\u00e5 ta for seg konseptene ombruk, gjenbruk, livssyklusanalyse, reparasjon og avfallsh\u00e5ndtering etter endt bruk av anskaffelsen. Delkapittelet burde ogs\u00e5 redegj\u00f8re for konseptene i lys av det nye lovforslaget og hvordan oppdragsgivere m\u00e5 forholde seg til sirkul\u00e6r\u00f8konomiske l\u00f8sninger. 4. Troms\u00f8 kommune etterlyser at utredningen redegj\u00f8r for behovet for reduksjon i r\u00e5vareforbruk fra offentlige anskaffelser. Dette burde sees i sammenheng med sirkul\u00e6r\u00f8konomiske l\u00f8sninger. Utredningen tiln\u00e6rmer seg forbruksreduksjon kun p\u00e5 side 135, hvor det er skrevet at: \"Klima-, milj\u00f8- og b\u00e6rekraftshensyn i offentlige anskaffelser m\u00e5 ha fokus p\u00e5 om det skal kj\u00f8pes inn og eventuelt hva som kj\u00f8pes inn, like mye som hvordan.\" Dette mener Troms\u00f8 kommune er en noe kortfattet fremstilling av forbruksproblematikken n\u00e5r det gjelder klima- og milj\u00f8hensyn. Redusert forbruk kan v\u00e6re b\u00e5de kostnadseffektivt og ha positiv klima- og milj\u00f8effekt, og burde derfor diskuteres i utredningen. Diskusjonen kan gjerne ogs\u00e5 omhandle UFF-rammeverket lagt fram i av Klimautvalget 2025 i NOU2023:25, som g\u00e5r ut p\u00e5 \u00e5 unng\u00e5, flytte og forbedre aktiviteten for \u00e5 redusere dens klima- og milj\u00f8belastning. Noen sentrale vurderinger \u00e5 ta med i diskusjonen om forbruk kan v\u00e6re om anskaffelsen er n\u00f8dvendig, eller om den kan reduseres, utsettes, eller heves; om det er relevant \u00e5 leie eller lease i stedet for \u00e5 eie; og om varen har muligheter for gjenbruk, reparasjon og oppgradering og generelt har lang levetid. 5. Gjennomg\u00e5ende i utredningen brukes det formuleringer og begreper knyttet til klima og milj\u00f8 som leses som noe udefinerte, og til tider upresise. Troms\u00f8 kommune ser det som hensiktsmessig at disse vurderes ytterligere presisert i utredningen. a. Utredningen burde redegj\u00f8re for hvilken betydning som legges i begrepene 'klima' og 'milj\u00f8' i lovteksten, ettersom de brukes litt om hverandre uten klar distinksjon. Vil, for eksempel, natur ligge innenfor en av disse begrepene, eller burde det skilles ut som et eget hensyn. b. Som presisert tidligere i punkt 3, burde sirkul\u00e6r\u00f8konomi defineres tydelig og tilegnes en egen dr\u00f8fting i utredningen. c. 14.1.1 og 14.2.1 omtaler klimaendringer, naturtap og forurensing som de tre st\u00f8rste milj\u00f8utfordringene. Troms\u00f8 kommune mener at disse utfordringene burde nevnes tidligere enn i kapittel 14 og fungere som gjennomg\u00e5ende premisser for \u00e5 hensynta klima og milj\u00f8 i offentlige anskaffelser. Utfordringene kan for eksempel nevnes i en redegj\u00f8relse av hva som menes med 'klima' og 'milj\u00f8'. Konklusjon Kommunedirekt\u00f8ren anbefaler at formannskapet vedtar h\u00f8ringsuttalelsen slik den fremg\u00e5r av saksfremlegget. 3 Vedtakskompetanse Formannskapet Vedlegg H\u00f8ringsbrev fra N\u00e6rings- og fiskeridepartementet Brev fra KS Advokatene med vurderinger av NOU 2023:26 4 "
}