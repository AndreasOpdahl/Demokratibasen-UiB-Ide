{
  "dokument_id": "ff1b2e43-251b-5ed0-938c-8e2ecdbb58d5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 45 fra Christian Haugen (FrP) om rusbehandlingsplasser - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10485995/Svar-pa-skriftlig-sporsmal-nr-45-fra-Christian-Haugen-FrP-om-rusbehandlingsplasser-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/79162-3 Saksbehandler: Silje Myklebust Fra Dato: 29. mai 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 45 fra Christian Haugen (FrP) om rusbehandlingsplasser - Utvalg for helse og sosial 2024 Representanten Christian Haugen (FrP) har sendt inn f\u00f8lgende skriftlige sp\u00f8rsm\u00e5l: P\u00e5 TV2 kunne vi 08.05.24 h\u00f8re at stortingsrepresentant Silje Hjemdal (FrP) var sv\u00e6rt bekymret for at Bufetat vil fjerne fire behandlingsplasser for barn og ungdom med alvorlige rusproblem ved Bj\u00f8rgvin Ungdomssenter B\u00f8nesst\u00f8len: - Dette m\u00e5 Kjersti Toppe svare p\u00e5! (tv2.no) \u2013 Det er sv\u00e6rt sjokkerende at man p\u00e5 TV2 Nyhetene s\u00f8ndag 5. mai, bare noen dager etter regjeringens lansering av en ny retning for barnevernet, ser at enda flere rusbehandlingsplasser n\u00e5 forsvinner i vest. Denne gang et spesialisert tilbud for den sv\u00e6rt utsatte gruppen av barn med store rusproblemer, sier Silje Hjemdal (Frp). Hjemdal kaller det gravende og grovt og henviser ogs\u00e5 til rapporter, utredninger og NRKs dokumentarserie Instukids. Stortingsrepresentant Hjemdal har stilt b\u00e5de skriftlig og muntlig sp\u00f8rsm\u00e5l til statsr\u00e5d Toppe, men ikke f\u00e5tt forsikringer om at tilbudet vil best\u00e5. Skriftlig sp\u00f8rsm\u00e5l - stortinget.no Sp\u00f8rsm\u00e5l: Vil byr\u00e5den ta initiativ overfor barne- og familieminister Toppe (Sp) for \u00e5 sikre at ikke hjelpetilbudet til denne s\u00e5rbare gruppen i Bergen forsvinner? Svar fra byr\u00e5den: Det er viktig at s\u00e5rbare barn og unge f\u00e5r egnede tilbud n\u00e5r de trenger det. Det er en alvorlig situasjon at barn som trenger b\u00e5de umiddelbar og langvarig spesialisert hjelp ikke f\u00e5r det n\u00e5r de trenger det. Dette gjelder b\u00e5de barn som strever med rusproblematikk, atferdsutfordringer, psykiske lidelser og omsorgssvikt. Bergen kommune har gjentatte ganger opplevd at Bufetat ikke klarer \u00e5 levere tiltak til s\u00e5rbare barn og unge, og kommunen og byr\u00e5det har i forbindelse med dette hatt flere m\u00f8ter med b\u00e5de Kjersti Toppe og Bufetat, og tett dialog med Bufetat og andre akt\u00f8rer med ansvar og roller inn mot temaet for \u00e5 sikre gode l\u00f8sninger for alle parter. Det opplyses p\u00e5 TV2.no 22.05.24 om at regionledelsen i Bufetat har valgt \u00e5 ikke g\u00e5 videre med forslaget om \u00e5 legge ned rusplassene i Bergen. Direkt\u00f8r for Bufetat region Vest formidler behov for \u00e5 avvente resultatet av kvalitetsreformen som departementet jobber med. Det er ogs\u00e5 lagt vekt p\u00e5 innspill fra ansatte og andre om risikoen ved en omstillingsprosess. Det arbeides videre med \u00e5 finne andre alternativ for akuttplasser i region Vest. Jeg mener det er bra at de ikke g\u00e5r videre med disse planene om \u00e5 legge ned rusplassene i Bergen. En nedleggelse av disse plassene ville v\u00e6rt sv\u00e6rt uheldig for ungdom som ikke f\u00e5r den hjelpen de trenger. Endring av type institusjon vil ikke \u00f8ke kapasiteten, og jeg er redd for at de som trenger rusbehandlingsplasser ikke ville f\u00e5tt et godt nok tilpasset tilbud dersom disse plassene ble lagt ned. Staten m\u00e5 sikre at behandlingsplassene er tilpasset ungdommens behov b\u00e5de hva gjelder geografisk plassering og innhold, og har plikt til \u00e5 bist\u00e5 barnevernstjenesten i kommunene n\u00e5r ungdommene trenger det og har rett p\u00e5 det. Erfaringene fra de siste to \u00e5rene viser et \u00f8kende behov for flere akuttplasser og institusjonsplasser, men endring av type institusjon vil jo ikke samlet sett gi noe \u00f8kt kapasitet. Jeg vil derfor f\u00f8lge tett med p\u00e5 utviklingen for \u00e5 unng\u00e5 en nedbygging av rusbehandlingsplasser for ungdom. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}