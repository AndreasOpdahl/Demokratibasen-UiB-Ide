{
  "dokument_id": "5d7997bf-fa41-5b06-aef4-27bd9d7228bf",
  "doc_type": "case_attachment",
  "kommune": 4601,
  "tittel": "H\u00f8ringsnotat  - endring i forskrift om tilskudd til energi(372230).pdf",
  "url": "https://bergen.kommune.no/politikere-utvalg/api/fil/bk360/10060754/Horingsnotat-endring-i-forskrift-om-tilskudd-til-energi-372230-pdf",
  "tekst": " H\u00f8ringsnotat Forslag til endring i forskrift om tilskudd til energitiltak i kommunalt eide utleieboliger, omsorgsboliger og sykehjem 1. Bakgrunn St\u00f8tteordningen til energioppgraderinger av kommunalt eide utleieboliger, omsorgsboliger og sykehjem ble etablert i Husbanken i 2023. Stortinget vedtok i statsbudsjettet for 2024 \u00e5 videref\u00f8re og styrke ordningen, og det er totalt satt av 300 millioner kroner til ordningen i 2024. I tildelingsbrevet til Husbanken for 2024 ble det spesifisert at \u00abHusbanken skal utm\u00e5le tilskudd basert p\u00e5 normerte verdier for redusert energikostnad og kostnad ved \u00e5 gjennomf\u00f8re disse tiltakene sammenlignet med standard i markedet. Utbetalt tilskudd skal uansett ikke overstige 50% av faktiske kostnader. Energidepartementet vil, i samr\u00e5d med kommunal- og distriktsdepartementet, vurdere om det er behov for \u00e5 revidere forskriften.\u00bb Av forskrift om tilskudd til energitiltak i kommunalt eide utleieboliger, omsorgsboliger og sykehjem \u00a7 6 fremg\u00e5r det i dag at tilskudd utm\u00e5les etter \u00abnormerte verdier for redusert energikostnad og kostnad ved \u00e5 gjennomf\u00f8re disse tiltakene sammenlignet med standard i markedet\u00bb. Beregningsmodellen som har blitt benyttet har lagt til grunn en st\u00f8ttegrad p\u00e5 50 prosent av normerte verdier. Dette er samme beregningsmodell som l\u00e5 til grunn for Enovas ordning rettet mot kommunale utleieboliger i 2022. Departementet er kjent med at det har v\u00e6rt tilfeller med en st\u00f8ttegrad p\u00e5 helt opp til 100 prosent. Departementet understreker at intensjonen bak ordningen har v\u00e6rt \u00e5 utbetale en st\u00f8tteandel som er h\u00f8y nok til \u00e5 motivere kommuner til \u00e5 prioritere energitiltak, men ikke s\u00e5 h\u00f8y som den tidvis har v\u00e6rt i perioden frem til n\u00e5. Departementet foresl\u00e5r derfor at ordningen endres slik at st\u00f8tteutbetalingene ikke overstiger 50 prosent av faktiske kostnader. Departementet vurderer ut ifra dagens ordlyd i \u00a76 at faktiske kostkostnader ikke kan forst\u00e5s som en del av dagens utm\u00e5ling. Departementet vurderer videre at en endring fra \u00e5 utm\u00e5le og utbetale tilskudd basert p\u00e5 normerte verdier til \u00e5 utm\u00e5le tilskudd basert p\u00e5 normerte verdier, men utbetale tilskudd basert p\u00e5 faktiske kostnader, vil kunne medf\u00f8re redusert utbetaling for tilskuddsmottaker. Departementet vurderer at det er behov for forskriftsendring for \u00e5 fastsette en slik endring i tilskuddsordningen. Departementet sender med dette forslag til endringer i forskrift p\u00e5 h\u00f8ring. Det er et m\u00e5l om at forskriftsendringene vil tre i kraft fra 15. mai 2024. 2. Departementets forslag til endring i forskrift om tilskudd til energitiltak i kommunalt eide utleieboliger, omsorgsboliger og sykehjem, \u00a7 6 Departementet foresl\u00e5r i endring til forskrift at Husbankens utbetaling av tilskudd til energitiltak i kommunalt eide utleieboliger, omsorgsboliger og sykehjem skal begrenses til en \u00f8vre ramme p\u00e5 50 prosent av faktiske kostnader. Departementet vurderer at et tilskudd p\u00e5 50 prosent av faktiske kostnader ved energitiltak for kommuner som fra f\u00f8r ikke har budsjettert med den typen rehabilitering som st\u00f8ttes er h\u00f8y nok \u00e5 motivere til prioritering av denne typen prosjekt. Det legges ogs\u00e5 til at en hensikt bak st\u00f8tteordningen at leietakerne skal f\u00e5 reduserte energikostnader, og det vurderes at en st\u00f8ttesats p\u00e5 50 prosent vil gi flere energitiltak i byggene som st\u00f8ttes enn dersom st\u00f8ttesatsen hadde v\u00e6rt lavere, og dermed st\u00f8rre innvirkning p\u00e5 energiregningen for hvert enkelt bygg og hver enkelt leietaker. Forskriftsendringen medf\u00f8rer en endring fra dagens praksis hvor utbetalt tilskudd kun var basert p\u00e5 en st\u00f8tteutm\u00e5ling som la til grunn en st\u00f8ttegrad p\u00e5 50 prosent av normerte verdier. \u00d8konomiske og administrative konsekvenser Forslag til endring i forskrift om tilskudd til energitiltak i kommunalt eide utleieboliger, omsorgsboliger og sykehjem vil kunne medf\u00f8re en reduksjon i st\u00f8tteutbetaling til de st\u00f8ttemottakere som ender opp med \u00e5 ha lavere faktiske kostnader enn det tilskuddsutm\u00e5lingen etter normerte verdier beregnet. St\u00f8tteutm\u00e5lingen vil fungere som et \u00f8vre tak og h\u00f8yere st\u00f8tte enn dette vil ikke utbetales selv om st\u00f8ttemottaker har h\u00f8yere faktiske kostnader enn normerte verdier. Forskriftsendringen medf\u00f8rer ingen administrative konsekvenser. Forslag til endring i forskrift om tilskudd til energitiltak i kommunalt eide utleieboliger, omsorgsboliger og sykehjem (FOR-2022-12-28-2525) Fastsatt av Kommunal- og distriktsdepartementet [DATO] med hjemmel i lov 29. mai 2009 nr. 30 om Husbanken \u00a7 1 og til gjennomf\u00f8ring av Stortingets budsjettvedtak, jf. Prop. 1 S (2023\u20132024) Statsbudsjettet 2024 (Olje- og energidepartementet) kap. 1825, post 60 Tilskot til energitiltak i kommunale bygg. \u00a7 6 skal lyde: \u00a7 6. Hvordan tilskuddet beregnes Husbanken utm\u00e5ler tilskuddet basert p\u00e5 normerte verdier for redusert energikostnad og kostnad ved \u00e5 gjennomf\u00f8re disse tiltakene sammenlignet med standard i markedet. Utbetalt tilskudd kan ikke overstige 50% av faktiske kostnader. Tilskuddet kan ikke overstige 5 millioner kroner per prosjekt. "
}