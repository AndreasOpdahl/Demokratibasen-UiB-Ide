{
  "dokument_id": "b3b1d8e0-f4c5-5a6b-a193-2a915a86b6f7",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 106 fra Christine \u00d8degaard (MDG) om A- og B-preparater - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11656759/Svar-pa-skriftlig-sporsmal-nr-106-fra-Christine-Odegaard-MDG-om-A-og-B-preparater-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/181119-3 Saksbehandler: Mona Louise Bakkevig Fra Dato: 6. desember 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 106 fra Christine \u00d8degaard (MDG) om A- og B-preparater - Utvalg for helse og sosial 2024 Representanten Christine Henriksen \u00d8degaard (MDG) har den 22. november 2024 sendt inn f\u00f8lgende skriftlige sp\u00f8rsm\u00e5l: Fra Statusmelding for sykehjem, behandlingssentre og kommunal allmennmedisinsk sengepost 2023 som ble behandlet i bystyret 04.09.24 kan vi lese f\u00f8lgende: \u00abDet er stort fokus p\u00e5 kvalitetsarbeid og meldekultur i Etat for behandlingssentre og sykehjem. Etaten jobber aktivt med \u00e5 sikre kontinuerlig forbedring i kvaliteten p\u00e5 tjenesten, ved \u00e5 oppfordre til \u00e5 melde avvik/u\u00f8nskede hendelser slik at man kan l\u00e6re av dem. Sykehjemmene har daglige tavlem\u00f8ter og gjennomf\u00f8rer pasientsikkerhetsvisitter for \u00e5 avdekke risikoforhold og forbedringsomr\u00e5der. Visittene skal \u00f8ke bevisstheten rundt pasientsikkerhet og etablere en \u00e5penhetskultur for \u00e5 l\u00e6re av feil. Dette er ogs\u00e5 tema p\u00e5 de \u00e5rlige driftsoppf\u00f8lgingene p\u00e5 kommunale- og private ideelle sykehjemmene. Det registreres ulike typer avvik i tjenestene, og i avvikssystemet kategoriseres det fem ulike kategorier: Brudd p\u00e5 lov og forskrift, brudd p\u00e5 regelverk, brudd p\u00e5 interne prosedyrer, brudd p\u00e5 avtale, og fravik. Kategorien fravik var ny i 2023 og viser til planlagte, godkjente og risikovurderte avvik fra en prosedyre, forskrift eller andre krav. Dette skjer gjerne for \u00e5 oppn\u00e5 en \u00f8nsket forbedring. Det kan v\u00e6re situasjoner som gj\u00f8r at det var n\u00f8dvendig \u00e5 fravike fra en prosedyre, og da kan dette registreres som et planlagt avvik, alts\u00e5 fravik. En del av det som blir meldt inn i avvikssystemet, viser seg ved n\u00e6rmere gjennomgang ikke \u00e5 v\u00e6re avvik, men andre former for observasjoner eller u\u00f8nskede hendelser. Disse blir registrert og inng\u00e5r i statistikken over totalt antall meldinger per \u00e5r. Utvikling i antall meldinger om avvik i Etat for behandlingssentre og sykehjem er presentert i tabell. Tabellen viser at det i 2023 ble meldt inn til sammen 7619 meldinger. Dette utgj\u00f8r en reduksjon p\u00e5 1228 meldinger sammenlignet med 2022. Nesten halvparten av alle meldte avvik er knyttet til legemiddelh\u00e5ndtering. De fleste avvik skjer i forbindelse med utdeling, enten at det ikke er kvittert for gitt legemiddel eller at legemiddel ikke er gitt. Hoved\u00e5rsaken er at prosedyre ikke er fulgt, s\u00e6rlig gjelder dette utdelingen av medisiner. Tallene fra 2023 viser en liten nedgang p\u00e5 107 (3132-3025) rapporterte avvik i fra \u00e5ret f\u00f8r.\u00bb I BA 22.11.24 kan vi lese om at politiet etterforsker minst to tilfeller av medikamenttyveri ved Ladeg\u00e5rden sykehjem i Bergen. Helse, Sykehjem | Etterforsker medikamenttyveri ved sykehjem i Bergen: \u2013 Veldig alvorlig Sp\u00f8rsm\u00e5l til byr\u00e5den: 1. Finnes det oversikt over avvik i sykehjem og behandlingssentre der A- og/eller Bpreparater er p\u00e5 avveie? 2. Finnes det oversikt over avvik i kommunens bofellesskap der A- og/eller Bpreparater er p\u00e5 avveie? 3. Finnes det oversikt over avvik ved de fire kommunale legevaktene der A- og/eller B- preparater er p\u00e5 avveie? Svar fra byr\u00e5den: BkKvalitet er Bergen kommunes kvalitetssystem. Systemet brukes blant annet for \u00e5 melde u\u00f8nskede hendelser/avvik og forbedringsforslag. U\u00f8nskede hendelser og avvik som meldes, sendes som hovedregel til n\u00e6rmeste leder, og leder vil v\u00e6re ansvarlig for videre oppf\u00f8lging av meldingen. Dersom det meldes avvik der A- og/eller B-preparater er p\u00e5 avveie, vil disse f\u00f8lges opp fortl\u00f8pende. Etatene har en felles prosedyre for alle deler av legemiddelh\u00e5ndteringen som gjelder alle de nevnte etater, som angir strenge regler for hvordan A/B-preparater skal tas imot, f\u00f8res kontroll med, dokumenteres, h\u00e5ndteres og kasseres. N\u00e5r vi benytter kvalitetssystemet for \u00e5 f\u00e5 oversikt over en spesifikk type avvik, kan dette gj\u00f8res p\u00e5 ulikt vis. I BkKvalitet kategoriseres avvik i ulike kategorier, deriblant i kategorien legemiddelh\u00e5ndtering. Ansatte kan registrere et avvik som gjelder A- og/eller B preparater p\u00e5 avveie p\u00e5 litt ulike m\u00e5ter, bl.a. innen hovedkategorien legemiddelh\u00e5ndtering, og underkategorier som \u00abdokumentasjon\u00bb, \u00abmedisinlager\u00bb, \u00abnarkotikaregnskap\u00bb, \u00abfeil i regnskap uten kjent \u00e5rsak\u00bb, \u00abutdeling\u00bb etc. For \u00e5 f\u00e5 oversikt over avvik som gjelder A- og/eller B preparater p\u00e5 avveie har etatene sett n\u00e6rmere p\u00e5 aktuelle kategorier og/eller gjennomf\u00f8rt s\u00f8k etter aktuelle avvik. For \u00e5 f\u00e5 en bedre forst\u00e5else av avvikene, er det behov for \u00e5 se n\u00e6rmere p\u00e5 de meldte hendelsene. Det kan nemlig v\u00e6re ulike \u00e5rsaker til at det er feil i narkotikaregnskap eller svinn. Ulike forklaringer kan f.eks. v\u00e6re s\u00f8l ved opptrekk av mixtur, medisinrest i spr\u00f8yte etter administrering, manglende signering for gitt behovsmedisin, regnefeil i narkotikaoppgj\u00f8r etc. I Etat for behandlingssentre og sykehjem er det iverksatt tiltak i enheter som har et h\u00f8yere antall u\u00f8nskede hendelser/avvik innen kategorien narkotikaregnskap med feil i regnskap uten kjent \u00e5rsak. Disse enhetene f\u00f8lges bl.a. opp av sykepleier faglig konsulent med fokus p\u00e5 lik forst\u00e5else og f\u00f8ring i narkotikaskjema. Enhetene det gjelder er tett p\u00e5 avvikene, og har ikke mistanke om tyveri. I etaten er det noen avvik, som er knyttet til kjente saker som etaten f\u00f8lger opp sammen med enhetene. Ved gjennomgang av aktuelle u\u00f8nskede hendelser/avvik i Etat for tjenester til utviklingshemmede for 2024, er det ingen av de meldte hendelsene som er forbundet med mistanke om tyveri eller uforklarlig svinn. Ved de kommunale legevaktene h\u00e5ndteres det sv\u00e6rt lite medisiner, og utsjekk av meldte avvik i 2024, viser at det ikke er reelt svinn, men feilf\u00f8ringer. Marte Monstad - Byr\u00e5d for eldre, helse og omsorg Dokumentet er godkjent elektronisk. "
}