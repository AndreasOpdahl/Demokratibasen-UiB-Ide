{
  "dokument_id": "44d3a3ba-53c6-5ec1-8d86-8fb1cd691406",
  "doc_type": "case_presentation",
  "kommune": 4601,
  "tittel": "Rapport fra Bergen kommunes atelierunders\u00f8kelse 2024 ",
  "url": "https://bergen.kommune.no/politikere-utvalg/api/fil/bk360/12403998/Framstilling-Rapport-fra-Bergen-kommunes-atelierundersokelse-2024-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/146065-1 Rapport fra Bergen kommunes atelierunders\u00f8kelse 2024 Hva saken gjelder: Saken gjelder rapport om ateliersituasjonen for profesjonelle kunstnere i Bergen. Rapporten er basert p\u00e5 resultater fra en todelt sp\u00f8rreunders\u00f8kelse, utf\u00f8rt blant profesjonelle kunstnere i storbyregion Bergen og blant organiserte atelierfellesskap i Bergen kommune. Form\u00e5let med kartleggingen er \u00e5 gi et oppdatert bilde av ateliersituasjonen for visuelle kunstnere i Bergen kommune. Kartleggingens overordnede sp\u00f8rsm\u00e5l er i hvilken grad behovet for atelierer er dekket. I tillegg ber\u00f8rer rapporten en rekke andre relevante temaer som bidrar til \u00e5 belyse kunstnernes arbeidssituasjon. Rapporten er utarbeidet som respons p\u00e5 dialog med akt\u00f8rer i det visuelle kunstfeltet i Bergen. I 2022 meldte feltet om bekymringer for utviklingen i ateliersituasjonen, med h\u00f8yt press p\u00e5 eksisterende atelierfellesskap, og med endringer i leiemarkedet som medf\u00f8rte at flere atelierfellesskap var forespeilet en usikker videre drift. Kartleggingen er slik et felles initiativ fra Bildende kunstneres forening Hordaland (BKFH) og Bergen kommune, med bakgrunn i et \u00f8nske om et oppdatert kunnskapsgrunnlag om situasjonen. Kartleggingen og rapporten er utarbeidet og gjennomf\u00f8rt av Seksjon for kunst- og kulturutvikling ved Byr\u00e5dsavdeling for n\u00e6ring, kultur og idrett. Kartleggingen ble gjennomf\u00f8rt h\u00f8sten 2024 og baserer seg p\u00e5 et sp\u00f8rsm\u00e5lssett utviklet av Telemarksforskning for en nasjonal atelierunders\u00f8kelse i 2014. Resultatene fra sp\u00f8rreunders\u00f8kelsen danner et oppdatert tallmateriale for situasjonen i Bergen, og lest i sammenheng med resultatene fra den nasjonale unders\u00f8kelsen i 2014, gir den ogs\u00e5 et bilde av utviklingen over et ti\u00e5rsperspektiv. Sp\u00f8rreunders\u00f8kelsen gir blant annet innblikk i: dekningsgraden for atelierer blant kunstnere i Bergen, \u00e5rsakene til at noen kunstnere ikke har atelier, hva som kjennetegner kunstnernes kontrakter og leieforhold, hva som kjennetegner atelierenes standard, st\u00f8rrelse og utstyrsniv\u00e5, hva som preger atelierenes beliggenhet, organisering og kollegiale milj\u00f8, og hvilken rolle de organiserte atelierfellesskapene spiller for kunstnere i Bergensregionen. \u00d8konomiske konsekvenser: Ingen \u00f8konomiske konsekvenser utover gjeldende handlings- og \u00f8konomiplan, i overensstemmelse med vedtatt Planstrategi for Bergen kommune 2023-2027. Byr\u00e5dets vurdering og anbefaling/konklusjon: Resultatene fra unders\u00f8kelsen avdramatiserer i stor grad feltets bekymringer, og viser b\u00e5de at atelierdekningen per 2024 er god, og at de fleste kunstnerne er tilfredse med sin egen ateliersituasjon. Rapporten g\u00e5r n\u00e6rmere inn p\u00e5 nyansene i dette helhetsbildet, og peker ogs\u00e5 p\u00e5 enkelte utfordringer ved situasjonen fremover. 1 Rapporten gir i tillegg innblikk i aspekter ved Bergensbaserte kunstneres arbeidshverdag, kunstnerpopulasjonens demografi, inntektsgrunnlag og aktivitetsniv\u00e5. Ikke minst beskriver rapporten noen av s\u00e6rtrekkene ved ateliersituasjonen i Bergen, sammenlignet med andre byer, og vurderer rollen til de organiserte atelierfellesskapene for det profesjonelle kunstfeltet. Bergen kommune har ingen atelierhus eller atelierfellesskap som eies og driftes av kommunen. I stedet har Bergen kommune valgt \u00e5 st\u00f8tte initiativer som skapes av kunstfeltet selv, og gir blant annet fast driftsst\u00f8tte til flere atelierfellesskap som drives av ulike sammenslutninger. Driftsst\u00f8tten skal bidra til \u00e5 sikre lavere husleiesatser for de enkelte kunstnerne, samt administrativ kapasitet til en faglig god drift av fellesskapene. Denne modellen skiller seg fra for eksempel Oslo kommune, hvor kommunen selv er inne p\u00e5 b\u00e5de eier- og driftssiden for flere atelierhus. Sp\u00f8rreunders\u00f8kelsen gir et nyansert bilde av ateliersituasjonen i Bergen. For det f\u00f8rste viser resultatene at behovet for atelierer er rimelig godt dekket blant den etablerte kunstnerpopulasjonen. 86% av de spurte kunstnerne oppgir \u00e5 ha tilgang til atelier p\u00e5 fast basis. Kunstnerne som oppgir at de har fast tilgang til eget atelier, melder dessuten om at de i stor grad er forn\u00f8yd med sin ateliersituasjon, og det rapporteres om en rimelig h\u00f8y grad av stabilitet og langsiktighet i kontrakter og leieforhold. Samtidig ser det ut til at behovet for flere atelierer er \u00f8kende, i takt med en positiv tendens til at flere nyetablerte kunstnere \u00f8nsker \u00e5 bo og arbeide i bergensregionen. Snittalderen til respondentene er h\u00f8y, noe som kan tyde p\u00e5 at yngre kunstnere i mindre grad har svart p\u00e5 unders\u00f8kelsen. En svakhet med unders\u00f8kelsen kan derfor v\u00e6re at svarene i st\u00f8rst grad reflekterer erfaringene til etablerte kunstnere med fast eller delvis tilgang til atelier, mens vi i mindre grad har fanget opp yngre kunstnere uten tilgang til atelier. Kartleggingen viser allikevel at \u00abBergensmodellen\u00bb fungerer godt etter hensikten, og gir stabilitet for en rekke atelierfellesskap over tid \u2013 samtidig som det er mulig \u00e5 st\u00f8tte opp under nye initiativer med m\u00e5l om en gradvis tilvekst av atelierer basert p\u00e5 behov og ettersp\u00f8rsel. Modellen er et godt eksempel p\u00e5 det gode samarbeidet mellom det offentlige, kunst- og kulturakt\u00f8rer og det private n\u00e6ringslivet i Bergen. 89% av de spurte kunstnerne oppgir at de leier sitt atelier. 90% av de som leier, leier av privat utleier eller organisasjon / stiftelse. Dette gj\u00f8r ateliersituasjonen i Bergen utsatt for svingninger i det private utleiemarkedet, og situasjonen vil slik v\u00e6re i stadig utvikling, med mulige utfordringer knyttet til blant annet fortetting og \u00f8kt press p\u00e5 bykjernen over tid. For at \u00abBergensmodellen\u00bb skal fungere, er kommunen avhengig av en tett og tillitsfull dialog med kunstmilj\u00f8et, slik at n\u00f8dvendige tiltak kan iverksettes i m\u00f8te med endringer og erfaringer i feltet. Byr\u00e5det setter pris p\u00e5 initiativet fra Bildende kunstneres forening Hordaland og andre akt\u00f8rer i kunstfeltet, som har bidratt til \u00e5 l\u00f8fte oppmerksomheten om ateliersituasjonen i kommunen. I arbeidet med ny planstrategi for Bergen kommune 2023-2027 foresl\u00e5s en sammensl\u00e5ing av et stort antall planer p\u00e5 kulturfeltet. En oppdatert plan for det profesjonelle kunstfeltet, med relevante m\u00e5l og tiltak, vil inng\u00e5 som del av den nye planbeholdningen. Dette planarbeidet avhenger av et godt og oppdatert kunnskapsgrunnlag. Rapporten fra Bergen kommunes atelierunders\u00f8kelse 2024 gir et verdifullt tallgrunnlag for revisjon av relevante kapitler som omhandler det visuelle kunstfeltets produksjonsvilk\u00e5r, kunstner\u00f8konomi og kunstfeltets infrastruktur. 2 Begrunnelse for framleggelse til bystyret: I tr\u00e5d med 4.1.pkt a, c og d i Reglement for byr\u00e5det, vedtatt av Bergen bystyre i sak 463/24 i m\u00f8te 27. november 2024, skal byr\u00e5det jevnlig informere bystyrets organer om: a) sitt arbeid innenfor de omr\u00e5der hvor byr\u00e5det er delegert beslutningsmyndighet, c) oppn\u00e5dde resultater og avvik p\u00e5 m\u00e5l, strategier og tjenesteproduksjon, d) status p\u00e5 oppf\u00f8lging/iverksetting av vedtak fattet i bystyrets organer. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar \u00abRapport fra Bergen kommunes atelierunders\u00f8kelse 2024\u00bb til orientering. 2. Bystyret ber om at rapporten inng\u00e5r som kunnskapsgrunnlag i arbeidet med nye planer p\u00e5 kulturfeltet. Dato: 22. april 2025 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: Bergen kommunes atelierunders\u00f8kelse 2024 3 "
}