{
  "dokument_id": "f71cfe54-51b6-5e6e-8e54-36a385da9ed8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Johanna K\u00e4stel Sandal Fond (A) om Skoleveien til Hauk\u00e5s skole - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/12340941/Svar-pa-skriftlig-sporsmal-fra-Johanna-K-stel-Sandal-Fond-A-om-Skoleveien-til-Haukas-skole-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2025/137496-3 Saksbehandler: Laila Revheim Samset Fra Dato: 25. mars 2025 Byr\u00e5d for barnehage og skole Svar p\u00e5 skriftlig sp\u00f8rsm\u00e5l fra Johanna K\u00e4stel Sandal Fond (A) om Skoleveien til Hauk\u00e5s skole - Utvalg for barnehage, skole og idrett Breisteinvegen er en veistrekning som har v\u00e6rt gjenstand for mye diskusjon. Forrige uke raste veien nok en gang ut, noe som skaper alvorlige sikkerhetsutfordringer. Langs denne strekningen ferdes elever fra Hauk\u00e5s skole til og fra skolen. Rektor ved Hauk\u00e5s skole har uttalt til \u00c5sane Tidende at det ikke er trygt for elevene \u00e5 g\u00e5 her og beskriver situasjonen som farlig. Da veien raste ut i h\u00f8st, ble SFO midlertidig stengt av sikkerhetshensyn. I utvalg for barnehage, skole og idrett den 11. mars stilte undertegnede muntlig sp\u00f8rsm\u00e5l vedr\u00f8rende skoleveien til Hauk\u00e5s skole. Byr\u00e5den ba om \u00e5 f\u00e5 komme tilbake til sp\u00f8rsm\u00e5lene. Sp\u00f8rsm\u00e5l til byr\u00e5den: 1) Hvorfor har ikke kommunen tatt grep tidligere for \u00e5 sikre trygg skolevei, og hva konkret vil byr\u00e5det gj\u00f8re n\u00e5? 2) Ser byr\u00e5det p\u00e5 noen alternative l\u00f8sninger for at elevene skal kunne komme seg trygt p\u00e5 skolen? Svar fra byr\u00e5den (sp\u00f8rsm\u00e5l 1og 2 under ett): Som byr\u00e5d tar jeg sikkerhet langs v\u00e5re skoleveier p\u00e5 st\u00f8rste alvor. Siden ansvarsomr\u00e5det for utbedring ligger hos Byr\u00e5dsavdeling for byutvikling har jeg v\u00e6rt i dialog med dem om situasjonen for skoleveien ved Hauk\u00e5s skole. If\u00f8lge den informasjonen jeg har f\u00e5tt er saken at deler av Breisteinvegen kollapset, det vil si ble vasket ut, under ekstremv\u00e6ret \u00abJakob\u00bb i november 2024. Det har siden dette v\u00e6rt lysregulering p\u00e5 stedet, samt blitt satt opp en metall-gangbro som fungerte etter hensikten fram til denne ble skadet som f\u00f8lge av det ekstreme regnv\u00e6ret n\u00e5 i v\u00e5r. Det gled da ut noen l\u00f8smasser som f\u00f8rte til at denne gangbroen til dels hang i l\u00f8se luften, noe som \u00e5penbart er farlig. Utglidningen har skjedd mellom innkj\u00f8ringen til Bergen travpark og busstoppet ved travparken. Fra skolen blir det opplyst at elever som tar bussen til Hauk\u00e5s skole n\u00e5 blir sluppet av lenger nord enn utglidingen og kan g\u00e5 trygt til skolen. Elever som g\u00e5r til og fra Hauk\u00e5s skole m\u00e5 passere den midlertidige gangbroen. Hauk\u00e5s skole har lagt opp til at det er voksne med elevene n\u00e5r de skal g\u00e5 forbi den midlertidige gangbroen. Etat for skole har ikke mottatt s\u00f8knader om skoleskyss fra elever p\u00e5 Hauk\u00e5s skole p\u00e5 grunn av utglidningen, men dersom en mottar slike s\u00f8knader vil de bli behandlet og vurdert etter kommunens prosedyrer. Jeg vil understreke og ber\u00f8mme viktigheten av at foreldre og skolen engasjerer seg i denne type saker. Ved Hauk\u00e5s skole har foreldre og skolen tatt grep for \u00e5 gj\u00f8re skoleveien trygg ved \u00e5 organisere vakter som kan f\u00f8lge elevene langs veien. N\u00e5r situasjonen f\u00f8rst er som den er, har rektor og FAU v\u00e6rt l\u00f8sningsorienterte for \u00e5 bedre sikkerheten for elevene umiddelbart. Men selv om det er satt i verk ulike midlertidige l\u00f8sninger p\u00e5 kort tid for \u00e5 sikre elevene trygg skolevei til Hauk\u00e5s skole, s\u00e5 er sitasjonen ved Breisteinvegen fortsatt utfordrende og det er behov for andre og mer tilfredsstillende tiltak p\u00e5 lang sikt. Byr\u00e5dsavdeling for byutvikling opplyser om at ett slikt tiltak er \u00e5 f\u00e5 utbedret kulvertene under Breisteinvegen, da problemet ser ut til \u00e5 v\u00e6re at omr\u00e5det oversv\u00f8mmes n\u00e5r vannet ikke ledes unna. Breisteinvegen er en fylkeskommunal vei, og tiltak i omr\u00e5det er s\u00f8knadspliktige, ogs\u00e5 for veivedlikehold. Vassdraget er vernet p\u00e5 grunn av elvemuslinger. Det har i lengre tid v\u00e6rt dialog med fylkeskommunen om utbedringer av veien i omr\u00e5det, og Bergen bystyre behandlet 29. januar 2025 saken Skifte av kulvert under Breisteinvegen (sak 14/25). Det ble da vedtatt \u00e5 gi unntak fra bygge- og deleforbudet til \u00e5 fjerne eksisterende kulvert og etablere nye kulverter under Breisteinvegen, p\u00e5 vilk\u00e5r om at vedtak fra statsforvalteren skal f\u00f8lges. Planseksjonen ved byr\u00e5dsavdeling for byutvikling opplyser at fylket den 12. mars 2025 sendte inn s\u00f8knad om igangsettelse av tiltak for \u00e5 sikre veistrekningen mellom krysset Travparkvegen og Breisteinvegen, samt busstoppet Bergen Travpark, og n\u00e5 venter n\u00e5 n\u00f8dvendige godkjenninger av denne s\u00f8knaden fra Bergen kommune. Planseksjonen ved byr\u00e5dsavdeling for byutvikling opplyser at m\u00e5lsetningen er \u00e5 f\u00e5 godkjent s\u00f8knaden allerede innev\u00e6rende uke (uke 12), slik at fylket kan igangsette arbeidet med \u00e5 utbedre kulverten og veien. Det er allerede startet opp med \u00e5 bytte ut en kum, og noe forberedende arbeid i forbindelse med omlegging av r\u00f8r. Christian Haugen - Byr\u00e5d for barnehage og skole Dokumentet er godkjent elektronisk. "
}