{
  "dokument_id": "f5d02fb9-b592-5285-8b5d-c1b4318e5e19",
  "doc_type": "case_presentation",
  "kommune": 4601,
  "tittel": "Policy for bruk av kommunal e-post for folkevalgte\n",
  "url": "https://bergen.kommune.no/politikere-utvalg/api/fil/bk360/12047752/Framstilling-Policy-for-bruk-av-kommunal-e-post-for-folkevalgte",
  "tekst": " Forretningsutvalget Saksframstilling V\u00e5r referanse: 2022/39338-23 Saksbehandler: \u00d8ivind Hauge St\u00f8le Policy for bruk av kommunal e-post for folkevalgte Hva saken gjelder: Alle folkevalgte (med unntak av medvirkningsr\u00e5dene) har Microsoft 365 lisens, inkludert Outlook med kommunal e-postadresse, i forbindelse med tiltredelse i vervene sine i Bergen kommune. Intensjonen med dette er at de folkevalgte skal bruke disse produktene i sitt virke, herunder i kommunikasjonen med kommunens administrasjon. I praksis gj\u00f8r de fleste ogs\u00e5 dette, men ikke alle. Noen har av ulike grunner aldri tatt dem i bruk, mens andre gjerne har hatt dem ved oppstart, men har benyttet dem s\u00e5 sjelden at de har blitt inaktive og har falt ut av systemet. Bystyrets kontor sin kommunikasjon med disse skjer via privat e-postadresse. Det er flere grunner til at folkevalgte b\u00f8r bruke kommunal e-post i sitt virke, herunder: \u2022 Prinsipielt; representasjon av kommunen krever bruk av kommunens l\u00f8sninger \u2022 Bruk av epost i Bergen kommune f\u00f8lger kommunens sikkerhetskrav og standarder \u2022 Det brukes kommunal e-post for enkel kopling til kommunes fagsystemer, l\u00f8sninger for kontorst\u00f8tte og samhandlingsverkt\u00f8y (Microsoft 365). \u2022 Sikkerhetsmessig kan Bergen kommune ikke g\u00e5 god for f\u00f8lgende n\u00e5r man bruker privat e-post: \u2022 Sikkerheten til andre epostkontoer og domener. Dvs. sikring av disse, misbruk og kompromittering av innhold er ikke noe Bergen kommune kan garantere eller kontrollere utover v\u00e5r egen plattform. \u2022 Sikringen i overf\u00f8ring n\u00e5r man bruker private e-post, selv om Bergen kommune sine systemer tilstreber \u00e5 sende alt kryptert. I forbindelse med innf\u00f8ring av ny politisk m\u00f8teportal vil den enkleste p\u00e5loggingen v\u00e6re Microsoft-p\u00e5logging med bruk av kommunal e-post. Dette er et nytt element som styrker behovet for at alle folkevalgte bruker kommunal e-post. Bystyredirekt\u00f8ren foresl\u00e5r \u00e5 legge til grunn en konsekvent policy fremover som inneb\u00e6rer at alle folkevalgte skal bruke den kommunale e-posten som h\u00f8rer med til vervet en innehar. Dette er en naturlig del av en p\u00e5g\u00e5ende profesjonalisering av driften av bystyrets organer. Etter at de folkevalgte det gjelder har f\u00e5tt n\u00f8dvendig bistand til \u00e5 aktivisere kommunal e-post, vil bystyrets kontor kun bruke denne e-posten i videre kommunikasjon, og ikke private e- poster. Selv om en overgang til kommunal e-post for noen vil oppfattes som plunder og heft, er det viktig \u00e5 understreke at Microsoft lisensen gir de folkevalgte tilgang til en rekke relevante kontorst\u00f8tteverkt\u00f8y (word, excel, powerpoint, etc.) og samhandlingsverkt\u00f8y (teams/sharepoint). 1 Ved slik innstramming av policy som foresl\u00e5s i denne sak, er det selvsagt n\u00f8dvendig \u00e5 legge best mulig til rette for de som har behov for bistand. Bystyrets kontor har allerede gjennomf\u00f8rt ulike tiltak, herunder: - Fjernet sperring av konto ved tre m\u00e5neders inaktivitet - Bist\u00e5tt med ekstra administrativ st\u00f8tte for de som har trengt hjelp til \u00e5 komme p\u00e5 kommunal e-post i forbindelse med oppl\u00e6ring i og oppstart av bruk av ny politisk m\u00f8teportal. Bystyrets kontor vil prioritere slik bistand for de folkevalgte som trenger det i tiden fremover. Det vil samtidig v\u00e6re slik at de folkevalgte det gjelder m\u00e5 prioritere dette selv med n\u00f8dvendig tidsbruk for \u00e5 komme i gang. Forslag til vedtak: Forretningsutvalget slutter seg til slik policy for bruk av kommunal e-post som fremg\u00e5r av saken. Dato: 3. februar 2025 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le - fagleder Dokumentet er godkjent elektronisk. 2 "
}