{
  "dokument_id": "e08c92ae-b739-51c2-ad69-6eec7e068e5f",
  "doc_type": "case_presentation",
  "kommune": 4601,
  "tittel": "Fyllingsdalen gnr 22 bnr 175 Hesjaholtveien 16. Klage p\u00e5 settebyr\u00e5den sitt vedtak om avslag p\u00e5 dispensasjon fr\u00e5 plankrav",
  "url": "https://bergen.kommune.no/politikere-utvalg/api/fil/bk360/10975369/Framstilling-Fyllingsdalen-gnr-22-bnr-175-Hesjaholtveien-16-Klage-pa-settebyraden-sitt-vedtak-om-avslag-pa-dispensasjon-fra-plankrav",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/45150-7 Fyllingsdalen gnr 22 bnr 175 Hesjaholtveien 16. Klage p\u00e5 settebyr\u00e5den sitt vedtak om avslag p\u00e5 dispensasjon fr\u00e5 plankrav Kva saka gjeld: Saka gjeld klage p\u00e5 avsl\u00e5tt s\u00f8knad om dispensasjon fr\u00e5 plankrav for oppf\u00f8ring av 29 nye bustadeiningar i Hesjaholten borettslag. Det blei f\u00f8rst fatta vedtak om avslag i desember 2023, men saka blei tatt til behandling p\u00e5 nytt grunna byr\u00e5d Christine Kahrs sin inhabilitet i saka. Vedtaket blei oppheva, og nytt vedtak om avslag blei fatta av settebyr\u00e5d Marte Joan Monstad den 14.02.2024. Avslaget blei p\u00e5klaga av ansvarleg s\u00f8kar, ABO Plan & Arkitektur AS v/Mathilde Ilper Johnsen og Arne Kristian Kolstad, den 06.03.2024. Tiltakshavar er Vestbo BBL. Saka er behandla av settebyr\u00e5d Monstad, grunna byr\u00e5d Kahrs sin opphavlege inhabilitet. I kommuneplanens arealdel (KPA 2018), vedtatt 19.06.2019, er den aktuelle delen av eigedomen sett av til ytre fortettingssone. Delar av eigedomen ligg ogs\u00e5 i raud og gul st\u00f8ysone. Den aktuelle delen av eigedomen er vidare omfatta av reguleringsplan for Fyllingsdalen. Gnr 22 bnr 175 og 530, boligfelt II og III, Hesjaholten borettslag (planid: 4601_11140006), med arealform\u00e5l bustad. Reguleringsplanen er opphavleg fr\u00e5 1963, med ein mindre endring vedteke i 2005. D\u00e5 2005-vedtaket ikkje er rekna som ein sj\u00f8lvstendig plan, men endring av den eldre reguleringsplanen, er det krav om ny reguleringsplan, jf. KPA 2018 \u00a7 3.1. Det er s\u00f8kt om slik dispensasjon. Sj\u00e5 avslagsvedtaket \u00a7 3.1 for utfyllande planstatus. Ansvarleg s\u00f8kar opplyser at det er sendt nabovarsel i tr\u00e5d med reglane i pbl. \u00a7 21-3. Det er motteke merknad fr\u00e5 gbnr. 22/16 v/Jon Hanstveit, gbnr. 22/243, Hesjakollen 42 v/styremedlem i Brl Lyngheim 1, Terje Kvam og Hesjakollen 46 v/Thomas Arntsen. Oppsummert gjeld merknadane: - Den arkitektoniske utforminga bryt med etablert byggeskikk, og dei visuelle kvalitetane er ikkje gode nok. - Det har tidlegare vore heldt fram at denne delen av Fyllingsdalen er \u00abferdig utbygd\u00bb. - Tiltaket f\u00f8rer med seg store terrenginngrep, ogs\u00e5 i myr. Tiltaket betyr at gr\u00f8ntareal blir bygga ned. - Konsekvensar for avrenning fr\u00e5 Hesjaholttj\u00f8rna. - Det blir stilt sp\u00f8rsm\u00e5l ved trafikktryggleik i avk\u00f8yrsle fr\u00e5 nytt bygg. Oppsummert har s\u00f8kar kommentert merknadane slik: - Tiltaket er tilpassa krav i gjeldande plan, kva gjeld utnyttingsgrad og byggeh\u00f8gd. Tiltaket underordnar seg kringliggjande bygg, og arkitektonisk utforming vil bli jobba vidare med i byggesaka. - Omr\u00e5det har vore regulert til bustad sida 1963, noko som er vidaref\u00f8rt i KPA 2018. - Kolle i omr\u00e5det er tenkt reetablert i forbindelse med opparbeiding av uteareal og leik. Myromr\u00e5de vil vere del av gr\u00f8nstruktur, med planlagt vasspegel som sikrar 1 handtering av overvatn. Eksisterande vegetasjon og myrpreg kan bli vurdert tatt vare p\u00e5. - Det vil bli tatt omsyn til handtering av overvatn i det vidare arbeidet. - Utk\u00f8yring vil ikkje kome i konflikt med busstopp, og det er lagt vekt p\u00e5 trafikktryggleik i forslaget. Avk\u00f8yrsle og renovasjon er avklart med Vestland fylkeskommune og BIR. Det blir elles vist til komplette merknadar og tilsvar, samt vurdering av disse i settebyr\u00e5den sitt vedtak. Vestland fylkeskommune v/avdeling for infrastruktur og veg har gitt uttale til saka datert 27.11.2023. Her uttalar dei at det er feil opplysningar om auka \u00c5DT i s\u00f8knaden, og at tiltaket m\u00e5 bli vurdert gjennom trafikkanalyse. Avk\u00f8yrsle vil komme tett p\u00e5 snuplass for buss, og talet bueiningar gjev krav til kryssutforming. Ein kan ikkje sj\u00e5 at svingradius er tilfredsstillande p\u00e5 innsendte teikningar. Ein kan ikkje sj\u00e5 at overvasshandtering er varetatt i oms\u00f8kte tiltak. Fylkeskommunen kan ikkje sj\u00e5 at det er hensiktsmessig \u00e5 dispensera fr\u00e5 plankravet. Dei kan heller ikkje sj\u00e5 at dei har godkjent vegtekniske teikningar og l\u00f8ysing. Det blir vist til komplett uttale. Klage: Klagar ber om at vedtak om avslag blir gjort om, og at det blir gitt dispensasjon som oms\u00f8kt. Klagar visar til at fagetaten meiner einaste fordel er at tiltakshavar f\u00e5r nytte eigedomen til bustad utan ein omfattande planprosess. Dei held fram at dispensasjon ogs\u00e5 vil st\u00f8tte opp under byr\u00e5dsplattforma sitt punkt om at Bergen skal ha ei \u00abja-haldning\u00bb. Ein vil ogs\u00e5 f\u00e5 etablert nye bustadar i sentrale omr\u00e5de med god kollektivdekning, p\u00e5 eit omr\u00e5de som i dag er prega av \u00e5 vere utfylling. Hesjaholtet borettslag er ogs\u00e5 positive til tiltaket. Klagar meiner det er uklart kva ulempe tiltaket vil ha for omgjevnaden, og viser til at tiltaket ikkje tar utsikt, gjev innsyn eller tar sol fr\u00e5 nabobygg. Det vil ogs\u00e5 vere l\u00e5gare enn makskrav i gjeldande reguleringsplan. Klagar meiner bygga er plassert slik at omsynet til bygde omgjevnadar er varetatt, og viser til KPA og reguleringsplan. Ein kan ikkje sj\u00e5 at plasseringa vil bli annleis i ein reguleringsplan. N\u00e5r det gjeld omsynet til nedbygging av jorddekt areal og skog, naturmangfald og landskap visar klagar til at arealet er sett av til bygging i KPA og reguleringsplan. Kva gjeld trafikk, blir det vist til at ein planlegg for bustad, ikkje n\u00e6ring, og at det er fortau fr\u00e5 tomta til skule, idrettsplass og barnehage. Avk\u00f8yrsla kan bli l\u00f8yst p\u00e5 eit seinare punkt i prosessen, og bli sikra med vilk\u00e5r, og det visast til at det er ressurskrevjande \u00e5 gjennomf\u00f8re fullstendig prosjektering av kryss/avk\u00f8yrsle for utarbeiding av teknisk plan. N\u00e5r det gjeld negativ uttale fr\u00e5 Vestland fylkeskommune, blir det vist til at det er Bergen kommune som har mynde til \u00e5 ta avgjersle om dispensasjon etter plan- og bygningslova. Det blir elles vist til komplett klage. Fagetaten si vurdering og tilr\u00e5ding: Plan- og bygningsetaten som fagetat har vurdert klaga, og tilr\u00e5r at settebyr\u00e5den sitt vedtak blir oppretthalde og at klaga ikkje blir tatt til f\u00f8lgje. Ein kan ikkje sj\u00e5 at klaga tilf\u00f8re noko s\u00e6rleg nytt samanlikna med s\u00f8knad og forholda som allereie er vurdert i vedtaket. Ein visar ogs\u00e5 til at det er naturleg \u00e5 sj\u00e5 kva som st\u00e5r i byr\u00e5dsplattforma, men det er forsett dei til ein kvar tid gjeldande f\u00f8resegna i plan- og bygningslova, med tilh\u00f8yrande regelverk, som set rammene for byutvikling i Bergen. Dette betyr at tiltaket har plankrav, og at det i utgangspunktet skal mykje til for \u00e5 gje dispensasjon fr\u00e5 dette. 2 At arealet som er s\u00f8kt bygd p\u00e5 ikkje er dyrkbar jord og at det ikkje er registrert naturverdiar av forvaltningsinteresse i omr\u00e5det, samt opparbeiding av park/fellesomr\u00e5de er allereie vurdert i vedtaket. Fr\u00e5v\u00e6r av dyrka jord og naturverdiar er ikkje ein fordel, med mindre dispensasjon gjer at ein kan nytte elles nyttelaust areal, noko som ikkje er tilfelle i denne saka. Parkomr\u00e5det kan vere ein fordel, men denne blir overskygga av ulempene. Ein endrar derfor ikkje konklusjon om at fordelane ikkje er klart st\u00f8rre enn ulempene. At arealet er satt av til utbygging endrar ikkje det faktum at det er plankrav. At bustadbygging i ytre fortettingssone er tillate, gjer ikkje at plankravet fell bort, eller kan bli tatt til inntekt for at det b\u00f8r bli gitt dispensasjon. Forholdet er grunngitt i vedtaket. N\u00e5r det gjeld uttale fr\u00e5 Vestland fylkeskommune stemmer det at denne ikkje er bindande, men den er sentral i vurderinga av om dispensasjon set omsynet til nasjonale eller regionale interesse vesentleg til side. Uttala er nytta som ein del av dispensasjonsvurderinga, og er ikkje gitt sj\u00f8lvstendig avgjerande vekt. Det blir elles vist til komplett fagnotat. \u00d8konomiske konsekvensar: Ikkje relevant. Byr\u00e5det si vurdering og tilr\u00e5ding/konklusjon: Byr\u00e5det har vurdert klaga, og tilr\u00e5r at denne ikkje blir tatt til f\u00f8lgje slik at settebyr\u00e5den sitt vedtak blir oppretthalde. Det blir vist til fagnotatet, som blir tiltredd i det vesentlege. Byr\u00e5det vil s\u00e6rleg p\u00e5peike at plankrav skal vareta omsynet til openheit og medverknad. Trafikktryggleik vil t.d. vere ein faktor som er viktig i planprosess, og forhold rundt avk\u00f8yrsle, RTP og parkering kan bli l\u00f8yst f\u00f8r ein g\u00e5r vidare med prosjektering av tiltaket. Byr\u00e5det kan ikkje sj\u00e5 at dialogen som det er vist til i klaga endrar det faktum at l\u00f8ysing for avk\u00f8yrsle ikkje er godkjent av Vestland fylkeskommune, og at dei er negative til det f\u00f8reslegne. At trafikale omsyn ikkje er avklart, og at vegmynde uttale seg negativt til dei f\u00f8reslegne l\u00f8ysingane talar for at dispensasjon set omsyna bak plankravet vesentleg til side. Byr\u00e5det viser ogs\u00e5 til at avk\u00f8yrsle m\u00e5 vere godkjent f\u00f8r eventuelt byggel\u00f8yve kan bli gitt, jf. Pbl. \u00a7 27-4. I denne saka er det ogs\u00e5 utfordringar med omsyn til st\u00f8y, eit forhold som ikkje er avklart. Forsvarleg utgreiing av st\u00f8y blir best sikra i reguleringsplan, og dersom det til d\u00f8mes er trong om \u00e5 gjere tiltak p\u00e5 fasade kan dette ha innverknad p\u00e5 dei visuelle kvalitetane som b\u00f8r bli dr\u00f8fta i plan. Ein reguleringsplan ville ogs\u00e5 gitt naboar f\u00f8reseielegheit kva gjeld utnyttingsgrad, byggeh\u00f8gd og utforming. KPA 2018 gjev overordna retningslinje, men det er ein grovmaska plan. Sj\u00f8lv om st\u00f8rre omr\u00e5de er sett av til utbygging i KPA 2018, betyr ikkje dette at alle omr\u00e5da kan bli bygd i den grad planen opnar for. Dette m\u00e5 avklarast gjennom detaljregulering, noko som ogs\u00e5 kjem til uttrykk ved at det er eit plankrav i KPA 2018. Klagar har argumentert med at b\u00e5de KPA 2018 og eldre reguleringsplan legg omr\u00e5det til bustad. Det er ogs\u00e5 tidlegare gitt l\u00f8yve til bygging av nye einingar i omr\u00e5det. Som dr\u00f8fta over, er KPA 2018 ein grovmaska plan, med trong om meir planlegging for st\u00f8rre prosjekt. Reguleringsplanen er opphavleg fr\u00e5 1960-talet, og b\u00e5de tankar om byutvikling og dei faktiske forholda har endra seg i stor grad p\u00e5 dei siste 60 \u00e5ra. Etter byr\u00e5det sitt syn er det klart at omr\u00e5det treng ny planlegging f\u00f8r ein kan g\u00e5 i gang med st\u00f8rre utbygging. Klagar har argumentert med at tiltaket er i tr\u00e5d med byr\u00e5dsplattforma si \u00abja-haldning\u00bb. Ein \u00abja-haldning\u00bb betyr ikkje at ein skal seie \u00abja\u00bb til alt, men at ein skal jobbe for meir smidige prosessar der ein nyttar det handlingsrommet som er i KPA 2018, samtidig som ein sikrar Bergens innbyggarar gode bustadar. I denne saka gjeld det b\u00e5de framtidige bebuarar, men ikkje minst dei som allereie bur i Hesjaholten. Det er mogeleg ein kan fortette sk\u00e5nsamt i omr\u00e5det, samtidig som ein held p\u00e5 dei gode kvalitetane omr\u00e5det har med gr\u00f8ntomr\u00e5de og bl\u00e5gr\u00f8ne strukturar, men dette b\u00f8r etter byr\u00e5det si vurdering avklarast i ein detaljreguleringsplan. 3 Vedtakskompetanse: I medhald av Reglement for Bergen og utvalgene 2023-2027 punkt 6.8.2, jf. bystyresak 368/23, er myndigheita til \u00e5 behandla klagesaker etter plan- og bygningslova, med unntak av klagesaker som bystyret i plan eller vedtekt har fastsett skal behandlast av bystyret eller anna organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikkje vert tatt til f\u00f8lgje, skal saka sendast til Statsforvaltaren i Vestland for endeleg avgjerd. Byr\u00e5det innstiller til utval for milj\u00f8 og byutvikling \u00e5 fatte f\u00f8lgjande vedtak: Settebyr\u00e5d for byutvikling sitt vedtak om avslag p\u00e5 dispensasjonss\u00f8knad datert 21.02.2024 blir oppretthalde. Klaga blir ikkje tatt til f\u00f8lgje. Dato: 24. september 2024 Marte Joan Monstad Fung. byr\u00e5dsleder Dokumentet er godkjent elektronisk. Vedlegg: Fagnotat datert 27.06.2024 med f\u00f8lgjande vedlegg: 1. Oversiktskart som lokaliserer tiltaket i forhold til omgivelser 2. Oversiktsfoto som supplement til oversiktskart 3. Situasjonsplan 4. Tegninger 5. Klage p\u00e5 avslag 6. Settebyr\u00e5dens vedtak 7. Uttalelse fra Vestland Fylkeskommune 8. S\u00f8knad og merknadsskjema 4 "
}