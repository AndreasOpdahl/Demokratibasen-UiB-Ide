{
  "dokument_id": "6a139e7e-27cb-57dd-9b0c-2ca198a15cb6",
  "doc_type": "case_presentation",
  "kommune": 4601,
  "tittel": "Evaluering av kollektivsamarbeidet mellom Bergen kommune og Vestland fylkeskommune",
  "url": "https://bergen.kommune.no/politikere-utvalg/api/fil/bk360/12143709/Framstilling-Evaluering-av-kollektivsamarbeidet-mellom-Bergen-kommune-og-Vestland-fylkeskommune",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/123082-1 Evaluering av kollektivsamarbeidet mellom Bergen kommune og Vestland fylkeskommune Hva saken gjelder: Bergen bystyre behandlet representantforslag om kollektivansvar i m\u00f8tet 10.04.2024 sak 107/24 og fattet f\u00f8lgende vedtak: \u00abBystyret ber byr\u00e5det levere en sak om evaluering av samarbeidsavtalen med Vestland fylke\u00bb. Samarbeidsavtalen for bedre kollektivtransport mellom Bergen kommune og Vestland fylkeskommune ble godkjent av bystyret 16.06.2021 i sak 215/21, og fylkestinget 16.06.2021. Form\u00e5let med samarbeidsavtalen er \u00e5 gi Bergen kommune reell medbestemmelse med tanke p\u00e5 planlegging og gjennomf\u00f8ring av kollektivtransporten i kommunen. Det er gjennomf\u00f8rt en intern evaluering av kollektivsamarbeidet med deltakelse fra Bergen kommune og Vestland fylkeskommune. Hensikten med evalueringen har v\u00e6rt \u00e5 vurdere hvordan samarbeidsavtalen er fulgt opp, og resultatene av samarbeidet til n\u00e5 ut fra avtalens form\u00e5l. Evalueringen er en gjennomgang av erfaringer med dagens avtale og samarbeidsmodell, og legges fram underveis i gjennomf\u00f8ringen av avtalen. Evalueringen er ikke ment som grunnlag for beslutninger om st\u00f8rre endringer i samarbeidsformen, eller overtakelse av kollektivansvar. \u00d8konomiske konsekvenser: Evalueringen har ikke direkte \u00f8konomiske konsekvenser for Bergen kommune. Byr\u00e5dets vurdering og anbefaling/konklusjon: Evalueringen viser at det er gode muligheter for \u00e5 styrke samarbeidet om kollektivtransporten innenfor dagens samarbeidsmodell. Byr\u00e5det registrerer at partene opplever samarbeidet som godt, og at det er etablert gode kanaler for dialog og informasjonsdeling. Avtalen har samtidig sv\u00e6rt h\u00f8ye ambisjoner n\u00e5r det kommer til Bergens medbestemmelse, og gjennomgangen viser at man ikke har oppn\u00e5dd fullt ut det Bergen kommune \u00f8nsket \u00e5 f\u00e5 ut av samarbeidet ved inng\u00e5else av avtalen. Evalueringen har identifisert en rekke utfordringer og barrierer som hindrer medbestemmelse i det omfanget avtalen legger opp til. Byr\u00e5det merker seg at gjennomsnittlig rangering av medbestemmelse ligger p\u00e5 2,93 av 5, og mener dette er for lavt. 92% av kollektivreisene i Vestland skjer i Bergensomr\u00e5det. Det er ogs\u00e5 i byomr\u00e5det vi har sett den store passasjerveksten de siste \u00e5rene. Byr\u00e5det er opptatt av at kollektivtrafikken i byomr\u00e5det prioriteres og styrkes, for \u00e5 \u00f8ke tilgjengeligheten for de reisende og bidra til at vi 1 n\u00e5r nullvekstm\u00e5let. Satsing i byomr\u00e5det gir ogs\u00e5 mer kollektivtrafikk for pengene, og lavere utgifter per reisende. Det er derfor avgj\u00f8rende at Bergen har en h\u00e5nd p\u00e5 rattet i utviklingen av kollektivtransporten. Byr\u00e5det vil bruke erfaringene fra evalueringen til \u00e5 sikre Bergen mer innflytelse i de reelle beslutningene p\u00e5 kollektivomr\u00e5det. Framover vil byr\u00e5det styrke samarbeidet og sikre en mer systematisk oppf\u00f8lging av avtalen for \u00e5 sikre reell medbestemmelse i viktige saker. Kollektivavtalen har klare ambisjoner for lokal medbestemmelse, og byr\u00e5det vil tydeliggj\u00f8re kommunens forventninger overfor fylkeskommunen om at partenes plikter etter avtalen innfris s\u00e5 langt det lar seg gj\u00f8re. Blant annet er det s\u00e6rskilt n\u00f8dvendig med en tettere kobling mellom kollektivsamarbeidet og budsjettprosessene i Vestland fylkeskommune. Byr\u00e5det vil derfor be om jevnlige orienteringer om de \u00f8konomiske rammene og mulige konsekvenser for tilbudet gjennom \u00e5ret, for \u00e5 kunne gi tidligere innspill i forkant av eventuelle forslag om kutt eller endringer i tilbudet. Byr\u00e5det vurderer at dagens organisering av samarbeidet er det beste man kan f\u00e5 til, gitt plasseringen av kollektivansvaret og de forskjellige styringsmodellene i fylket og Bergen kommune. Byr\u00e5det vil prioritere \u00f8kt oppf\u00f8lging av kollektivavtalen, og vil i tillegg bruke samarbeidsavtalen aktivt og samarbeide godt med de etablerte fagmilj\u00f8ene i fylkeskommunen og Skyss. Byr\u00e5det vil ogs\u00e5 trekke frem den tette sammenhengen mellom byutvikling og kollektivtransport. Byr\u00e5det \u00f8nsker at Bergen skal vokse betydelig, og har derfor som m\u00e5l at det skal reguleres mange flere boliger de neste \u00e5rene. En stor del av boligproduksjonen vil skje i transformasjonsomr\u00e5der. Byr\u00e5det mener derfor at det er sv\u00e6rt positivt at kollektivplanlegging opp mot transformasjonsomr\u00e5dene vil f\u00e5 st\u00f8rre fokus i videreutviklingen av kollektivsamarbeidet. Byr\u00e5det mener kollektivsamarbeidet er inne i en periode med positiv utvikling der vi opplever at Bergen involveres stadig tettere i faktiske beslutninger. Byr\u00e5det vil derfor bygge videre p\u00e5 den positive utviklingen og videref\u00f8re samarbeidet innenfor dagens avtale, med fokus p\u00e5 \u00e5 arbeide for \u00f8kt kollektivkapasitet, bedre tilgang p\u00e5 innfartsparkeringer og innf\u00f8ring av en egen Bergenstakst. P\u00e5 dette tidspunktet \u00f8nsker byr\u00e5det \u00e5 styrke samarbeidet for \u00e5 adressere utfordringene som evalueringen har avdekket, framfor \u00e5 utrede st\u00f8rre endringer i samarbeidsformen. Begrunnelse for framleggelse til bystyret: I tr\u00e5d med vedtak i Bergen bystyre 10.04.2024 sak 107/24 legger byr\u00e5det fram en sak om evaluering av samarbeidsavtalen med Vestland fylkeskommune. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar Evaluering av kollektivsamarbeidet mellom Bergen kommune og Vestland fylkeskommune til orientering. 2. Bystyret ber byr\u00e5det videreutvikle kollektivsamarbeidet med utgangspunkt i dagens avtale og forbedringspunkt som er kommet fram i evalueringen. Dato: 6. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. 2 Vedlegg: Avtale mellom Bergen kommune og Vestland fylkeskommune om samarbeid for betre kollektivtransport Saksframstilling: Evaluering av kollektivsamarbeidet mellom Bergen kommune og Vestland fylkeskommune Innhold Innledning .................................................................................................................................3 Bakgrunn ..................................................................................................................................4 Historikk ................................................................................................................................4 Om samarbeidsavtalen .........................................................................................................4 Oppf\u00f8lging av avtalen ...........................................................................................................5 Data og metode ........................................................................................................................6 Resultater og dr\u00f8fting ...............................................................................................................7 Lokal medbestemmelse p\u00e5 kollektivomr\u00e5det ........................................................................7 Organisering av samarbeidet ..............................................................................................10 Kvalitet, byutvikling og nullvekstm\u00e5l ....................................................................................11 Muligheter for forbedring av samarbeidet ...........................................................................11 Konklusjoner ...........................................................................................................................12 Innledning Form\u00e5let med evalueringen er \u00e5 framskaffe kunnskap om hvordan samarbeidsavtalen for bedre kollektivtrafikk mellom Bergen kommune og Vestland fylkeskommune er fulgt opp siden inng\u00e5elsen i 2021. Evalueringen unders\u00f8ker hvordan partene opplever samarbeidet og oppf\u00f8lgingen av avtalen, og i hvilken grad partenes forventninger og intensjoner er blitt m\u00f8tt. Utgangspunktet for evalueringen er innholdet i kollektivavtalen, og partenes m\u00e5l for samarbeidet slik de kommer fram i vedtakene i bystyret og fylkestinget ved inng\u00e5elsen av avtalen. F\u00f8lgende evalueringssp\u00f8rsm\u00e5l har v\u00e6rt utgangspunktet for evalueringen: \u2022 Har Bergen kommune f\u00e5tt tilstrekkelig medbestemmelse p\u00e5 kollektivomr\u00e5det innenfor fylkeskommunens \u00f8konomiske rammer, i tr\u00e5d med intensjonene i avtalen? \u2022 Er samarbeidet organisert p\u00e5 en hensiktsmessig m\u00e5te og hvor godt fungerer samarbeidet sammen med andre fora, som Milj\u00f8l\u00f8ftet eller Bypakke Bergen? \u2022 Legger samarbeidsavtalen til rette for form\u00e5lstjenlig lokal innflytelse p\u00e5 tilbudet? \u2022 Opplever partene at samarbeidet har gitt bedre kvalitet p\u00e5 tilbudet, og bidratt til god byutvikling og redusert personbiltrafikk? 3 Evalueringen er gjennomf\u00f8rt som en intern gjennomgang med deltakelse fra begge parter. Evalueringen er utarbeidet underveis i gjennomf\u00f8ringen av avtalen og tar for seg erfaringene med dagens avtale og samarbeidsmodell. Alternative organiseringer av kollektivtransporten, eller muligheter for st\u00f8rre endringer i samarbeidsformen, er ikke vurdert i dette arbeidet. Bakgrunn Historikk B\u00e5de Bergen kommune og Hordaland/Vestland fylkeskommune har over tid hatt interesse av et godt og systematisk samarbeid p\u00e5 kollektivomr\u00e5det. Fylkeskommunens prioriteringer for kollektivtransporten legger rammer for kommunens byutvikling, samtidig som byutviklingen p\u00e5virker utviklingen av kollektivtilbudet. For Bergen kommune har det derfor v\u00e6rt viktig \u00e5 \u00f8ke den lokale innflytelsen over kollektivpolitikken og utforming av tilbudet. I forbindelse med regionreformen \u00e5pnet regjeringen for at ansvaret for kollektivtransporten kan overf\u00f8res til st\u00f8rre bykommuner1. Bakgrunnen for dette var \u00e5 kunne samle oppgavel\u00f8sning og virkemidler for \u00e5 fremme kollektivtransport og nullvekstm\u00e5let, som er delt mellom ulike akt\u00f8rer. Bergen kommune har i lys av dette tidligere signalisert at kommunen ville vurdere muligheten for \u00e5 s\u00f8ke om \u00e5 f\u00e5 overta kollektivansvaret i samarbeid med nabokommunene, dersom det ikke lyktes \u00e5 f\u00e5 til en tjenlig samarbeidsl\u00f8sning med fylkeskommunen. Parallelt har fylkeskommunen \u00f8nsket et sterkere samarbeid om kollektivtrafikk med Bergen kommune, der hoveddelen av kollektivtransporten skjer. Fylkestinget vedtok 11. og 12.12.2018 blant annet at \u00abFylkestinget ynskjer eit sterkare samarbeid om kollektivtrafikk med Bergen kommune. Dette samarbeidet skal ha som hovudm\u00e5l \u00e5 sikre eit milj\u00f8venleg, effektivt og trygt transportsystem som fremjar mobilitet for befolkning og n\u00e6ringsliv i heile fylket.\u00bb Framtidig organisasjonsform for Skyss ble utredet i 2018. Utredningen vurderte tre ulike konsepter for organisasjonsform/samarbeid: - Et nullalternativ - Et samarbeidsalternativ der det ble etablert et forpliktende samarbeid mellom Hordaland fylkeskommune og Bergen kommune - Et formelt selskapsalternativ der Skyss omdannes til et selskap med styring gjennom eierskap eller avtaleverk Samarbeidsalternativet var utgangspunktet for en intensjonsavtale mellom Bergen kommune og Hordaland fylkeskommune som ble inng\u00e5tt i 2018, med m\u00e5lsetning om et tettere samarbeid p\u00e5 kollektiv- og mobilitetsomr\u00e5det (Bergen bystyre 09.12.2018, sak 292/18, Hordaland fylkesting 11.12.2018). Om samarbeidsavtalen Samarbeidsavtalen for bedre kollektivtransport mellom Bergen kommune og Vestland fylkeskommune ble godkjent av bystyret 16.06.2021 i sak 215/21, og fylkestinget 16.06.2021. Form\u00e5let med samarbeidsavtalen er \u00e5 gi Bergen kommune reell medbestemmelse med tanke p\u00e5 planlegging og gjennomf\u00f8ring av kollektivtransporten i kommunen. Avtalen skal ogs\u00e5 gi Vestland fylkeskommune bedre forutsetninger for \u00e5 utvikle et dynamisk og fleksibelt kollektivtilbud. 1 https://www.regjeringen.no/no/dokumenter/meld.-st.-14-2014-2015/id2401505/ 4 Partene plikter etter avtalen \u00e5 utvikle kollektivtransporten i tett samarbeid. Dette inneb\u00e6rer at: 1. Bergen kommune skal gis reell medbestemming over planlegging og gjennomf\u00f8ring av kollektivtrafikk i kommunen, og Vestland fylkeskommune skal la kommunen sitt syn f\u00e5 stor vekt i saker som er sv\u00e6rt viktige for kommunen. 2. RTP er Vestland fylkeskommune sitt styrande dokument for heile samferdsleomr\u00e5det, inkludert kollektiv \u2013 og mobilitetsomr\u00e5det. Strategi for berekraftig mobilitet er ein viktig del av RTP og legg grunnlaget for ei god utvikling av kollektiv \u2013 og mobilitetstilbodet i Vestland. RTP med tilh\u00f8yrande strategiar skal handsamast politisk i Vestland og Bergen kommune. 3. Partane skal samordne politiske og administrative prosessar innanfor kollektiv- og mobilitetstenester, og det administrative samarbeidet mellom Bergen kommune og Skyss skal vere n\u00e6rt og godt. 4. Strategiske dokument og viktige saker for utvikling av fagomr\u00e5det skal handsamast i Bergen kommune. Vedtak i Vestland fylkeskommune skal ta omsyn til vedtak i Bergen kommune. 5. Det blir utnemnt politiske og administrative kontaktpunkt mellom partane. Eit samarbeidsr\u00e5d med politisk og administrativ deltaking fr\u00e5 begge partar skal etablerast. 6. Bergen kommune skal ha medbestemming i utvikling og endringar p\u00e5 linjestruktur, utvikling av rutetilbod, prisstruktur og takstar. Tilbodet skal vere innanfor fylkeskommunen sine \u00f8konomiske rammer for kollektivtrafikk i byomr\u00e5det. 7. For \u00e5 sikre ei felles forst\u00e5ing for fylkeskommunen sine \u00f8konomiske prioriteringar skal Skyss og Vestland fylkeskommune vere transparent og dele \u00f8konomiske n\u00f8kkeltal og kunnskap om \u00f8konomiske drivarar knytt til utvikling og drift av tilbodet. Vestland fylkeskommune og Bergen kommune skal dr\u00f8fte tilh\u00f8ve som omhandlar overordna styring av Skyss, og Skyss skal orientere om kunderetta aktivitetar som er retta mot innbyggjarane i Bergen. 8. Vestland fylkeskommune har ansvar for rutetilbod og mobilitetstenester i resten av fylket, inkludert Bergen sine nabokommunar. Skyss blir formelt styrt i Vestland fylkeskommune. Samarbeidet skal if\u00f8lge avtalen skje p\u00e5 flere niv\u00e5: 1. Strategisk gjennom overordnede strategier og planverk, som handler om samfunnsm\u00e5lene kollektivtransporten skal oppfylle. 2. Taktisk n\u00e5r det gjelder innretning av tilbudet for \u00e5 n\u00e5 m\u00e5lene, gjennom tilbudsutforming og prismodeller, transparent rapportering og god tilrettelegging for Skyss til \u00e5 utf\u00f8re sine oppgaver. 3. Operativt om hvordan tjenestene organiseres, blant annet innenfor innovasjon, saksbehandling og gjennomf\u00f8ring. Samarbeidet organiseres med: 1. Et overordnet kontaktpunkt p\u00e5 hver side, med ansvar for koordinering av aktiviteter 2. Et koordineringsr\u00e5d for koordinering p\u00e5 strategisk og taktisk niv\u00e5, med b\u00e5de politisk og administrativ ledelse 3. Kontinuerlig koordinering p\u00e5 operativt niv\u00e5 Oppf\u00f8lging av avtalen Etter inng\u00e5elsen av avtalen har samarbeidet blitt utviklet gradvis, og partene har jobbet sammen for \u00e5 finne en mest mulig hensiktsmessig form p\u00e5 samarbeidet. Det er etablert et samordningsr\u00e5d med politisk og administrativ deltakelse fra Bergen kommune, Vestland 5 fylkeskommune og Skyss som m\u00f8tes hvert kvartal. Vestland fylkeskommune har ansvar for kollektivtransporten i fylket, og Skyss er organisert som en enhet i fylkeskommunen. Bergen kommune gir innspill i samordningsr\u00e5det. Eksempler p\u00e5 saker som jevnlig dr\u00f8ftes i samordningsr\u00e5det er: - Utvikling i passasjertall - Orientering om \u00f8konomi og finansiering - Behov for styrking av tilbud og linjer - Kommunale planer som p\u00e5virker kollektivutviklingen - Utvikling av tilbudet, bl.a. digitalisering og ny teknologi Avtalen f\u00f8lges ogs\u00e5 opp gjennom andre fora. Partene samarbeider om planlegging, bygging og finansiering av kollektivprosjekter i Milj\u00f8l\u00f8ftet. I tillegg bidrar Bergen og Vestland fylkeskommune til relevant planarbeid hos hverandre gjennom innspill til bl.a. regional transportplan, mobilitetsplaner, og kommunens arealplaner. Data og metode Evalueringen av kollektivsamarbeidet er gjennomf\u00f8rt som en intern gjennomgang med deltakelse fra begge partene. Hensikten har v\u00e6rt \u00e5 innhente erfaringer med samarbeidet fra deltakere fra b\u00e5de administrativ og politisk side. Evalueringen har hatt som form\u00e5l \u00e5 gjennomg\u00e5 erfaringene med dagens avtale og hvordan den er fulgt opp, og har ikke vurdert alternative organiseringer av kollektivtransporten. Erfaringer fra deltakerne er samlet inn gjennom en sp\u00f8rreunders\u00f8kelse og et p\u00e5f\u00f8lgende verksted i samordningsr\u00e5det for bedre kollektivtrafikk. Sp\u00f8rreunders\u00f8kelsen ble sendt ut til n\u00e5v\u00e6rende og tidligere deltakere i samordningsr\u00e5det. Til sammen 11 respondenter svarte p\u00e5 unders\u00f8kelsen, 8 n\u00e5v\u00e6rende og 3 tidligere medlemmer i samordningsr\u00e5det. 4 av disse var fra Vestland fylkeskommune og 7 fra Bergen kommune. Det var jevn fordeling mellom politikere og representanter fra administrasjonene. Bruk av sp\u00f8rreskjema ga mulighet til \u00e5 hente inn svar fra mange respondenter. Ved \u00e5 bruke standardiserte sp\u00f8rsm\u00e5l som var like for alle kan svarene sammenliknes. Deltakerne ble bedt om \u00e5 svare p\u00e5 ulike sp\u00f8rsm\u00e5l om i hvilken grad m\u00e5let om reell medbestemmelse er n\u00e5dd, med rangering fra i sv\u00e6rt liten grad (1) til i sv\u00e6rt stor grad (5). Deltakerne ble deretter bedt om \u00e5 utdype vurderingene sine i \u00e5pne tekstfelt. Det ble i tillegg stilt \u00e5pne sp\u00f8rsm\u00e5l med utvidede fritekstfelt der deltakerne kunne svare fritt, noe som fikk fram ulike tolkninger og perspektiver fra respondentene. P\u00e5 den m\u00e5ten la sp\u00f8rreunders\u00f8kelsen til rette for b\u00e5de sammenliknbare svar og mer utfyllende informasjon om den enkeltes synspunkt og bakgrunn for vurderingene. Hovedfunnene fra sp\u00f8rreunders\u00f8kelsen ble gjennomg\u00e5tt og dr\u00f8ftet i en workshop i samordningsr\u00e5det 17. januar 2025. I verkstedet ble deltakerne delt inn i grupper sammensatt p\u00e5 tvers av organisasjonstilh\u00f8righet og roller. Dette la til rette for felles refleksjon blant deltakerne og lavterskel id\u00e9myldring om aktuelle forbedringer. Gruppene diskuterte hva som fungerer godt og hva som fungerer mindre godt med dagens organisering av kollektivsamarbeidet. Videre skulle gruppene komme opp med forslag til hvilke grep som kan tas for \u00e5 styrke samarbeidet innenfor dagens samarbeidsmodell. Resultatene fra sp\u00f8rreunders\u00f8kelsen og verkstedet ble oppsummert i det p\u00e5f\u00f8lgende m\u00f8tet i samordningsr\u00e5det, der deltakerne fikk mulighet til \u00e5 respondere p\u00e5 forel\u00f8pige funn fra unders\u00f8kelsen. 6 Resultater og dr\u00f8fting I det videre dr\u00f8ftes resultatene fra evalueringen med utgangspunkt i informantenes vurderinger slik de kommer fram i sp\u00f8rreunders\u00f8kelsen og verkstedet. Lokal medbestemmelse p\u00e5 kollektivomr\u00e5det Utgangspunktet for evalueringen var \u00e5 unders\u00f8ke om Bergen kommune har f\u00e5tt tilstrekkelig medbestemmelse p\u00e5 kollektivomr\u00e5det i tr\u00e5d med intensjonene i avtalen. Medbestemmelse skal etter avtalen foreg\u00e5 innenfor fylkeskommunens \u00f8konomiske rammer. Deltakerne i unders\u00f8kelsen mener at m\u00e5let om lokal medbestemmelse ivaretas til en viss grad. De fleste svarer midt p\u00e5 treet p\u00e5 sp\u00f8rsm\u00e5l om Bergen kommunes medbestemmelse i fylkeskommunens og skyss\u2019 prioriteringer, strategiske beslutninger, og utvikling av rutetilbud og prisstruktur. Den samlede gjennomsnittvurderingen for alle sp\u00f8rsm\u00e5lene om medbestemmelse l\u00e5 p\u00e5 2,9 av 5. Figur 1 - utklipp fra sp\u00f8rreunders\u00f8kelsen Selv om gjennomsnittvurderingene ligger midt p\u00e5 treet har deltakerne ulike syn p\u00e5 Bergens medbestemmelse. Noen av deltakerne svarte at Bergens innspill i sv\u00e6rt liten grad (1), eller i liten grad (2), har hatt p\u00e5virkning p\u00e5 utviklingen av kollektivtransporten, mens andre vurderte at Bergens innspill i noen grad (3) eller stor grad (4) hadde hatt innflytelse. Det er ingen klare forskjeller i vurderingene fra deltakerne fra Bergen kommune og Vestland fylkeskommune n\u00e5r det gjelder graden av medbestemmelse. I tekstsvarene og i verksteddiskusjonene kommer det ogs\u00e5 fram sv\u00e6rt ulike meninger om graden av lokal medbestemmelse. P\u00e5 den ene siden er det flere som trekker fram at Bergen har stor innflytelse p\u00e5 kollektivomr\u00e5det, og at samarbeidet har praktisk betydning for reelle beslutninger. Blant annet mener en deltaker fra Bergen kommune at \u00ab... ting som diskuteres i samarbeidet er synlige i den vedtatte politikken\u00bb. En deltaker fra Vestland fylkeskommune trekker fram at Bergen kommune har ansvar og virkemidler som p\u00e5virker kollektivtransporten; \u00abVedtak i Bergen kommune har sv\u00e6rt stor innflyting \u2013 gjennom areal- og transportpolitikken legg kommunen heilt avgjerande rammevilk\u00e5r for kollektivtrafikken ...\u00bb Gode samarbeidsrelasjoner, god dialog og informasjonsflyt gjennom kollektivsamarbeidet synes \u00e5 bidra til en felles forst\u00e5else av situasjonen, og enighet om de overordnede m\u00e5lene for kollektivtransporten og byutviklingen. Samarbeidet oppleves som godt, og p\u00e5 riktig vei. I verkstedet trekker deltakerne fram at forumet tas p\u00e5 alvor av begge parter, og at samarbeidet preges av \u00e5penhet og tillit. Flertallet gir uttrykk for at samarbeidet sikrer god dialog og gjensidig orientering. Samtidig er det flere som etterlyser mer reell innflytelse og tettere koordinering opp mot de faktiske beslutningene som fattes i hver av organisasjonene. Flere viser til at samarbeidet 7 f\u00f8rst og fremst legger til rette for informasjon og dialog, og at innflytelsen i beslutningsprosessene er begrenset: \u00abDialogen er god. V\u00e5r utfordring er at vi har en god arena for innspill, men vi opplever ikke reell medbestemmelse. I forbindelse med budsjettarbeid blir vi heller ikke informert tidlig slik som avtalen tilsier.\u00bb - Deltaker fra Bergen kommune \u00ab[...] Slik samordningsr\u00e5det fungerer i dag er det i st\u00f8rst grad et informasjonsm\u00f8te\u00bb - Deltaker fra Bergen kommune \u00ab... Jeg syns m\u00f8tene handlet mye om \u00e5 f\u00e5 informasjon, og lite om reelle innspill p\u00e5 endringer osv.\u00bb - Deltaker fra Bergen kommune Et aspekt som har kommet fram i unders\u00f8kelsen er at medbestemmelsesbegrepet er noe diffust og tolkes ulikt blant deltakerne. I sp\u00f8rreunders\u00f8kelsen gir flere deltakere uttrykk for at det er vanskelig \u00e5 sette en 1-5 score p\u00e5 hvordan m\u00e5let om reell medbestemmelse ivaretas i kollektivsamarbeidet. I tekstsvarene etterlyser en deltaker en nyansering av medbestemmelsesbegrepet og tydeligere rammer for medbestemmelse: \u00ab... Eksempelvis er reell medbestemmelse innen omprioritering av tilbud innen gitte rammer, og medbestemmelse p\u00e5 en innretning av takst\u00f8kning lettere \u00e5 f\u00e5 til enn dersom en bare \u00f8nsker \u00e5 medbestemme om \u00abbedre tilbud og lavere takster\u00bb\u00bb. Et poeng som ogs\u00e5 g\u00e5r igjen i deltakernes svar er at samarbeidet fortsatt er under utvikling, og at det derfor er for tidlig \u00e5 si hvorvidt samarbeidet har n\u00e5dd m\u00e5lsetningene om reell medbestemmelse. Unders\u00f8kelsen viser at det er flere hindre mot reell medbestemmelse innenfor dagens samarbeidsmodell knyttet til ansvarsfordeling. En l\u00e6rdom som kan trekkes ut etter sp\u00f8rreunders\u00f8kelsen og verkstedet er at reell medbestemmelse er utfordrende \u00e5 f\u00e5 til s\u00e5 lenge ansvaret er plassert hos den ene parten. Samordningsr\u00e5det har ingen formell rolle, og alle vedtak fattes i de ordin\u00e6re linjene. Graden av medbestemmelse og samordning blir derfor avhengig av i hvilken grad fylkeskommunen legger vekt p\u00e5 innspill fra Bergen kommune i sine vedtak, og omvendt. \u00ab... den kollektivfaglige kompetansen og det \u00f8konomiske ansvaret ligger hos fylkeskommunen, noe som vanskeliggj\u00f8r reell medbestemmelse\u00bb. I forlengelsen av diskusjonen rundt ansvarsfordeling kommer det fram at ulike styringsformer hos partene oppleves som et hinder mot reell medbestemmelse. For Bergen som har parlamentarisk styreform er politisk ledelse ansvarlig for alle saker. I fylkeskommunen forbereder fylkesdirekt\u00f8ren forslag som deretter blir lagt fram for politisk behandling. Tidlig involvering av Bergen mens forslag er under utarbeidelse, og f\u00f8r fylkespolitikerne har f\u00e5tt forslaget p\u00e5 bordet, er derfor vanskelig \u00e5 f\u00e5 til. I m\u00f8tet mellom formannskapsmodell og parlamentarisme har det derfor v\u00e6rt uklart p\u00e5 hvilken m\u00e5te og p\u00e5 hvilket tidspunkt i saksforl\u00f8pet samordning skal skje. Budsjettprosessene i fylkeskommunen trekkes fram som eksempel p\u00e5 en viktig sak der Bergens forventninger om involvering ikke har blitt m\u00f8tt. De siste par \u00e5rene har fylkesdirekt\u00f8rens budsjettforslag inneholdt forslag om kutt og endringer i kollektivtilbudet som har kommet overraskende p\u00e5 Bergens representanter i samarbeidet. I svarene i sp\u00f8rreunders\u00f8kelsen etterlyses det derfor en bedre forankring av sp\u00f8rsm\u00e5l knyttet til \u00f8konomi og budsjett i samordningsr\u00e5det: 8 \u00ab[...] Prosessen ila budsjetth\u00f8sten trenger \u00e5 v\u00e6re tettere og mer koordinert. [...]\u00bb - Deltaker fra Bergen kommune \u00abI saker knyttet til budsjett, kunne det kanskje v\u00e6re en fordel om det s\u00f8kes en enda bedre forankring i Bergen Kommune\u00bb. \u2013 Deltaker fra Bergen kommune En deltaker p\u00e5peker at forankringen b\u00f8r skje tidlig og innenfor rammene av kollektivsamarbeidet, i stedet for at forslag f\u00f8rst blir debattert i pressen: \u00ab[...] Samtidig er det s\u00e5nn at hvis Bergen/vestlendinger i Bergen har ropt opp om endringer, f.eks. gjennom pressen, s\u00e5 har man f\u00e5tt gjennomslag, men de gjennomslagene burde kommet gjennom samarbeidsr\u00e5det. Ikke i tiden mellom fylkesdirekt\u00f8ren legger frem sitt budsjettforslag, og frem til at fylkestinget fatter sitt vedtak. [...]\u00bb - Deltaker fra Bergen kommune En forutsetning for form\u00e5lstjenlig medbestemmelse er at innspillene fra Bergen kommune er relevante og treffende. En representant fra fylkeskommunen etterlyser en spissing av kommunens strategiske innspill: \u00abVi opplever nok at Bergen i mindre grad tenker helhetlig kollektivsystem, og i st\u00f8rre grad fokuserer p\u00e5 enkelte linjer og holdeplasser.\u00bb At innspill oppleves som mindre relevant kan knyttes til skjev fordeling av kunnskap om kollektivtrafikken. \u00c9n informant trekker fram at mangel p\u00e5 kunnskap hos Bergen kommune gj\u00f8r det vanskeligere \u00e5 komme med innspill som treffer tidsmessig og tematisk: \u00ab[...] Jeg vil nok p\u00e5st\u00e5 at problemstillingen hele veien har v\u00e6rt at Bergen ikke har f\u00e5tt gode nok tall som er brutt ned p\u00e5 kommuner, linjer, buss/bane m.m. Det har gitt oss et svakt komparativt grunnlag, som gj\u00f8r at Bergen ikke har kunnskapsgrunnlaget som trengs for \u00e5 gjennomf\u00f8re egne analyser. Da ender Bergen/bergenspolitikere opp med \u00e5 kanskje v\u00e6re litt for populistisk/unyansert. [...]\u00bb - Deltaker fra Bergen kommune Samtidig utgj\u00f8r nettopp kollektivsamarbeidet en felles arena for deling av kunnskap og kollektivfaglig innsikt med b\u00e5de politisk og administrativ deltakelse. Det stilles likevel sp\u00f8rsm\u00e5l ved om \u00f8kt kollektivfaglig kompetanse i Bergen kommune kunne bidratt til bedre innspill og tettere oppf\u00f8lging av kollektivomr\u00e5det: \u00abBergen kommune b\u00f8r kanskje bruke mer ressurser p\u00e5 samarbeidet (egne fagpersoner p\u00e5 kollektiv). [...]\u00bb - Deltaker fra Bergen kommune Trange \u00f8konomiske rammer for kollektivtransporten begrenser ogs\u00e5 mulighetene for medbestemmelse. Flere av b\u00e5de kommunens og fylkets representanter mener at Bergen kommunes innspill bare i liten grad er i overenstemmelse med fylkeskommunens \u00f8konomiske rammer. Dette kan tyde p\u00e5 et behov for bedre informasjonsflyt n\u00e5r det gjelder den \u00f8konomiske situasjonen. Oppsummert viser gjennomgangen at ambisjonene i avtalen om reell medbestemmelse kun delvis er innfridd. Samarbeidet oppleves som en god arena for dialog og informasjonsflyt, men det niv\u00e5et av politisk og administrativ samordning p\u00e5 tvers av organisasjonene som avtalen legger opp til har i realiteten v\u00e6rt vanskelig \u00e5 gjennomf\u00f8re i praksis. Unders\u00f8kelsen viser flere hindre mot reell medbestemmelse knyttet til at kollektivansvaret er tydelig plassert hos fylkeskommunen, og at de faktiske beslutningene som ang\u00e5r kollektivtrafikken tas i de to organisasjonene hver for seg. Resultatet er at m\u00e5let om reell medbestemmelse i realiteten oppleves som vanskelig eller umulig \u00e5 oppfylle i s\u00e5 stor grad som avtalen legger opp til. 9 Organisering av samarbeidet Evalueringen har ogs\u00e5 unders\u00f8kt hvorvidt organiseringen av samarbeidet er hensiktsmessig, og hvordan kollektivsamarbeidet fungerer sammen med andre samarbeidsfora som Milj\u00f8l\u00f8ftet og Bypakke Bergen. En tydelig trend i gjennomgangen er at deltakerne i hovedsak er forn\u00f8yd med dagens organisering, gitt rammene for samarbeidet. Flere mener at samarbeidsformen tjener form\u00e5let godt, og at faste m\u00f8ter i samordningsr\u00e5det utgj\u00f8r en god arena for dialog, innspill og gjensidig orientering. Samordningsr\u00e5det oppleves f\u00f8rst og fremst som nyttig p\u00e5 et strategisk niv\u00e5, der samarbeidet bidrar til felles forst\u00e5else og enighet om de overordnede m\u00e5lsetningene for kollektivtransporten og byutviklingen. Det synes \u00e5 v\u00e6re stor enighet blant informantene om at innretningen p\u00e5 samarbeidet har beveget seg i en positiv retning de siste \u00e5rene, med mer systematisk oppf\u00f8lging og bedre dialog mellom partene. Partene har tro p\u00e5 at den positive utviklingen av samarbeidet vil fortsette i tiden framover. Et hovedinntrykk fra gjennomgangen er at deltakerne ser flere utfordringer ved samarbeidet, men at det er vanskelig \u00e5 se gode alternativer til dagens samarbeidsform s\u00e5 lenge ansvaret for kollektivtrafikken er tydelig plassert. Flere gir uttrykk for at samarbeidet er godt, men at dagens organisering av kollektivomr\u00e5det, ansvarsfordeling n\u00e5r det kommer til ulike virkemidler, og ressurssituasjonen legger begrensninger for hvor stor grad av samordning som er mulig. Blant annet mener en deltaker fra Vestland fylkeskommune at: \u00abSlik v\u00e5re politiske system er organisert er dette det beste vi f\u00e5r til. Det legges til rette for samarbeid og dialog, partene lytter til hverandre, men de reelle beslutningene tas hver for seg.\u00bb - Deltaker fra Vestland fylkeskommune At samordningsr\u00e5det ikke har noen formell rolle kommer ogs\u00e5 fram i utsagn om at kollektivsamarbeidet synes \u00e5 ha en noe uklar rolle opp mot Milj\u00f8l\u00f8ftet, Bypakke Bergen og Bergens nabokommuner: \u00abDet er krevende at det er en egen samarbeidsavtale mellom Bergen og VLFK, en byvekstavtale der fem kommuner er representert, og en bypakke der omegnskommunene ikke er involvert. Samtidig er formalitetene krystallklare n\u00e5r det kommer til vedtaksmynde s\u00e5 det er vanskelig \u00e5 finne en bedre alternativ organisering.\u00bb - Deltaker fra Vestland fylkeskommune Flere tema dr\u00f8ftes ikke i samordningsr\u00e5det, men h\u00e5ndteres i andre fora. Med fylkets budsjettprosess som eksempel pekes det p\u00e5 at det ogs\u00e5 har v\u00e6rt viktige tema som ikke er blitt dr\u00f8ftet i kollektivsamarbeidet selv om det har v\u00e6rt m\u00f8ter i samordningsr\u00e5det. Det kan dermed stilles sp\u00f8rsm\u00e5l ved i hvilken grad samordningsr\u00e5det oppfyller den tiltenkte rollen som koordineringsorgan inn mot beslutningsprosessene i Bergen kommune og Vestland fylkeskommune. Enkelte deltakere p\u00e5peker at et rent administrativt m\u00f8tepunkt kunne bidratt til bedre samordning av prosesser som foreg\u00e5r i hver av organisasjonene: \u00ab[...] Vi ser det likevel som \u00f8nskeleg med eit meir fast administrativ m\u00f8tepunkt, der ein kunne dr\u00f8fte samordning av planprosessar og st\u00f8rre tiltak i kollektivtilbodet \u2013 i forkant av politisk handsaming hos begge partar.\u00bb - Deltaker fra Vestland fylkeskommune 10 Gjennomgangen viser at det er ulike syn p\u00e5 hvordan partene best b\u00f8r v\u00e6re representert i samordningsr\u00e5det. En opposisjonspolitiker mener i sp\u00f8rreunders\u00f8kelsen at r\u00e5det i st\u00f8rre grad b\u00f8r ta h\u00f8yde for at Bergen ikke styres etter formannskapsmodellen og peker p\u00e5 at det kan bli vanskeligere for posisjonen \u00e5 ut\u00f8ve sin rolle i r\u00e5det n\u00e5r opposisjonen er til stede. I verksteddiskusjonene tok imidlertid flere av politikerne til orde for at representasjon fra utvalgene i bystyret og fylkestinget (UMBY og SAMO) er positivt for \u00e5 sikre politisk samarbeid og \u00e5 f\u00e5 fram innspill fra innbyggerne. Kvalitet, byutvikling og nullvekstm\u00e5l Grensesnittet mot Milj\u00f8l\u00f8ftet-samarbeidet trekkes ogs\u00e5 fram i sp\u00f8rsm\u00e5l om hvorvidt samarbeidsavtalen har bidratt til bedre kvalitet p\u00e5 kollektivtilbudet, god byutvikling og redusert personbiltrafikk. Godt og n\u00e6rt samarbeid mellom Bergen kommune og Vestland fylkeskommune oppleves som avgj\u00f8rende for \u00e5 sikre sammenheng mellom kollektivtilbud og byutvikling. Informantene peker p\u00e5 at kommunen har stor innflytelse p\u00e5 kollektivtransporten gjennom areal- og transportpolitikken, og at det generelt er godt samsvar mellom kommunens byutvikling og utviklingen av kollektivtilbudet. Samtidig foreg\u00e5r dette samarbeidet ogs\u00e5 p\u00e5 andre arenaer, og det er noe usikkert hvordan selve kollektivavtalen har bidratt til dette konkret: \u00abN\u00e5r kommunen eier arealbruken og fylkeskommunen eier kollektivsystemet er det en forutsetning av vi samarbeider godt for \u00e5 f\u00e5 til samordnet areal- og transportutvikling. Om selve samarbeidsavtalen har v\u00e6rt vesentlig for denne utviklingen er usikkert.\u00bb - Deltaker fra Vestland fylkeskommune Andre mener samarbeidet bidrar til forst\u00e5elsen av sammenhengene mellom arealbruk og kollektivtransport: \u00abFor \u00e5 bygge en by, m\u00e5 kollektivdekning v\u00e6re god. Dersom kollektivdekning er d\u00e5rlig, blir vekst i personbiltrafikk umulig \u00e5 holde nede. Dette mener jeg at samarbeidet bidrar til denne forst\u00e5elsen.\u00bb - Deltaker fra Bergen kommune Samtlige deltakerne opplever at utvikling av kollektivtilbudet i byomr\u00e5det har h\u00f8y prioritet. Samtidig etterlyser to informanter fra Bergen kommune at fylkeskommunen legger st\u00f8rre vekt p\u00e5 transformasjonsomr\u00e5dene og byutviklingsprosjekter som bidrar til \u00e5 n\u00e5 de overordnede m\u00e5lene for byutviklingen: \u00abDet b\u00f8r tillegges st\u00f8rre vekt at Bergen har store transformasjonsomr\u00e5der som er avhengige av kollektivdekning, ogs\u00e5 i en utbyggingsperiode. Eksempler er Indre Laksev\u00e5g, Dokken og Storaneset.\u00bb - Deltaker fra Bergen kommune Muligheter for forbedring av samarbeidet Samtidig som gjennomgangen har avdekket en rekke utfordringer er hovedinntrykket at det er gode muligheter for videre utvikling av samarbeidet innenfor dagens avtale og samarbeidsmodell. Samtlige deltakere gir uttrykk for at samarbeidet har hatt en positiv utvikling de siste \u00e5rene, med etablering av faste m\u00f8ter i samordningsr\u00e5det og jevnlig orientering om reisetallsutvikling og \u00f8konomi. I tillegg trekker deltakere fra Bergen kommune fram bedre intern koordinering som positivt. Begge parter \u00f8nsker \u00e5 fortsette \u00e5 utvikle samarbeidet i den retningen man har gjort de siste par \u00e5rene, f\u00f8r man eventuelt beslutter st\u00f8rre endringer. 11 Evalueringen har resultert i en rekke konkrete forslag til forbedringer i samarbeidet. For eksempel ser deltakerne flere muligheter for bedre samordning p\u00e5 tvers av organisasjonene gjennom en tettere og mer systematisk kobling til fylkeskommunens budsjettprosess. Bergens representanter i samordningsr\u00e5det har trukket fram budsjettfremleggelsene de siste \u00e5rene som spesielt krevende for samarbeidet, der blant annet fylkesdirekt\u00f8rens forslag til budsjett for 2025 la opp til tilbudskutt og pris\u00f8kninger som ville f\u00e5tt konsekvenser for Bergen. Som nevnt over gj\u00f8r ulik styringsform i de to organisasjonene det krevende \u00e5 involvere Bergen kommune direkte politisk f\u00f8r fylkesdirekt\u00f8rens forslag legges fram. Samtidig mener deltakerne det vil v\u00e6re mulig \u00e5 sikre bedre forankring og muligheter for \u00e5 komme tidligere p\u00e5 banen med innspill. Faktorer som vil p\u00e5virke budsjettsituasjonen er som regel kjent p\u00e5 forh\u00e5nd, og det er mulig \u00e5 ha dialog om den \u00f8konomiske situasjonen hele \u00e5ret. Dersom den \u00f8konomiske situasjonen for kollektivtransporten er godt kjent vil det v\u00e6re mulig \u00e5 kunne v\u00e6re i forkant av diskusjonene som tidligere er blitt tatt mellom budsjettfremleggelsen fra fylkesdirekt\u00f8ren og den politiske behandlingen. Et annet forslag for bedre samordning handler om sterkere forankring opp mot Hovedutval for samferdsel og mobilitet (SAMO) og Utvalg for milj\u00f8 og byutvikling (UMBY). Det foresl\u00e5s eksempelvis at Skyss orienterer om kollektivutviklingen og viktige saker jevnlig i UMBY. Det ble foresl\u00e5tt \u00e5 styrke koblingen mellom kollektivtransport og arealbruk for \u00e5 bedre samordne ansvarsomr\u00e5dene og virkemidlene til de to partene. Eksempelvis kan samordningsr\u00e5det legge opp til jevnlig gjennomgang av reguleringsplaner i Bergen. I verkstedet kom det ogs\u00e5 fram at partene \u00f8nsket en tettere koordinering av innsatsen p\u00e5 kollektivomr\u00e5det med arealbruk og nye reguleringsplaner. Konkret ble det foresl\u00e5tt at Bergen orienterer fast om nye og p\u00e5g\u00e5ende reguleringsplaner i samordningsr\u00e5det. Det kommer fram et \u00f8nske om \u00e5 vurdere b\u00e5de form og tidspunkt for m\u00f8tene. Enkelte \u00f8nsker f\u00e6rre m\u00f8ter, og tilpasning av m\u00f8tekalenderen etter n\u00e5r det er behov. Flere deltakere trekker fram etablering av et \u00e5rshjul for samarbeidet som et nyttig tiltak. Et fast \u00e5rshjul kan knytte m\u00f8tene i samordningsr\u00e5det til viktige hendelser, som budsjettseminarer og m\u00f8ter i Milj\u00f8l\u00f8ftet. Dette kan ogs\u00e5 bidra til tettere og mer systematisk samordning med Milj\u00f8l\u00f8ftet, som ble etterlyst i unders\u00f8kelsen. En deltaker foreslo \u00e5 etablere et administrativt m\u00f8tepunkt som kan dr\u00f8fte samordning av planprosesser og st\u00f8rre tiltak i kollektivtilbudet i forkant av politisk behandling. Det ble foresl\u00e5tt at Bergen kommune setter av mer ressurser til samarbeidet og fokuserer mer p\u00e5 innspill p\u00e5 strategisk niv\u00e5 som handler om et helhetlig kollektivsystem, heller enn enkeltlinjer. I gjennomgangen er det ogs\u00e5 noen som p\u00e5peker at innholdet i kollektivavtalen ikke speiler organiseringen av samarbeidet slik det er blitt. Enkelte nevner derfor behov for \u00e5 revidere avtalen for at den bedre skal speile dagens organisering. Konklusjoner Erfaringene fra kollektivsamarbeidet tre og et halvt \u00e5r ut i gjennomf\u00f8ringen av avtalen viser at avtalens hovedm\u00e5l om reell medbestemmelse delvis er innfridd. Funnene i evalueringen peker p\u00e5 at samarbeidsavtalen og etableringen av samordningsr\u00e5det for bedre kollektivtrafikk har bidratt til bedre informasjonsflyt, god dialog og skapt en konstruktiv arena for gjensidig orientering. Samarbeidet har sammen med Milj\u00f8l\u00f8ftet-samarbeidet bidratt til enighet om de overordnede m\u00e5lene for by- og kollektivutviklingen, konsentrert byutvikling langs kollektivaksene, og prioritering av kollektivtransporten i byomr\u00e5det. 12 Samarbeidsavtalen fra 2021 har imidlertid satt sv\u00e6rt ambisi\u00f8se m\u00e5l for Bergens medbestemmelse i kollektivtransporten. Bergen skal if\u00f8lge avtalen ha medbestemmelse i utvikling og endringer p\u00e5 linjestruktur, utvikling av rutetilbud, prisstruktur og takster. De politiske og administrative prosessene i Bergen kommune og Vestland fylkeskommune skal samordnes. I praksis har det vist seg at disse delene av avtalen oppleves som krevende \u00e5 f\u00f8lge opp. Ansvaret for de ulike virkemidlene er tydelig plassert hos hver av partene, og beslutninger tas i de formelle linjene i organisasjonene. Ulike styringsformer i de to organisasjonene har gjort det vanskelig \u00e5 samordne administrative prosesser, og oppleves som en barriere mot utvidet medbestemmelse. Samordningsr\u00e5det har ingen formell rolle, og innspill m\u00e5 derfor hensyntas i de ordin\u00e6re beslutningsprosessene dersom de skal f\u00f8re fram. Til tross for ambisjonene om \u00e5 samordne politiske og administrative prosesser kan det derfor synes at lokal areal- og transportpolitikk og kollektivansvaret fortsatt i stor grad er splittet av forvaltningsmessige skiller. Kollektivsektoren er ogs\u00e5 under sterkt press, med sterk kostnadsvekst de siste \u00e5rene. Utfordringer knyttet til finansiering av tilbudet har ogs\u00e5 lagt begrensninger for Bergens medbestemmelse, i og med at fylkeskommunens handlingsrom til \u00e5 f\u00f8lge opp innspill med konkret styrking av linjer eller etablering av nye tilbud har v\u00e6rt begrenset. Det synes \u00e5 v\u00e6re mye potensiale i \u00e5 styrke samordningsr\u00e5det som nettopp et samordningsorgan, ved \u00e5 koble dialogen tettere opp til prosesser som foreg\u00e5r hos hver av partene. Evalueringen peker i retning av at det er for tidlig \u00e5 ta radikale grep n\u00e5r det gjelder samarbeidsform eller flytting av kollektivansvaret, ettersom avtalen har f\u00e5tt virke i relativt begrenset tid og at det er avdekket mulige tiltak som kan bidra til \u00e5 hente ut potensialet i dagens samarbeidsmodell. Partene kan derimot i fellesskap ta et st\u00f8rre ansvar for at prosesser knyttet til kollektiv- og byutvikling samordnes, og styrke medvirkningen i viktige saker. 13 "
}