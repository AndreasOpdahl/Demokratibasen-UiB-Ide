{
  "dokument_id": "ee285bb5-4587-50dc-8a13-d07fee6f1275",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 41 fra Mikkel Gr\u00fcner (SV) om vold i skolen - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10482705/Svar-pa-skriftlig-sporsmal-nr-41-fra-Mikkel-Gr-ner-SV-om-vold-i-skolen-Utvalg-for-barnehage-skole-og-idrett",
  "tekst": " cc_Virksomhet Til Intern korrespondanse Bystyrets kontor V\u00e5r referanse: 2024/83369-3 Saksbehandler: Sara Br\u00fcgger Helgesen Fra Dato: 4. juni 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 41 fra Mikkel Gr\u00fcner (SV) om vold i skolen - Utvalg for barnehage, skole og idrett Den 21. mai st\u00e5r det i Bergens Tidende at rektorer i Bergen n\u00e5 har f\u00e5tt fullmakt til \u00e5 politianmelde elever ned til 12 \u00e5r ved egen skole. Skolebyr\u00e5den uttaler i BT f\u00f8lgende: \u00ab- En anmeldelse skal virke preventivt\u00bb. P\u00e5 sp\u00f8rsm\u00e5l om n\u00e5r tallet p\u00e5 meldinger om vold og trusler skal g\u00e5 ned siteres skolebyr\u00e5den p\u00e5 f\u00f8lgende: \u00ab- Tiltakene trenger \u00e5 virke en stund f\u00f8r vi ser effekten av dem. Men i l\u00f8pet av denne valgperioden b\u00f8r vi se en nedgang.\u00bb Sp\u00f8rsm\u00e5l til byr\u00e5den: 1. P\u00e5 hvilket grunnlag mener byr\u00e5den at politianmeldelser av skoleelever ned til 12 \u00e5r vil virke preventivt? Finnes det faglig dokumentasjon eller forskning som underbygger en slik antagelse? 2. Hvilke tiltak som byr\u00e5det har satt i verk er det byr\u00e5den mener vil f\u00f8re til at tallet p\u00e5 meldinger om vold og trusler g\u00e5r ned, og hva er det faglige grunnlaget for dette? Svar fra byr\u00e5den: 1. P\u00e5 hvilket grunnlag mener byr\u00e5den at politianmeldelser av skoleelever ned til 12 \u00e5r vil virke preventivt? Finnes det faglig dokumentasjon eller forskning som underbygger en slik antagelse? I Klosterhagenerkl\u00e6ringen er byr\u00e5det tydelig p\u00e5 at rektorer b\u00f8r gis mulighet til \u00e5 anmelde grove tilfeller av vold og trusler mot sine ansatte. Derfor er n\u00e5 fullmakt til \u00e5 anmelde straffbare handlinger beg\u00e5tt av elever, foreldre eller utenforst\u00e5ende delegert til rektor ved den enkelte skole. Dette er en ansvarliggj\u00f8ring av rektorene, som st\u00e5r n\u00e6r situasjonen, elevene og de ansatte, og som derfor har gode forutsetninger for \u00e5 vurdere n\u00e5r det kan v\u00e6re aktuelt \u00e5 involvere politiet. Som prosedyre for politianmeldelse av straffbare handlinger beg\u00e5tt mot skolen, dens ansatte eller elever beskriver, er ikke form\u00e5let med \u00e5 anmelde f\u00f8rst og fremst at gjerningspersonen skal straffes. I Norge er den kriminelle lavalderen 15 \u00e5r, som betyr at barn ikke kan straffes for straffbare handlinger de gj\u00f8r f\u00f8r de har fylt 15 \u00e5r. Likevel kan en anmeldelse av et barn under kriminell lavalder i noen tilfeller v\u00e6re hensiktsmessig. I henhold til p\u00e5taleinstruksen \u00a7 7-4 plikter politiet \u00e5 etterforske saken dersom gjerningspersonen er mellom 12 og 15 \u00e5r, selv om vedkommende ikke kan straffes. I tillegg vil et m\u00f8te med politiet sende et signal om at skolen ikke aksepterer slike handlinger. Den viktigste funksjonen med \u00e5 anmelde er at det skal virke preventivt, gjennom at vissheten om at en handling kan bli anmeldt, skal f\u00e5 personen til \u00e5 avst\u00e5 fra handlingen. Hvis handlingen allerede er beg\u00e5tt, kan anmeldelse p\u00e5virke gjerningspersonen til \u00e5 avst\u00e5 fra nye lovbrudd i fremtiden. 2. Hvilke tiltak som byr\u00e5det har satt i verk er det byr\u00e5den mener vil f\u00f8re til at tallet p\u00e5 meldinger om vold og trusler g\u00e5r ned, og hva er det faglige grunnlaget for dette? Vold og trusler i skolen, samt ungdomskriminalitet mer generelt, er et omr\u00e5de byr\u00e5det er opptatt av. De siste \u00e5rene er det rapportert om en \u00f8kning i vold og trusler blant barn og unge, og politiet registrerer grove voldsepisoder ut\u00f8vd av stadig yngre barn og unge. Dette m\u00e5 vi ta p\u00e5 alvor. Innsatsen mot vold og trusler i skolen krever at ulike tjenester i kommunen samarbeider p\u00e5 tvers. Det er et komplekst omr\u00e5de som ofte henger sammen med andre utfordringer som rusproblematikk, atferdsproblematikk, og utfordringer knyttet til hjemmet. Derfor har byr\u00e5det nylig lagt frem sak om felles innsats mot ungdomskriminalitet, som legger f\u00f8ringer for hvordan kommunale tjenester skal jobbe med ungdomskriminalitet fremover. I saken presenteres det konkrete tiltak for \u00e5 styrke innsatsen rundt barn og unge som er i risiko for \u00e5 utf\u00f8re gjentatt og alvorlig kriminalitet, og bidra til bedre samhandling mellom relevante akt\u00f8rer og tjenester i og utenfor kommunen. Et av tiltakene inneb\u00e6rer \u00e5 etablere et nytt tverrfaglig tilbud til barn, ungdom og deres foreldre ved alvorlig og gjentakende kriminalitet, basert p\u00e5 erfaringer fra andre byer. I tillegg \u00f8nsker byr\u00e5det et tettere samarbeid med politiet p\u00e5 alle niv\u00e5. Et av de f\u00f8rste tiltakene byr\u00e5det prioriterte var \u00e5 ansette flere milj\u00f8arbeidere i skolen. Milj\u00f8arbeidere i skolen jobber for at alle elever skal ha en god skolehverdag, og bidrar til \u00e5 \u00f8ke elevenes trivsel og trygghet gjennom \u00e5 v\u00e6re synlige i skolemilj\u00f8et og lett tilgjengelig for alle p\u00e5 skolen. Skolene og l\u00e6rerne har et omfattende ansvar for barn og unge sin l\u00e6ring og trygghet. Milj\u00f8arbeidere kan avlaste l\u00e6rere, og bidrar til mer tverrfaglighet i skolen. Byr\u00e5dets sak om felles innsats mot ungdomskriminalitet viser ogs\u00e5 at det er et \u00f8nske og behov fra ungdom og andre instanser med flere milj\u00f8arbeidere i oppvekstfeltet. Byr\u00e5det \u00f8nsker derfor \u00e5 styrke satsingen p\u00e5 milj\u00f8arbeidere i skolen, og mener dette er et viktig tiltak i arbeidet med \u00e5 redusere vold og trusler i bergensskolen. I Bergen kommune har vi et eget team som jobber spesifikt inn mot elever med utagerende atferdsutrykk og samspillsproblematikk, Team Samspill. Teamet tilbyr kurs og kompetanseheving til skolene innenfor ulike tema som vold og trusler, samt veiledning og st\u00f8tte til skolene i \u00e5 h\u00e5ndtere ulike utfordringer. Team Samspill jobber ogs\u00e5 med \u00e5 utvikle trygg h\u00e5ndteringskompetanse i barnehage- og skolesektoren, som involverer \u00e5 \u00f8ke kompetansen til ansatte i skolen i hvordan en skal reagere p\u00e5 ulike hendelser, og h\u00e5ndtere utfordrende situasjoner med utagerende elever. Jeg vil ogs\u00e5 vise til saken om status og fremdrift i arbeidet med \u00e5 redusere vold og trusler i bergensskolen, som ble behandlet av bystyret i januar. Der er det beskrevet i n\u00e6rmere detalj hvilke tiltak som allerede er satt i gang for \u00e5 bekjempe vold og trusler i skolen. Dette involverer blant annet en rekke kurs og kompetansehevende tiltak for ansatte i skolen, samt prosedyrer og veiledere i forebygging, h\u00e5ndtering og oppf\u00f8lging av vold og trusler. Reduksjon av vold og trusler i skolen var satsingsomr\u00e5de i byr\u00e5dsavdelingen fra 2020 til 2023, og det er viktig at tiltakene som allerede er satt i verk f\u00e5r fortsette \u00e5 virke. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}