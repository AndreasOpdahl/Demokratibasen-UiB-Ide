{
  "dokument_id": "09a49c4d-4bd3-5bbf-a221-05ab2b26116a",
  "doc_type": "case_attachment",
  "kommune": 5501,
  "tittel": "11.3.5 Anbefalinger med hensyn til tiltak og rammer for str\u00f8mming - Utdrag fra Str\u00f8mmeutvalgets rapport",
  "url": "https://innsyn.tromso.kommune.no/application/getMoteDokument?dokid=2001574757",
  "tekst": "11.3.5 Anbefalinger med hensyn til tiltak og rammer for str\u00f8mming Utvalget anbefaler implementering av f\u00f8lgende tiltak og rammer ved str\u00f8mming av arrangementer i regi av norsk idrett: \u2022 P\u00e5loggingsl\u00f8sning med krav til verifisering av brukere. \u2022 At det for alle kamper og arrangementer etableres et sekretariat med tydelig instruks/oppl\u00e6ring om den aktuelle str\u00f8mmingen, og muligheter for \u00e5 stanse str\u00f8mmingen ved hendelser, herunder ulykker eller andre s\u00e6rlige forhold. Det b\u00f8r ogs\u00e5 sikres tydelige rutiner for \u00e5 kunne melde behov for redigering av opptak som inkluderer u\u00f8nskede hendelser. \u2022 At det benyttes kameraer med fugleperspektiv der det eksponeres mer enn to samtidig i bildet. Dette gjelder ikke for idretter som str\u00f8mmer basert p\u00e5 samtykke og der det er n\u00f8dvendige med mer n\u00e6rg\u00e5ende filming av hensyn til idrettens art og opplevelsen. \u2022 En reservasjonsl\u00f8sning som \u00e5pner for at b\u00e5de ut\u00f8vere, trenere, lagleder og kretsleder kan reservere mot str\u00f8mming. \u2022 Tydelig informasjon til ber\u00f8rte i forkant av arrangementet og p\u00e5 selve arrangementet om at det eventuelt str\u00f8mmes og hvor og hva som str\u00f8mmes, og informasjon om mulighet til \u00e5 h\u00e5ndtere rettigheter, herunder reservasjonsadgang. Informasjonen m\u00e5 gis p\u00e5 relevante spr\u00e5k der dette er n\u00f8dvendig for \u00e5 sikre at alle er godt informert. Utvalget viser for \u00f8vrig til anbefalingene i Datatilsynets veileder om den informasjonen som b\u00f8r gis. \u2022 Tydelig markering av n\u00e5r kameraer filmer og hvilke omr\u00e5der som omfattes av filmingen gjerne gjennom lyssignaler, informasjon fra speaker m.v., og klar markering av n\u00e5r det ikke filmes gjennom fysisk dekking av utstyr \u2022 Integrasjon med Idrettens felles tjeneste for h\u00e5ndtering av rettigheter gjennom Minidrett. \u2022 Etablerte l\u00f8sninger som sikrer at det ikke str\u00f8mmes personer under den til enhver tid fastsatt nedre aldersgrense. \u2022 Begrensning av tilgang til og/eller sletting av opptak n\u00e5r form\u00e5let tilsier at oppbevaring av opptaket ikke lenger er n\u00f8dvendig. \u2022 Tydelige avtaler med str\u00f8mmeleverand\u00f8rer som sikrer at str\u00f8mmingen skjer i henhold til Idrettens overordnede retningslinjer og krav, og som tydeliggj\u00f8r ansvarsforholdene knyttet til str\u00f8mmingen. Ansvarsfordelingen mellom forbund, krets og lag m\u00e5 ogs\u00e5 v\u00e6re tydelig. \u2022 Det m\u00e5 sikres at det kun benyttes plattformer og utstyr som er godkjent for bruk innenfor E\u00d8S omr\u00e5det jf. tilleggskrav ved overf\u00f8ring av personopplysninger ut av E\u00d8S64. "
}