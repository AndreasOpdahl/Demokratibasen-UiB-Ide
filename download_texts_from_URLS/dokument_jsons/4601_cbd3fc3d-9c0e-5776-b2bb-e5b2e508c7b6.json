{
  "dokument_id": "cbd3fc3d-9c0e-5776-b2bb-e5b2e508c7b6",
  "doc_type": "case_attachment",
  "kommune": 4601,
  "tittel": "H\u00f8ring om endringer i forskrift om fremmede organismer - presiseringer og endring av \u00a7 26",
  "url": "https://bergen.kommune.no/politikere-utvalg/api/fil/bk360/10049561/Horing-om-endringer-i-forskrift-om-fremmede-organismer-presiseringer-og-endring-av-26",
  "tekst": "H\u00f8ring om endringer i forskrift om fremmede organismer-presiseringer og endring av \u00a7 26 Sammendrag Milj\u00f8direktoratet foresl\u00e5r f\u00f8lgende endringer i forskrift om fremmede organismer. \u2022 Presisering av at unntaket i \u00a7 7 f\u00f8rste ledd bokstav d gjelder b\u00e5de marine planter, marine virvell\u00f8se dyr og marine fisk. \u2022 Presisering av at unntaket fra forbud og krav om utsettingstillatelse i vedlegg I og V, gjelder for sorter som, i henhold til en vitenskapelig risikovurdering, ikke kan medf\u00f8re fare for uheldige f\u00f8lger for biologisk mangfold. \u2022 Utvidelse av kravet om internkontroll i \u00a7 26 til ogs\u00e5 \u00e5 gjelde for virksomheter som iverksetter tiltak som kan medf\u00f8re spredning av fremmede organismer. Forslag til presisering i \u00a7 7 Etter forskrift om fremmede organismer \u00a7 7 f\u00f8rste ledd bokstav d, gj\u00f8res det unntak fra krav om tillatelse ved innf\u00f8rsel av \"marine planter, virvell\u00f8se dyr og fisk\", som utelukkende skal holdes i lukkede beholdere p\u00e5 land, herunder akvarier, som er innrettet slik at organismer ikke kan slippe ut. Milj\u00f8direktoratet har f\u00e5tt tilbakemeldinger fra publikum om at noen oppfatter bestemmelsen slik at unntaket fra kravet om innf\u00f8rselstillatelse gjelder marine planter og alle virvell\u00f8se dyr, det vil si ogs\u00e5 landlevende og limniske virvell\u00f8se dyr. Intensjonen med bestemmelsen har imidlertid v\u00e6rt at den kun skal gjelde marine virvell\u00f8se dyr. Milj\u00f8direktoratet foresl\u00e5r derfor endringer i ordlyden som gj\u00f8r at det kommer bedre fram at unntaket kun gjelder for marine virvell\u00f8se dyr og marin fisk, i tillegg til marine planter. Milj\u00f8direktoratet foresl\u00e5r at ordlyden i \u00a7 7 f\u00f8rste ledd bokstav endres slik (endring i kursiv): d) marine planter, marine virvell\u00f8se dyr og marine fisker, som utelukkende skal holdes i lukkede beholdere p\u00e5 land, herunder akvarier, som er innrettet slik at organismer ikke kan slippe ut, dersom melding gis i samsvar med \u00a7 8. Forslag til presiseringer i vedlegg I og V If\u00f8lge forskriftens vedlegg I og V gjelder ikke forbudet mot innf\u00f8rsel, utsetting eller omsetning etter \u00a7\u00a7 5 og 9, og kravet om utsettingstillatelse etter \u00a7 11 f\u00f8rste ledd bokstav c, for \"kultivarer eller varieteter, eksempelvis sterile varianter, som ikke kan medf\u00f8re fare for uheldige f\u00f8lger for det Side 1 av 4 H\u00f8ring om endringer i forskrift om fremmede organismer som kan gjennomf\u00f8res f\u00f8r Fremmedartslista biologiske mangfold\". Vilk\u00e5ret for unntak fra forbudet/kravet om tillatelse er strengt, jf. at kun kultivarer eller varieteter (sorter) som \"ikke kan medf\u00f8re fare for uheldige f\u00f8lger for det biologiske mangfold\" er omfattet av unntaket. Dette inneb\u00e6rer at det i utgangspunktet m\u00e5 foreligge en vitenskapelig milj\u00f8risikovurdering som konkluderer med at sorten ikke kan medf\u00f8re fare for uheldige f\u00f8lger for det biologiske mangfold f\u00f8r man kan ta den i bruk. Dette framg\u00e5r av Milj\u00f8direktoratets veileder til s\u00f8knad etter forskrift om fremmede organismer 1. For \u00e5 klargj\u00f8re eksisterende praksis, mener Milj\u00f8direktoratet at det i vedlegg I og V b\u00f8r framg\u00e5 at det m\u00e5 ligge en vitenskapelig risikovurdering til grunn for at unntaket skal komme til anvendelse. Et alternativ til dette er at det framg\u00e5r direkte av vedlegg I og V hvilke sorter som eventuelt er omfattet av unntaket. Per i dag er det kun sorten Salix euxina `Bullata` p\u00e5 vedlegg I som er vurdert til \u00e5 oppfylle kravet til vitenskapelig risikovurdering. Dersom det skal framg\u00e5 direkte av vedleggene hvilke sorter som er unntatt, vil forskriften m\u00e5tte oppdateres dersom en ny sort unntas forbudet/kravet om utsettingstillatelse p\u00e5 dette grunnlaget. Etter Milj\u00f8direktoratets vurdering, er det mer hensiktsmessig at det i vedlegg I og V kun presiseres at det m\u00e5 foreligge en vitenskapelig risikovurdering til grunn for unntak, og at navnet p\u00e5 hvilke sorter som faktisk er unntatt framg\u00e5r av Milj\u00f8direktoratets veileder. For at en vurdering skal kunne betegnes som en vitenskapelig risikovurdering, legger vi til grunn at f\u00f8lgende punkter m\u00e5 v\u00e6re oppfylt: \u2022 Risikovurderingen m\u00e5 v\u00e6re utf\u00f8rt av en forskningsinstitusjon, et forskningsmilj\u00f8 eller annen institusjon/person med dokumentert vitenskapelig kompetanse som kvalifiserer til \u00e5 utf\u00f8re risikovurdering av den aktuelle sorten. Kompetansen til den som utf\u00f8rer risikovurderingen m\u00e5 framg\u00e5. \u2022 Det m\u00e5 framg\u00e5 hvilke egenskaper som skiller sorten fra selve arten, og hvorfor nettopp disse endrede egenskapene medf\u00f8rer at sorten ikke kan medf\u00f8re uheldige f\u00f8lger for det biologiske mangfold. \u2022 Risikovurderingen m\u00e5 inneholde referanser til kilder som underbygger vurderingen. \u2022 Risikovurderingen m\u00e5 v\u00e6re skriftlig og offentlig tilgjengelig Milj\u00f8direktoratet foresl\u00e5r at f\u00f8lgende presisering tas inn i vedlegg I (endring i kursiv): Forbudene gjelder ikke kultivarer eller varieteter, eksempelvis sterile varianter, som, etter en vitenskapelig risikovurdering, ikke kan medf\u00f8re fare for uheldige f\u00f8lger for det biologiske mangfold. Milj\u00f8direktoratet foresl\u00e5r at f\u00f8lgende presisering tas inn i vedlegg V (endring i kursiv): Krav om tillatelse gjelder ikke utsetting av kultivarer eller varieteter, eksempelvis sterile varianter, som, etter en vitenskapelig risikovurdering, ikke kan medf\u00f8re fare for uheldige f\u00f8lger for det biologiske mangfold. Side 2 av 4 H\u00f8ring om endringer i forskrift om fremmede organismer som kan gjennomf\u00f8res f\u00f8r Fremmedartslista Forslag til endring av \u00a7 26 P\u00e5 bakgrunn av erfaringene med spredning av havnespy mener Milj\u00f8direktoratet det er behov for \u00e5 utvide kravet om internkontroll i forskrift om fremmede organismer til ogs\u00e5 \u00e5 gjelde for virksomheter som iverksetter tiltak som kan medf\u00f8re spredning av fremmede organismer. Dagens \u00a7 26 \"Plikt til \u00e5 utf\u00f8re internkontroll\" ledd (1) angir at Virksomheter som driver med innf\u00f8rsel, omsetning, hold eller utsetting av fremmede organismer skal etablere og dokumentere internkontroll. Virksomheter som iverksetter tiltak som kan medf\u00f8re utilsiktet spredning av fremmede organismer i milj\u00f8et er ikke omfattet av plikten til \u00e5 utf\u00f8re internkontroll. Disse har imidlertid en plikt til aktsomhet, og herunder \u00e5 treffe forebyggende tiltak, etter forskriftens \u00a7 18. Spredning av fremmede marine organismer gjennom begroing p\u00e5 skip og andre fart\u00f8y har de siste \u00e5rene blitt aktualisert gjennom innf\u00f8rsel og etablering av den fremmede arten Didemnum vexillum i Norge, ogs\u00e5 kjent som havnespy. Arten har frem til 2020 v\u00e6rt ansett som en d\u00f8rstokkart i Norge med sv\u00e6rt h\u00f8y risiko. Arten er n\u00e5 etablert i fem havneomr\u00e5der i Norge, og den st\u00f8rste spredningsfaren er ved begroing p\u00e5 skip, b\u00e5ter og annet marint utstyr. For \u00e5 hindre videre spredning av denne arten er tiltak knyttet til inspeksjon og rengj\u00f8ring av b\u00e5ter og annet utstyr sv\u00e6rt viktig. I havner der arten er etablert er ogs\u00e5 informasjonstiltak viktig for \u00e5 sikre at alle som ferdes eller har aktivitet i havnene er klar over spredningsrisikoen og plikten til \u00e5 treffe forebyggende tiltak. Tiltak for \u00e5 hindre spredning av havnespy vil ogs\u00e5 ha positiv effekt p\u00e5 andre fremmede marine arter som spres ved begroing. Havforskningsinstituttet gjorde p\u00e5 oppdrag fra Milj\u00f8direktoratet i 2021 en risikovurdering av innf\u00f8rsels- og spredningsveier for marine fremmede arter, der begroing p\u00e5 skip ble pekt p\u00e5 som den spredningsveien med st\u00f8rst risiko. Dermed vet vi at det for marine arter kan v\u00e6re viktigere \u00e5 ta h\u00e5nd om utilsiktet enn tilsiktet innf\u00f8rsel, og at dette m\u00e5 gjenspeiles i regelverket. En sentral utfordring knyttet til tiltak mot begroing p\u00e5 skip og andre fart\u00f8y/installasjoner er kostnadene knyttet til rengj\u00f8ring og oppsamling av det biologiske materialet. Dette er dyre tiltak, og tiltakene er ikke regulert p\u00e5 andre m\u00e5ter enn gjennom aktsomhetsplikten i forskrift om fremmede organismer. Det er i dag liten oversikt og kontroll over i hvor stor grad aktsomhetsplikten blir overholdt av virksomheter som har aktiviteter som kan f\u00f8re til spredning av fremmede marine arter. Statsforvalterne i de fylkene som er ber\u00f8rt av havnespy, har ytret et behov for \u00e5 f\u00e5 bedre kontroll med hvilke tiltak som blir gjennomf\u00f8rt gjennom tilsyn av havner og virksomhetene som har aktivitet eller fart\u00f8y der. Ogs\u00e5 n\u00e5r det gjelder spredning av andre organismegrupper, er det en mangel at virksomheter som iverksetter tiltak som kan medf\u00f8re utilsiktet spredning av fremmede organismer i milj\u00f8et ikke er omfattet av plikten til \u00e5 utf\u00f8re internkontroll, med mindre virksomheten driver med innf\u00f8rsel, omsetning, hold eller utsetting av fremmede organismer. For eksempel kan fremmede organismer utilsiktet spres med kj\u00f8ret\u00f8y og konteinere. Side 3 av 4 H\u00f8ring om endringer i forskrift om fremmede organismer som kan gjennomf\u00f8res f\u00f8r Fremmedartslista Spredning av fremmede organismer er ikke ansett som forurensning, og ikke omfattet av internkontrollforskriften. Ettersom internkontroll-kravet i forskrift om fremmede organismer heller ikke omfatter virksomheter som iverksetter aktivitet som kan f\u00f8re til spredning av fremmede organismer, er det ingen krav til dokumentasjon av de risikoreduserende tiltakene som blir gjennomf\u00f8rt. Dette gj\u00f8r at det er sv\u00e6rt vanskelig \u00e5 f\u00f8re tilsyn med virksomhetene og vurdere om aktsomhetsplikten blir fulgt. En endring av \u00a7 26 i forskrift om fremmede organismer, vil sikre at virksomhetene dokumenterer de tiltakene som gjennomf\u00f8res, og vil gi myndighetene mulighet til \u00e5 kontrollere at tiltak gjennomf\u00f8res. Milj\u00f8direktoratet foresl\u00e5r at f\u00f8rste setning i forskriftens \u00a7 26 nr. (1) endres til (endring i kursiv): Virksomheter som driver med innf\u00f8rsel, omsetning, hold eller utsetting av fremmede organismer, eller som iverksetter tiltak som kan medf\u00f8re utilsiktet spredning av fremmede organismer i milj\u00f8et, skal etablere og dokumentere internkontroll. \u00d8vrige forslag til endringer i forskriften i opprinnelig h\u00f8ringsnotat Milj\u00f8direktoratet har f\u00e5tt i oppdrag etter lansering av Fremmedartslista 2023 \u00e5 se p\u00e5 behov for endringer av forskriften, herunder oppdatering av vedleggene. Dette vil bli gjennomf\u00f8rt i egen h\u00f8ring. Side 4 av 4 "
}