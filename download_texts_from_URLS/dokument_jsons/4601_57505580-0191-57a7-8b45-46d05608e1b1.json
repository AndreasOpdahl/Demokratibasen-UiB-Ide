{
  "dokument_id": "57505580-0191-57a7-8b45-46d05608e1b1",
  "doc_type": "case_presentation",
  "kommune": 4601,
  "tittel": "Byr\u00e5dets tilrettelegging for bystyrets tilsyn og kontroll med byr\u00e5dets arbeid",
  "url": "https://bergen.kommune.no/politikere-utvalg/api/fil/bk360/10133458/Framstilling-Byradets-tilrettelegging-for-bystyrets-tilsyn-og-kontroll-med-byradets-arbeid",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/51779-1 Byr\u00e5dets tilrettelegging for bystyrets tilsyn og kontroll med byr\u00e5dets arbeid Hva saken gjelder: Form\u00e5lsparagrafen i kommuneloven beskriver kjernen av samfunnsoppdraget til Bergen kommune. Kommuneloven \u00a7 1 peker p\u00e5 at form\u00e5let med loven er \u00e5 fremme det kommunale selvstyret og legge n\u00f8dvendige rammer for det. Loven skal legge til rette for det lokale folkestyret og et sterkt og representativt lokaldemokrati med aktiv innbyggerdeltakelse. Loven skal legge til rette for at kommuner kan yte tjenester og drive samfunnsutvikling til beste for innbyggerne, og legge til rette for kommunenes ut\u00f8velse av offentlig myndighet. Videre skal loven bidra til at kommuner er effektive, tillitsskapende og b\u00e6rekraftige. Bystyret er kommunens \u00f8verste organ. Bystyret har i utgangspunktet all myndighet i kommunen, som ikke gjennom lov eller annet regelverk er lagt direkte til annen funksjon i kommunens organisasjon. For \u00e5 kunne utf\u00f8re alle kommunens oppgaver og sikre en effektiv oppgavel\u00f8sning, m\u00e5 bystyret delegere myndighet til andre organer. Hovedlinjen for delegasjon er fra bystyret til byr\u00e5det, og fra byr\u00e5det videre ut i kommunens organisasjon. N\u00e5r myndighet delegeres, beskj\u00e6rer ikke det delegerende organ sin kompetanse. Bystyret kan selv fatte vedtak, ogs\u00e5 n\u00e5r myndighet til \u00e5 fatte avgj\u00f8relser i utgangspunktet er delegert til byr\u00e5det. Selv om myndighet delegeres, kan ikke det delegerende organet delegere vekk sitt ansvar overfor 3. person for den oppgavel\u00f8sning som skjer p\u00e5 delegert fullmakt. For at bystyret skal kunne ivareta sitt ansvar, m\u00e5 bystyret derfor ha kunnskap om hvordan oppgavel\u00f8sningen foreg\u00e5r, og hvordan byr\u00e5det bruker den myndighet som byr\u00e5det er tildelt. Samspillet mellom bystyret som kommunens \u00f8verste organ og byr\u00e5det som det operative organ, er avgj\u00f8rende for \u00e5 videreutvikle kommunens parlamentariske styreform. I tillegg til disse prinsipielle og konstitusjonelle sidene ved forholdet mellom bystyre og byr\u00e5d, handler samspillet ogs\u00e5 om de praktiske sidene ved form\u00e5lsparagrafen i kommunenoven \u2013 \u00e5 levere tjenester og drive utvikling av kommunen og bysamfunnet til det beste for innbyggerne. Bystyrets politiske tilsyn og kontroll med byr\u00e5dets oppgavel\u00f8sning kan ses p\u00e5 som en arena for videreutvikling av den valgte demokratiske styreformen, med sikte p\u00e5 styrking av den folkevalgte styringen. Politisk tilsyn og kontroll har st\u00e5tt p\u00e5 den politiske dagsorden i Bergen kommune siden innf\u00f8ring av parlamentarismen. Byr\u00e5det har i hver bystyreperiode fremmet sak til bystyret om hvordan byr\u00e5det legger til rette for at bystyret kan f\u00f8re politisk tilsyn og kontroll med byr\u00e5dets oppgavel\u00f8sning. Et viktig form\u00e5l er \u00e5 bidra til at det nye bystyret skal kunne ut\u00f8ve sine overordnede funksjoner. Denne saken har som intensjon \u00e5 forklare hvordan beslutninger om delegasjon og reglement bidrar til \u00e5 videreutvikle innholdet i styringsgrepet. Byr\u00e5det vurderer at en slik sak legger til rette for at kommunens \u00f8verste organ kan diskutere hvordan bystyret skal utf\u00f8re politisk tilsyn og kontroll. Byr\u00e5det ser det som sin oppgave \u00e5 peke p\u00e5 bystyrets muligheter for \u00e5 foreta slikt tilsyn og kontroll, og \u00e5 legge til rette for dette. 1 Byr\u00e5det vil derimot utvise forsiktighet i \u00e5 foresl\u00e5 hvordan bystyret faktisk b\u00f8r arbeide for \u00e5 sette i verk politisk tilsyn og kontroll med byr\u00e5dets oppgavel\u00f8sning. I neste omgang er det avgj\u00f8rende at bystyret f\u00f8lger opp den praksis som etableres og setter temaet p\u00e5 dagsorden. Dette er ogs\u00e5 et viktig perspektiv i de saker bystyret behandler gjennom perioden knyttet til delegasjon av fullmakter og fastsettelse av reglement. Sentrale temaer knyttet til tilsyn og kontroll Kommunelovens kapittel 25 setter krav om at kommunen skal ha internkontroll med administrasjonens virksomhet for \u00e5 sikre at lover og forskrifter f\u00f8lges. Internkontroll etter kommuneloven omfatter b\u00e5de intern styring og kontroll. Byr\u00e5det innehar gjennom funksjonen som kommunedirekt\u00f8r det overordnede ansvaret for internkontrollen i Bergen kommune. Det er lagt vekt p\u00e5 byr\u00e5dets plikt til \u00e5 rapportere \u00e5rlig til bystyret om hvilke tiltak byr\u00e5det setter i verk for \u00e5 sikre god internstyring og kontroll med kommunens oppgavel\u00f8sning. Byr\u00e5det skal rapportere til bystyret om internkontrollen og om resultater fra statlige tilsyn minst en gang i \u00e5ret, jf. kommuneloven \u00a7 25-2. En slik rapportering gj\u00f8res i \u00e5rsmeldingen, og skal gi bystyret god innsikt som grunnlag for oppf\u00f8lging av kommunens oppgavel\u00f8sning i byr\u00e5dets regi. Deler av myndigheten er fra byr\u00e5det delegert videre til de enkelte medlemmer av byr\u00e5det, og faglige og administrative fullmakter er i stor grad videredelegert videre til kommunaldirekt\u00f8r. Med myndigheten f\u00f8lger ansvar for beslutninger som er fattet, tiltak som er iverksatt, og eventuelt mangel p\u00e5 beslutninger og tiltak. Sentrale tema for bystyrets ut\u00f8velse av tilsyn og kontroll med byr\u00e5dets oppgavel\u00f8sning, er systematisk oppf\u00f8lging knyttet til: \u2022 Faste rapporteringer og tilbakemeldinger knyttet til bl.a.: o \u00c5rsmelding og selskapsrapporter o \u00c5rsregnskap og periodisk budsjettrapportering o \u00c5rlig rapportering om byr\u00e5dets oppf\u00f8lging av bystyrets merknader knyttet til vedtak som er fattet o \u00c5rlig oppf\u00f8lging av merknader fra bystyrets budsjettbehandling o Andre faste rapporteringsrutiner opp mot bystyret p\u00e5 ulike oppgaveomr\u00e5der, jf. Opplisting i reglementet for byr\u00e5det o Behandling av forvaltningsrevisjoner \u2022 Klagebehandling \u2013 legge til rette for at bystyrets organer har et forsvarlig beslutningsgrunnlag n\u00e5r klager behandles. \u2022 Hvordan byr\u00e5det ivaretar kommunelovens krav om \u00e5 p\u00e5se at saker som legges fram for folkevalgte organer, er forsvarlig utredet. Det skal legges til rette for folkevalgt skj\u00f8nnsut\u00f8velse n\u00e5r vedtak fattes. \u2022 Byr\u00e5dets evne til \u00e5 legge til rette for en \u00e5pen forvaltning basert p\u00e5 kommuneloven, forvaltningsloven og offentlighetsloven. \u2022 Tydelighet knyttet til hvordan byr\u00e5det har delegert sine fullmakter internt i kommunens organisasjon. Overnevnte punkter bygger p\u00e5 blant annet krav i kommuneloven, forvaltningsloven, s\u00e6rlover, bystyrevedtak, fullmakter mv. Eksempler p\u00e5 dette er kommuneloven \u00a7 13-1 om byr\u00e5dets myndighet og oppgaver som leder av kommunens administrasjon og kommunelovens kapittel 14 om \u00f8konomiforvaltning. N\u00e5r det gjelder tilsynsaspektet ved bystyrets politiske tilsyns- og kontrollfunksjon med byr\u00e5dets oppgavel\u00f8sning, kommer dette bl.a. til uttrykk gjennom sp\u00f8rreinstituttene i bystyret og bystyrets organer, og den m\u00e5te bystyret behandler de sakene som byr\u00e5det fremmer til bystyret. 2 N\u00e5r byr\u00e5det fatter vedtak som folkevalgt organ p\u00e5 delegert myndighet fra bystyret, legges sakslisten til det enkelte byr\u00e5dsm\u00f8te ut p\u00e5 kommunens nettsider, vanligvis en uke f\u00f8r byr\u00e5det fatter beslutning. Alle saker med vedlegg som ikke er unntatt for offentlighet, vil ligge tilgjengelig for b\u00e5de bystyrets representanter og andre interesserte. Denne ordningen gj\u00f8r det mulig \u00e5 f\u00f8re tilsyn med deler av byr\u00e5dets oppgavel\u00f8sning i sanntid. Kontroll derimot karakteriseres av aktiviteter som skjer i ettertid. En unders\u00f8ker hva som har skjedd, og eventuelt hvorfor det skjedde. Ofte er siktem\u00e5let \u00e5 klargj\u00f8re hvem som er ansvarlig for resultater eller mangel p\u00e5 resultater. Ved s\u00e6rlig alvorlige forhold, kan h\u00f8ringer v\u00e6re et aktuelt redskap som bystyret og bystyreutvalgene tar i bruk for \u00e5 skaffe seg et bedre innsyn i hvordan byr\u00e5det l\u00f8ser eller har l\u00f8st konkrete oppgaver, i tr\u00e5d med Reglement for Bergen bystyre og utvalgene 2023\u20132027. Bystyrets oppf\u00f8lging Bystyret har to hovedm\u00e5ter \u00e5 f\u00f8lge opp oppgavel\u00f8sningen som skjer i byr\u00e5dets regi. a. Ordin\u00e6r tilsyns- og kontrollvirksomhet i regi av Kontrollutvalget og revisjonen. b. Politisk tilsyns- og kontrollvirksomhet i regi av bystyreutvalgene og bystyret selv. Den ordin\u00e6re tilsyns- og kontrollvirksomheten som er etablert i regi av Kontrollutvalget og revisjonen, representerer f\u00f8rst og fremst en oppf\u00f8lging av det arbeid som byr\u00e5det utf\u00f8rer som \u00f8verste ledelse av den kommunale administrasjon. Slik oppf\u00f8lging skjer bl.a. gjennom forvaltningsrevisjoner. Kontrollutvalgets og revisjonens arbeid er i prinsippet det samme uavhengig av styreform (formannskapsmodell og kommunal parlamentarisme). Politisk tilsyn og kontroll representerer en annen arbeidsform i den parlamentariske styreformen. Utvikling av kommunen skjer i et samspill mellom bystyret og byr\u00e5det, forankret i deres respektive roller. Dette gjelder b\u00e5de de konstitusjonelle sidene knyttet til den parlamentariske styreformen, og kommunens roller som samfunnsutvikler, tjenesteyter, demokratisk arena og myndighetsut\u00f8ver. Det kan b\u00e5de omhandle prinsipielle veivalg, eller st\u00f8rre og mindre sp\u00f8rsm\u00e5l som er knyttet til \u00e5 sikre en effektiv drift av kommunen og utvikling og leveranse av tjenestene. Dynamikk i samspillet er avhengig av god rolleforst\u00e5else. En m\u00e5 unng\u00e5 at det etableres ordninger som kan oppleves som praktiske i en gitt situasjon, men som p\u00e5 sikt kan bidra til \u00e5 skape uklarhet rundt roller og funksjoner. Delegasjon av myndighet er derfor ikke bare et sp\u00f8rsm\u00e5l om vedtaksmyndighet p\u00e5 de enkelte omr\u00e5der. Det er ogs\u00e5 grunnlaget for kommunens samlede ut\u00f8velse av den parlamentariske styringsmodellen, og rammebetingelsene for bystyrets politiske tilsyn og kontroll. Begrensninger i kontrollutvalgets funksjoner Forskrift om kontrollutvalg og revisjon har f\u00f8lgende bestemmelse: \u00a7 1. Rammer for kontrollutvalgets myndighet Kontrollutvalget kan ikke overpr\u00f8ve politiske prioriteringer som er foretatt av kommunens eller fylkeskommunens folkevalgte organer eller andre kommunale organer. Byr\u00e5det er etter kommuneloven \u00a7 5-1 definert som et folkevalgt organ. Bystyrets tilsyn og kontroll med byr\u00e5det som folkevalgt organ m\u00e5 derfor skje p\u00e5 en annen m\u00e5te enn gjennom bruk av kontrollutvalg og revisjon. Et uttrykk for dette er bestemmelsen i kommuneloven \u00a7 10-2 siste ledd, der det pekes p\u00e5 at \u00abR\u00e5det skal minst en gang i halv\u00e5ret rapportere til kommunestyret om vedtak i saker som har prinsipiell betydning.\u00bb 3 Kontrollutvalg og kommunens revisor er bystyret sentrale redskaper for mer detaljert \u00e5 ta rede p\u00e5 de faktiske forhold lenger ute i kommunens organisasjon. Tilsyn og kontroll Bystyret og bystyreutvalgene m\u00e5 selv ta stilling til hvordan politisk tilsyn og kontroll skal foreg\u00e5. Gjeldende reglement som setter rammene for byr\u00e5dets arbeid, ble sist fastsatt av bystyret i m\u00f8te 16.06.2021 sak 212/21. Reglementet sier som f\u00f8lger: \u00a7 3-5 Samspill med bystyrets organer Byr\u00e5det skal i sitt arbeid legge til rette for bystyrets etterpr\u00f8ving av byr\u00e5dets virksomhet \u2013 dvs. legge til rette for bystyrets politiske tilsyn og kontroll med byr\u00e5dets virksomhet Dette m\u00e5 sees i sammenheng med saker om byr\u00e5dets fullmakter og reglement, som er fremmet samtidig med denne saken. Ved \u00e5 trekke opp overordnete f\u00f8ringer og retningslinjer for kommunens oppgavel\u00f8sning i forbindelse med blant annet behandling av kommuneplan, tematiske planer og handlings- og \u00f8konomiplan, etablerer bystyret de overordnete rammene for styring av kommunen, og setter derved n\u00f8dvendige rammer for byr\u00e5dets oppgavel\u00f8sning. Kommuneloven, andre lover og forskrifter og ikke minst de fullmakter byr\u00e5det f\u00e5r fra bystyret, legger grunnlaget for byr\u00e5dets styring i kommunens virksomhet. For \u00e5 kunne ivareta sitt ansvar som kommunens \u00f8verste organ, trenger bystyret informasjon om hvordan virksomheten i kommunen foreg\u00e5r, hvilke ressurser som settes inn og hvorvidt m\u00e5lene n\u00e5s. Dette krever god systematikk i bystyrets tilsyns- og kontrollfunksjoner. Et sentralt aspekt ved kommunelovens kapittel 25 er vektlegging av systematisk rapportering fra byr\u00e5det til bystyret med sikte p\u00e5 \u00e5 styrke bystyrets overordnete funksjon. Byr\u00e5det ser det som en sv\u00e6rt viktig oppgave \u00e5 legge til rette for bystyrets arbeid med politisk tilsyn og kontroll, med fokus p\u00e5 den myndighet byr\u00e5det ut\u00f8ver p\u00e5 delegert fullmakt. Kommuneloven \u00a7 25-1 fastsetter byr\u00e5dets ansvar for at kommunen har en velfungerende intern styring og kontroll. Den enkelte fagbyr\u00e5d er delegert myndighet med medf\u00f8lgende ansvar til \u00e5 s\u00f8rge for at interne styringssystemer er satt opp p\u00e5 en hensiktsmessig m\u00e5te, og at det f\u00f8lges. Dette er et ansvar som gis til fagbyr\u00e5den ved tiltredelse. Oppgaven inneb\u00e6rer at byr\u00e5dene har myndighet til, og ansvar for, \u00e5 p\u00e5se at det er etablert god styring og kontroll i egen byr\u00e5dsavdeling, i henhold til kommuneloven kapittel 25. Byr\u00e5det setter krav til hvordan delegert myndighet skal ivaretas gjennom prosedyrer, reglement m.m. Byr\u00e5det leder kommunens administrasjon, og den enkelte byr\u00e5den har instruksjonsrett og ledelsesansvar for egen administrasjon. N\u00e5r bystyret gjennomf\u00f8rer politisk tilsyn og kontroll med byr\u00e5dets oppgavel\u00f8sning, kjenner bystyret bare byr\u00e5det. Det er byr\u00e5det og den enkelte fagbyr\u00e5d som kan stilles til ansvar, ikke den enkelte underliggerliggende organisasjonsenhet. Selv om kommunens oppgavel\u00f8sning er inndelt i byr\u00e5dsavdelinger, er kommunen fortsatt \u00e9n kommune. Byr\u00e5det har delegert gjennomg\u00e5ende myndighet/konsernansvar til byr\u00e5dsleder for tilrettelegging for, utvikling og oppf\u00f8lging av, de krav til intern styring og kontroll som f\u00f8lger av kommuneloven kapittel 25 for byr\u00e5det. Dette inkluderer \u00e5 klargj\u00f8re de krav som er satt til slik delegasjon. Byr\u00e5dsleder har myndighet til \u00e5 initiere en oppf\u00f8lging i alle deler av kommunens organisasjon, eksempelvis ved st\u00f8rre hendelser eller ved mistanke om h\u00f8y risiko p\u00e5 et vesentlig omr\u00e5de. Byr\u00e5den med ansvar for omr\u00e5det hvor hendelsen skjer eller risikoen ligger, er ansvarlig for oppf\u00f8lging og iverksetting av tiltak. 4 En av bystyrets sentrale oppgaver, er derfor \u00e5 etterpr\u00f8ve omfang og kvalitet i de l\u00f8sninger som byr\u00e5det har etablert. \u00d8konomiske konsekvenser: Saken har ingen \u00f8konomiske konsekvenser. Byr\u00e5dets vurdering og anbefaling/konklusjon: Kommunen har et omfattende samfunnsoppdrag gjennom kommunens roller som samfunnsutvikler, tjenesteyter, demokratisk arena og myndighetsut\u00f8ver. Bystyret har overfor innbyggerne et overordnet ansvar for at kommunen i sin oppgavel\u00f8sning ivaretar innbyggernes demokratiske rettigheter. Et slikt perspektiv p\u00e5 kommunens oppgavel\u00f8sning vil representere et viktig element i bystyrets politiske tilsyn og kontroll med byr\u00e5dets virksomhet. Bergen kommune har valgt en parlamentarisk styreform som grunnlag for styring og oppf\u00f8lging av kommunens oppgavel\u00f8sning. Legitimiteten til styreformen er avhengig av et godt samspill mellom bystyret som kommunens \u00f8verste organ og byr\u00e5det som det operative organet. Styreformen blir aldri ferdig utviklet, hverken som system eller som praksis. En forutsetning for videreutvikling er stimulering av den iboende dynamikk som m\u00e5 v\u00e6re mellom bystyret og byr\u00e5det, og den utvikling og l\u00e6ring dette gir. Denne dynamikken representerer kjernen i styreformen. I et slikt perspektiv m\u00e5 byr\u00e5det jevnlig legge til rette for diskusjoner i bystyret, med fokus p\u00e5 de to organers respektive oppgaver og funksjoner. Dette kan f.eks. skje gjennom de saksutredninger som legges frem for bystyret. Bystyrets kontor har i sitt program for folkevalgtoppl\u00e6ring foresl\u00e5tt \u00e5 ha en samling om parlamentarisme for bystyret, byr\u00e5det og administrasjonen. En slik arena kan v\u00e6re en egnet arena og et godt bidrag til \u00e5 dr\u00f8fte hvordan styreformen skal videreutvikles for \u00e5 best mulig underst\u00f8tte kommunens samfunnsoppdrag og styringslinjen mellom byr\u00e5d og bystyre. Kjernen i det \u00e5 legge til rette for bystyret politiske tilsyn og kontroll, er at byr\u00e5det er bevisst sitt ansvar for \u00e5 utf\u00f8re oppgavene p\u00e5 en slik m\u00e5te at det bidrar til \u00e5 styrke bystyrets overordnete funksjon. Byr\u00e5det har i denne saken trukket frem noen sentrale tema som byr\u00e5det mener er viktig for \u00e5 underbygge bystyrets overordnete rolle og funksjon. Det er bystyret selv som m\u00e5 f\u00f8lge opp sitt ansvar med tilsyn og kontroll av byr\u00e5dets oppgavel\u00f8sning. Bystyret og bystyrets organer m\u00e5 p\u00e5 et generelt grunnlag ettersp\u00f8rre informasjon og byr\u00e5dets vurderinger p\u00e5 ulike oppgaveomr\u00e5der n\u00e5r dette anses som n\u00f8dvendig. Dette inneb\u00e6rer ogs\u00e5 \u00e5 vurdere byr\u00e5dets arbeid, og sette i verk n\u00f8dvendige tilsyns- og kontrolltiltak n\u00e5r det er hensiktsmessig. Enkelte rapporteringspunkter fra byr\u00e5det til bystyret er fastsatt i kommuneloven. Bystyret m\u00e5 fra sitt st\u00e5sted ta stilling til hvordan en i praksis skal bruke disse rapporteringene som grunnlag for \u00e5 styrke bystyrets politiske tilsyn og kontroll med byr\u00e5dets oppgavel\u00f8sning. Rapporteringspunktene i kommuneloven er som f\u00f8lger: \u2022 \u00c5rlig rapportering til bystyret om hvordan byr\u00e5det ivaretar og f\u00f8lger opp sitt ansvar for intern styring og kontroll i kommunens virksomhet \u2022 \u00c5rlig rapportering til bystyret om resultater fra statlig tilsyn og kontroll med kommunens oppgavel\u00f8sning \u2022 Halv\u00e5rlig rapportering til bystyret om vedtak byr\u00e5det har fattet og som er av prinsipiell betydning. Bystyret fatter vedtak p\u00e5 bakgrunn av saksutredninger fra byr\u00e5dets side. I tilsvarende byr\u00e5dssak om byr\u00e5dets tilrettelegging for bystyrets tilsyn i forrige valgperiode, pekte byr\u00e5dssaken p\u00e5 at det b\u00f8r v\u00e6re av interesse for bystyret \u00e5 vurdere systematikken for hvordan byr\u00e5det p\u00e5 generell basis arbeider med \u00e5 utvikle det beslutningsgrunnlag som 5 bystyret fatter sine vedtak p\u00e5. Det ble vist til at det i staten er etablert en egen utredningsinstruks som legger f\u00f8ringer p\u00e5 hvordan saker skal utredes. Deler av utredningsinstruksen er integrert i byr\u00e5dets planinstruks, som fastsetter innholds- og prosesskrav for samfunnsplanleggingen. Samtidig er den kun gjeldende for slik planlegging, ikke \u00f8vrige byr\u00e5dssaker og bystyresaker. Byr\u00e5det vil vurdere om en generell utredningsinstruks er aktuelt \u00e5 innf\u00f8re for Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bystyret tar byr\u00e5dets tilrettelegging for bystyrets tilsyn og kontroll med byr\u00e5dets arbeid, til orientering. Dato: 7. mai 2024 Christine B. Meyer Byr\u00e5dsleder Dokumentet er godkjent elektronisk. 6 "
}