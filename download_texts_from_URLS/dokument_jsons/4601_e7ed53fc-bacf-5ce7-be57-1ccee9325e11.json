{
  "dokument_id": "e7ed53fc-bacf-5ce7-be57-1ccee9325e11",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til Vestland fylkeskommunes Temaplan for bevaring av privatarkiv",
  "url": "https://bergen.kommune.no/politikere-utvalg/api/fil/bk360/12378092/Framstilling-Horingsuttalelse-til-Vestland-fylkeskommunes-Temaplan-for-bevaring-av-privatarkiv",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/137219-3 H\u00f8ringsuttalelse til Vestland fylkeskommunes Temaplan for bevaring av privatarkiv Hva saken gjelder: Vestland fylkeskommune har sendt temaplan for bevaring av privatarkiv ut p\u00e5 h\u00f8ring. Fylkestinget skal vedta endelig temaplan i juni 2025. Fylkeskommunen \u00f8nsker i h\u00f8ringsskjemaet innspill til ulike deler av planen, og ogs\u00e5 forslag til hva de ulike akt\u00f8rene p\u00e5 feltet kan bidra med for \u00e5 realisere planen. Bergen kommune er invitert til \u00e5 komme med h\u00f8ringsinnspill. H\u00f8ringsfrist: Bergen kommune har f\u00e5tt utsatt frist til 24. april 2025. Temaplan for privatarkiv i Vestland 2025 er en overordnet og strategisk plan for privatarkivarbeidet i Vestland. Planen er forankret i Kultur bygger samfunn. Regional plan for kultur 2023\u20132035. Temaplanen l\u00f8fter frem en visjon om \u00abet folkearkiv i Vestland\u00bb og setter som m\u00e5l \u00ab\u00e5 demokratisere arkivene\u00bb. Den viser vei og retning de neste fire \u00e5rene for alle som arbeider med vern av privatarkiv i Vestland. Planen skal sikre at privatarkivene bidrar til en samlet samfunnsdokumentasjon. Innspill fra fagetat: Bergen byarkiv har levert innspill i saken. De er positive til at Vestland fylke \u00f8nsker \u00e5 l\u00f8fte arbeidet med privatarkiv med denne planen. Det er ogs\u00e5 positivt at dette arbeidet l\u00f8ftes til \u00e5 bli et politisk satsingsomr\u00e5de i fylkestinget. Byarkivet vektlegger at en kraftig mobilisering av de private akt\u00f8rene er n\u00f8dvendig for \u00e5 oppn\u00e5 m\u00e5lene. Disse m\u00e5 engasjere seg i at egne arkiver bevares og tilgjengeliggj\u00f8res, samt bidra med ressurser og kompetanse. Et offentlig-privat samarbeid med ArkiVest som samlingspunkt, vil v\u00e6re et vesentlige virkemiddel, og samarbeidsformen m\u00e5 utvides til \u00e5 omfatte hele Vestland. Dette er det ogs\u00e5 lagt til rette for i stiftelsens nye vedtekter som Vestland fylke har behandlet. Vestland fylkeskommune b\u00f8r innta en mer aktiv rolle i dette samarbeidet, b\u00e5de med finansiering tilsvarende Bergen kommune og som partner i samarbeidet. Byr\u00e5dens vurdering og forslag til h\u00f8ringsuttalelse: Byr\u00e5den er positiv til at Vestland fylkeskommune legger frem en temaplan for bevaring av privatarkiv i Vestland. Privatarkivenes betydning er godt beskrevet i planen: \u00abPrivatarkiv er arkiv som er skapte av private verksemder, organisasjonar og privatpersonar. Saman med dei offentlege arkiva og anna kjeldemateriale, er dei kunnskapsberarar av samfunnshistoria og kulturarven. Privatarkiva inneheld ytringar om samfunnsgrupper, saksfelt, rettar og n\u00e6rings- og organisasjonsliv i 1 Vestland. Dei er skapte av folk i Vestland og h\u00f8yrer til samfunnsdokumentasjonen i Vestland. Dei gir innsikt i samtida og fortida, og er ein del av identiteten v\u00e5r.\u00bb Byr\u00e5den stiller seg bak visjonen om et folkearkiv i Vestland, og planens m\u00e5l om \u00e5 demokratisere arkivene og gj\u00f8re en samlet samfunnsdokumentasjon i fylket tilgjengelig. Bergen byarkiv har levert gode innspill til h\u00f8ringssvaret. Byr\u00e5den anbefaler at Bergen kommune leverer et h\u00f8ringssvar som i all hovedsak er i samsvar med innspillet fra byarkivet. Forslag til h\u00f8ringssvar- Temaplan for bevaring av privatarkiv i Vestland 2025: Innledende merknader Bergen kommune er positiv til at Vestland fylke \u00f8nsker \u00e5 l\u00f8fte arbeidet med privatarkiv ved \u00e5 vedta temaplan for de neste fire \u00e5rene. Det er ogs\u00e5 positivt at dette arbeidet l\u00f8ftes til \u00e5 bli et politisk satsingsomr\u00e5de i fylkestinget. Temaplanen har en visjon og satsningsomr\u00e5der med delm\u00e5l som b\u00e5de er kjente, etablerte og innarbeidet, men samtidig ambisi\u00f8se ved at Vestland skal v\u00e6re ledende region for privatarkiv ogs\u00e5 i fremtiden. Bergen kommune st\u00f8tter visjonen om et folkearkiv i Vestland med m\u00e5l \u00e5 sikre helhetlig samfunnsdokumentasjon og mer tilgjengelige privatarkiver. Planen bygger p\u00e5 et solid kunnskapsgrunnlag ved bevaringsplanen samt bestands- og samfunnsanalysene. Dette gir et godt fundament for det videre arbeidet med en ny samhandlingsplan og \u00e5rlige tiltaksplaner for privatarkiv i Vestland. Medvirkning Temaplanen understreker at samarbeid mellom offentlig sektor, n\u00e6ringsliv og sivilsamfunn er avgj\u00f8rende for \u00e5 sikre privatarkiver, og bevaringsinstitusjonene skal samarbeide med blant annet n\u00e6ringslivet. Vestland fylkeskommune b\u00f8r aktivt be om en h\u00f8ringsuttalelse fra flere private akt\u00f8rer dersom slike akt\u00f8rer ikke i tilstrekkelig grad benytter muligheten til \u00e5 avgi svar i den \u00e5pne h\u00f8ringen. Planens beskrivelse av status p\u00e5 arkivfeltet Offentlig-privat samarbeid Bergen kommune mener at temaplanen ikke beskriver tydelig status for offentlig-privat samarbeid p\u00e5 arkivfeltet i Vestland. I mange \u00e5r har Bergen kommune tatt et omfattende ansvar p\u00e5 privatarkivfeltet, og byarkivet oppbevarer en av landets st\u00f8rste lokale samlinger av arkiv etter private bedrifter, organisasjoner og enkeltpersoner. Som et viktig virkemiddel har Bergen byarkiv tatt initiativ til et offentlig-privat samarbeid. En sentral akt\u00f8r i dette samarbeidet er stiftelsen ArkiVest, etablert i 1987, hvor ogs\u00e5 Vestland fylke er medstifter og oppnevner til styret. Stiftelsen fungerer som et bindeledd mellom bevaringsinstitusjoner og private bedrifter, organisasjoner og enkeltpersoner som er medlemmer. Medlemskapet skaper engasjement og interesse for \u00e5 bevare og spre kunnskap om n\u00e6ringsarkiver, og bidrar til at n\u00e6ringslivet selv er med p\u00e5 \u00e5 finansiere bevaring og tilgjengelighet til arkivene. Bergen kommune bidrar med driftsst\u00f8tte til stiftelsen og byarkivet stiller ressurser og magasinkapasitet fra egen arkivinstitusjon til disposisjon i bevaringsarbeidet. Denne l\u00f8sningen er unik i Norge og er etter Bergen kommunes syn det viktigste grunnlaget for at Vestland til n\u00e5 har flest bevarte privatarkiv i landet. 2 Spesielt om digitale arkiver Bergen kommune mener at planens faktagrunnlag er mangelfull siden funnene fra Utvalget for bevaring av digitalt skapt dokumentasjon sin rapport fra 2023 (nedsatt av Arkivverket) bare er nevnt overfladisk i Bevaringsplan for privatarkiv i Vestland \u2013 2025 (s. 5), og ikke er tatt inn i temaplanen. If\u00f8lge rapporten utgj\u00f8r privatarkivene 22 % av den bevarte bestanden av offentlige og private arkiv i hyllemeter i Norge. Kun 1,8 % av de digitalt bevarte arkivene er fra private arkivskapere. Rapporten konkluderer med at situasjonen er prek\u00e6r n\u00e5r det gjelder avlevering av privatarkiv i Norge, og det er etter v\u00e5r vurdering ingen grunn til \u00e5 tro at situasjonen i Vestland er vesentlige bedre. Planen viser at privatarkivene ikke dokumenterer Vestland i tilstrekkelig grad, og m\u00e5let om samlet samfunnsdokumentasjon er ikke n\u00e5dd. Bergen kommune mener den faktiske situasjonen underkommuniseres med en s\u00e5 overordnet beskrivelse. Den periodevise fordelingen over bevarte privatarkiv (illustrasjon s. 9), viser at andelen identifiserte bevarte privatarkiv fra tiden etter 1945 bare utgj\u00f8r litt over 30%. Dersom en hadde sammenlignet dette med tilsvarende data for offentlige arkiver, ville arkivene fra perioden etter 1945 utgjort en vesentlig st\u00f8rre del. Denne sammenligningen illustrerer et omfattende etterslep p\u00e5 bevaring av papirbaserte privatarkiv. N\u00e5r dette ikke kommer bedre frem i planen, svekker det statusbeskrivelsen av privatarkivarbeidet i Vestland samt grunnlaget for strategisk retning i plandokumentet. Videre viser planen at bare 35 av ca. 9000 bevarte privatarkiv i Vestland er digitalt skapte. Dette lave antallet illustrerer bevaringssituasjonen for privatarkiv fra nyere tid. Likevel synes det ikke som om bevaring av digitale privatarkiver er prioritert i planen, og Bergen kommune etterlyser tiltak som kan gi slike arkiver prioritet. Konsekvens for retning og m\u00e5loppn\u00e5else Bergen kommune mener at denne situasjonsbeskrivelsen krever en tydeligere redegj\u00f8relse for rammevilk\u00e5rene. Planen peker p\u00e5 magasinkapasitet/oppbevaringsvilk\u00e5r, kompetanse/ressurser og samarbeid/organisering som viktige elementer for vernedelen av innsatsen. Vi er enige i dette, men savner en klarere beskrivelse av retning. Etter v\u00e5rt syn er magasinkapasiteten i regionen ikke tilstrekkelig for \u00e5 innhente etterslepet for de analoge arkivene. Videre er kapasitet og kompetanse utilstrekkelig for \u00e5 ivareta etterslepet for digital bevaring. Disse forholdene er en vesentlig risiko for manglende m\u00e5loppn\u00e5else for alle satsingsomr\u00e5dene i planen. Dersom man i tillegg skal legge til kapasitet, kompetanse og ressurser til brukertilpasset tilgjengelighet og kunnskapsformidling, forverrer dette utfordringsbildet ytterligere. Bergen kommune er enig i at organisering og samarbeid er en vesentlig faktor. Dette er ogs\u00e5 de viktigste virkemidlene for \u00e5 oppn\u00e5 m\u00e5lene. M\u00e5ldelen av planen har imidlertid behov for en mer systematisk tiln\u00e6rming, med en tydelig beskrivelse av akt\u00f8rene og deres roller. Vi antar at dette vil bli mer konkretisert i samhandlingsplanen og tiltaksplanene. Mer om delm\u00e5lene Ordning, tilgjengeliggj\u00f8ring og formidling Kun litt over halvparten av privatarkivene i Vestland er ordnet og katalogisert. 75 % av privatarkivene er oppbevart ved institusjoner som bruker arkivforvaltningssystemet ASTA og kan publisere arkivkataloger p\u00e5 Arkivportalen. Informasjon om 25 % av privatarkivene gjenfinnes imidlertid ikke i fellesl\u00f8sninger og er dermed lite tilgjengelig for en st\u00f8rre 3 brukergruppe. I tillegg ser vi at kun 2,5 % av det totale arkivtilfanget fra Vestland er digitalisert og publisert p\u00e5 Digitalarkivet. \u00c5 oppn\u00e5 \u00f8kt ordningsgrad og tilgjengelighet krever en stor innsats b\u00e5de fra offentlige og private akt\u00f8rer. Temaplanen har som delm\u00e5l \u00f8kt formidling tilpasset ulike brukergrupper. Dette b\u00f8r gi enklere tilgang til alle typer arkiver uavhengig av opprinnelig format. Bergen kommune mener at formidling av privatarkiver er viktig fordi disse arkivene er mindre kjent og mindre brukt enn offentlige arkiver. I tillegg vil formidling inspirere til flere avleveringer og deponeringer. Med det store bevaringsetterslepet i digitalt skapte arkiver som er omtalt over, er vi langt fra \u00e5 n\u00e5 m\u00e5lene. Dessuten er utvikling av tilpassede tjenester sv\u00e6rt ressurs- og kompetansekrevende, det krever gode arkiver, gode data og samarbeid p\u00e5 tvers av arkivlandskapet om nasjonale fellesl\u00f8sninger. Det er imidlertid ikke klart for Bergen kommune hvilke tiltak og ressurser som tenkes satt inn for \u00e5 n\u00e5 m\u00e5lene, og vi ser frem til forslag til tiltak i videre planer. Temaplanen har som m\u00e5l at Vestland skal v\u00e6re en ledende region for vern av privatarkiver. Dette skal oppn\u00e5s ved samarbeid og kunnskapsutvikling, og flere privatarkiver skal publiseres p\u00e5 nett. Bergen kommune st\u00f8tter dette, og mener at Fylkesarkivet Vestland som koordinerende ledd sammen med de andre store privatarkivakt\u00f8rene i regionen, kan utgj\u00f8re en pressgruppe for \u00e5 f\u00e5 bedre brukertjenester nasjonalt, i stedet for \u00e5 m\u00e5tte utvikle lokale/regionale l\u00f8sninger. Frivillig arbeid Temaplan understreker at den frivillige innsatsen er viktig for vern av privatarkiv i Vestland. I Bergen kommune st\u00e5r frivillighet sterkt, b\u00e5de ved \u00e5 styrke frivillige organisasjoner og akt\u00f8rer og ved frivillig innsats som supplement til kommunale tjenester. Frivilligheten er forankret i Politisk plattform 2023-2027 Klosterhagen-erkl\u00e6ringen og i Plan for frivillighet i Bergen 2022-2025. Bergen kommune er derfor positiv til at temaplanen ser frivillige akt\u00f8rer som en sentral ressurs i privatarkivarbeidet ved egeninnsats og \u00e5 sikre dokumentasjon fra egen virksomhet. Bergen kommune har tatt et delansvar for privatarbeidet blant annet ved \u00e5 etablere stiftelsen ArkiVest sammen med Vestland fylkeskommune. Stiftelsen mottar \u00e5rlig st\u00f8tte fra kommunen, og samarbeider med Bergen byarkiv om kompetanse og magasinkapasitet. Stiftelsen er ogs\u00e5 medlemsfinansiert av rundt 180 bedrifter, organisasjoner og enkeltpersoner i Bergen. M\u00e5let er \u00e5 utvide dette samarbeidet b\u00e5de for \u00e5 styrke mulighetene til \u00e5 oppn\u00e5 samlet samfunnsdokumentasjon, samt sikre \u00f8kt engasjement, finansiering og medvirkning fra n\u00e6ringsliv. Helhetlig samfunnsdokumentasjon i Vestland Bevaringsplanen har avdekket vesentlige skjevheter og mangler i den bevarte samfunnsdokumentasjonen, blant annet n\u00e5r det gjelder minoriteter, geografi, n\u00e6ringer, personarkiver og digitalt skapte arkiver. Arkivinstitusjonene m\u00e5 bli satt i stand til \u00e5 ta denne utfordringen. Vi har sett at privatarkiver etter 1945 og spesielt etter 1980 er lite bevart, blant annet fordi arkiver normalt ikke blir avlevert eller deponert til en bevaringsinstitusjon f\u00f8r etter at arkivskaperen har opph\u00f8rt \u00e5 eksistere. Det er en stor utfordring \u00e5 f\u00e5 akt\u00f8rer som fortsatt er aktive til \u00e5 gi fra seg sine historiske arkiver til depotinstitusjoner. At akt\u00f8rer som er 4 aktive skal gi fra seg (som gave) arkiver, er heller ikke et m\u00e5l, l\u00f8sningen kan ligge i fortsatt eierskap og deponering. Bergen kommune mener at bevaringsinstitusjoner b\u00f8r legge til rette for at et aktivt n\u00e6rings- og organisasjonsliv i regionen kan opprettholde eiendomsretten til sin egen historie som arkivene representerer. ArkiVest spiller en sv\u00e6rt sentral rolle for \u00e5 b\u00f8te p\u00e5 manglene, etter som mange n\u00e5levende virksomheter deponerer sine arkiver og betaler for bevaring. P\u00e5 denne m\u00e5ten kan ArkiVest ogs\u00e5 \u00f8ke bevaringsgraden av nyere arkiver, spesielt digitalt skapte arkiver. Bevaringsakt\u00f8rene Privatarkivarbeidet i Norge kjennetegnes av at privatarkiver har en sekund\u00e6r prioritet n\u00e5r det gjelder fokus, ressurser og samling i bevaringsinstitusjonene, med unntak av de sektorvise arkivinstitusjonene. Bevaringsplanen viser at det er 56 ulike institusjoner og akt\u00f8rer som bevarer privatarkiver i Vestland, hvorav enkelte er ganske sm\u00e5. Selv om de fem st\u00f8rste bevaringsinstitusjonene for privatarkiv i Vestland forvalter mesteparten av alle privatarkiv i fylket m\u00e5lt i omfang, mener Bergen kommune at mangfoldet av bevaringsakt\u00f8rer gir grunn til bekymring for om de er godt nok rustet til \u00e5 sikre og tilgjengeliggj\u00f8re arkiver og bevare digitalt skapte privatarkiver. Dette gir behov for \u00e5 styrke nettverk med kompetansedeling og deling av infrastruktur/teknologi. Veien videre Bergen kommune mener at fylkeskommunens rolle som samfunnsutvikler med koordinerende ansvar m\u00e5 komme tydeligere frem. Det er positivt at rollen som koordinator, samordner og kulturbygger ivaretas, men det trengs finansiering og \u00f8konomisk kapasitet til for eksempel \u00e5 bygge infrastruktur knyttet til kompetanse og teknologi. Her ligger en vesentlig rolle for fylkeskommunen som samfunnsplanlegger. Kommunene har tilsvarende rolle knyttet til medfinansiering, og Bergen kommune tar allerede en slik rolle i dag. I tillegg er kommunene eiere av bevaringsinstitusjoner, og b\u00e5de fylke og kommune m\u00e5 videreutvikle dette eierskapet til ogs\u00e5 \u00e5 omfatte privatarkiver. Det viktigste for \u00e5 oppn\u00e5 m\u00e5lene er likevel en kraftig mobilisering av de private akt\u00f8rene. Disse m\u00e5 engasjere seg i at egne arkiver bevares og tilgjengeliggj\u00f8res, samt bidra med ressurser og kompetanse. Dette omfatter b\u00e5de permanent \u00f8konomisk finansiering og frivillighet. Bergen kommune mener at et offentlig-privat samarbeid med ArkiVest som samlingspunkt vil v\u00e6re det mest vesentlige virkemiddelet i denne planen, og at samarbeidsformen m\u00e5 utvides til \u00e5 omfatte hele Vestland. Dette er det ogs\u00e5 lagt til rette for i stiftelsens nye vedtekter som Vestland fylke har behandlet. Vi mener at Vestland fylkeskommune m\u00e5 innta en mer aktiv rolle i dette samarbeidet, b\u00e5de med finansiering tilsvarende Bergen kommune og som partner i samarbeidet. Bergen kommune mener at denne utvidelsen er en viktig forutsetning for \u00e5 n\u00e5 m\u00e5lene i temaplanen. Temaplanen er forel\u00f8pig lite forpliktende og beskriver ikke ansvar eller roller. Bergen kommune ser frem til utforming av en ny samhandlingsplan og konkretisering av tiltak i \u00e5rlige tiltaksplaner. Vi mener Vestland fylkeskommune i dette arbeidet m\u00e5 involvere sentrale akt\u00f8rer og im\u00f8teser godt samarbeid. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: 5 H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 25.03.2025 i sak 99/25 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abInvitasjon til h\u00f8ring - Temaplan for bevaring av privatarkiv i Vestland 2025\u00bb p\u00e5 vegne av Bergen kommune. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abTemaplan for bevaring av privatarkiv i Vestland 2025\u00bb p\u00e5 vegne av Bergen kommune. slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 22. april 2025 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. Invitasjon til h\u00f8yring - Temaplan for bevaring av privatarkiv i Vestland 2025 2. H\u00f8yringsutkast \u2013 Temaplan for privatarkiv i Vestland 3. H\u00f8ringssvar til Vestland fylkeskommunes Temaplan for bevaring av privatarkiv i Vestland 2025 6 "
}