{
  "dokument_id": "c189c9d1-defe-5d63-b3a3-86ca98d89433",
  "doc_type": "case_presentation",
  "kommune": 4601,
  "tittel": "Planstrategi for Bergen kommune 2023 \u2013 2027 med planprogram for kommuneplanens samfunnsdel",
  "url": "https://bergen.kommune.no/politikere-utvalg/api/fil/bk360/11095741/Framstilling-Planstrategi-for-Bergen-kommune-2023-2027-med-planprogram-for-kommuneplanens-samfunnsdel",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/137411-1 Planstrategi for Bergen kommune 2023\u20132027 med planprogram for kommuneplanens samfunnsdel Hva saken gjelder: Denne saken legger frem byr\u00e5dets forslag til kommunal planstrategi for valgperioden 2023\u2013 2027 med planprogram for kommuneplanens samfunnsdel. Kommunal planstrategi er et politisk verkt\u00f8y som setter rammer for kommunens planlegging i valgperioden. Planstrategien dr\u00f8fter utfordringer for den langsiktige samfunnsutviklingen, og skal vurdere behovet for \u00e5 revidere kommuneplanen. Planstrategien er lovp\u00e5lagt, og skal vedtas av bystyret senest ett \u00e5r etter konstituering. Planprogram er et lovp\u00e5lagt prosesskrav i utarbeidelsen av kommuneplanens samfunnsdel. Planprogrammet kan sl\u00e5s sammen med planstrategi. Planstrategi og planprogram fastsettes av bystyret. Byr\u00e5det \u00f8nsker med denne saken \u00e5 legge til rette for at kommunens planlegging skal forberede Bergen p\u00e5 de store samfunnsendringene byen st\u00e5r overfor, og som kan legge grunnlaget for \u00e5 utvikle Bergen og Vestlandet som en sterk og voksende region. Kombinert planstrategi og planprogram for kommuneplanens samfunnsdel I henhold til plan- og bygningsloven \u00a7 10-1 skal bystyret minst \u00e9n gang i hver valgperiode utarbeide og vedta kommunal planstrategi. I planstrategien b\u00f8r kommunens utfordringsbilde og utviklingstrekk skisseres. Med dette som utgangspunkt, b\u00f8r kommunens strategiske valg knyttet til samfunnsutviklingen dr\u00f8ftes. Videre skal det tas stilling til om kommuneplanen skal revideres eller videref\u00f8res uten endringer. Etter plan- og bygningsloven skal kommuneplanens samfunnsdel ha et planprogram. Planprogrammet skal gj\u00f8re rede for form\u00e5let med planarbeidet, planprosessen med frister og deltakere, opplegget for medvirkning, spesielt knyttet til grupper som antas \u00e5 bli s\u00e6rlig ber\u00f8rt, hvilke alternativer som vil bli vurdert og behovet for utredninger. Plan- og bygningsloven \u00a7 10-1 sier at utarbeiding og behandling av kommunal planstrategi kan sl\u00e5s sammen med og v\u00e6re del av oppstart av arbeidet med kommuneplanen. Det har v\u00e6rt vurdert \u00e5 v\u00e6re tidsbesparende og hensiktsmessig \u00e5 sl\u00e5 sammen planstrategiarbeidet med planprogram for kommuneplanens samfunnsdel. Planstrategi med planprogram for samfunnsdelen har v\u00e6rt p\u00e5 h\u00f8ring og offentlig ettersyn i 8,5 uker, fra 15. juni til 15. august 2024. De akt\u00f8rene som har bedt om utsatt h\u00f8ringsfrist har f\u00e5tt utsatt frist til 30. august 2024. 1 Byr\u00e5dets forslag til Planstrategi for Bergen kommune 2023-2027 med planprogram for kommuneplanens samfunnsdel er publisert digitalt, men f\u00f8lger ogs\u00e5 saken som et eget vedlegg. Kunnskapsgrunnlag for kommunal planstrategi og kommuneplanens samfunnsdel Som del av arbeidet med planstrategi har det blitt utarbeidet et helhetlig kunnskapsgrunnlag. Kunnskapsgrunnlaget har som form\u00e5l \u00e5 gi en overordnet oversikt over status, utviklingstrekk og de utfordringer og muligheter som Bergen st\u00e5r overfor, b\u00e5de som bysamfunn og som kommuneorganisasjon. Dokumentet skal ogs\u00e5 bidra til \u00e5 synliggj\u00f8re spenninger mellom ulike samfunnsutfordringer, som grunnlag for politiske prioriteringer. Kunnskapsgrunnlaget er et underlag for beslutninger i planstrategien, herunder \u00e5 vurdere revisjon av kommuneplanens samfunnsdel (KPS), kommuneplanens arealdel (KPA) og annen planlegging i valgperioden. Dokumentet er imidlertid ikke detaljert for all planlegging i kommunen, men har som form\u00e5l \u00e5 v\u00e6re et overordnet og helhetlig grunnlagsdokument for samfunnsplanlegging generelt i valgperioden. Kunnskapsgrunnlaget er utarbeidet i to utgaver. Hovedrapporten er publisert digitalt. Kortversjonen er vedlagt saken. Om planstrategi for valgperioden 2023\u20132027 Revidering av kommuneplanens samfunnsdel Planstrategien konkluderer med at det er behov for \u00e5 endre samfunnsdelen, og foresl\u00e5r at kommuneplanens samfunnsdel revideres. Revidering av kommuneplanens arealdel Planstrategien konkluderer med at det er behov for \u00e5 endre arealdelen, og foresl\u00e5r at kommuneplanens arealdel revideres. Kommuneplanens arealdel skal bygge p\u00e5 samfunnsdelen og f\u00f8lge opp m\u00e5l og strategier som blir vedtatt der. Denne koblingen er viktig for \u00e5 sikre at den langsiktige arealpolitikken blir sett i sammenheng med utviklingen p\u00e5 andre omr\u00e5der i bergenssamfunnet. Arealdelen skal ogs\u00e5 ivareta nasjonale og regionale interesser. Samfunnet har gjennomg\u00e5tt viktige endringer siden 2019, da forrige arealdel ble vedtatt. N\u00e5r det n\u00e5 skal fastsettes nye samfunnsm\u00e5l for kommunen, er det rett tidspunkt \u00e5 justere arealpolitikken, slik at samfunnsm\u00e5l og langsiktig arealbruk er godt samordnet. Arealdelen skal f\u00f8lge opp f\u00f8ringer fra samfunnsdelen, og skal vise sammenhengen mellom framtidig samfunnsutvikling og strategiske prioriteringer og tiltak for langsiktig arealutvikling. Kommuneplanens samfunnsdel og arealdel skal revideres hver for seg, men med god sammenheng seg imellom. Utviklingsgrep for samfunnsplanleggingen i valgperioden Planstrategien tar utgangspunkt i kunnskapsgrunnlaget, beskriver plansystemet i Bergen kommune og dr\u00f8fter kommunens strategiske valg knyttet til samfunnsutviklingen. I kapittel 4 dr\u00f8ftes relevante utviklingsgrep for samfunnsplanleggingen i valgperioden, b\u00e5de prinsipielt og med konkrete utviklingsgrep. De konkrete utviklingsgrepene er som f\u00f8lger: \u2022 Mer overordnet kommunal planstrategi \u2022 Raskere planprosess for kommuneplanens samfunnsdel, og med sterkere kobling til valgperiodene \u2022 Reduksjon av planbeholdningen 2 \u2022 F\u00f8ringer for nye planarbeid \u2022 Gjennomgang av bruk av meldinger \u2022 Tydeligere m\u00e5lhierarki \u2022 Standardisering av planstruktur og sterkere kobling av m\u00e5l gjennom plansystemet \u2022 Oppdaterte kunnskapsgrunnlag Bergen kommunes \u00f8konomi vil komme mer under press fremover med en voksende eldre befolkning og f\u00e6rre yrkesaktive personer. I en slik situasjon vil det v\u00e6re n\u00f8dvendig \u00e5 sette i gang tiltak for \u00e5 sikre at innbyggerne f\u00e5r de tjenestene de har behov for. Det er derfor n\u00f8dvendig \u00e5 \u00f8ke det politiske handlingsrommet og \u00e5 f\u00e5 en mer oversiktlig planportef\u00f8lje. Styringselementet i planleggingen skal styrkes, blant annet ved at planleggingen skal sette m\u00e5l som underbygger m\u00e5l- og resultatstyring i tr\u00e5d med gjeldende rammeverk for virksomhetsstyring. God m\u00e5l- og resultatstyring, sammen med samfunnsplanlegging, krever et plansystem som er bygget opp med en gjennomg\u00e5ende og helhetlig m\u00e5lstruktur. Et tydelig hierarki og en r\u00f8d tr\u00e5d fra de overordnede m\u00e5lene i kommuneplanen til operative m\u00e5l, strategier og tiltak i underliggende planverk, bidrar til \u00e5 sikre en utvikling og styring av kommunen i \u00f8nsket retning. Det m\u00e5 bli tydeligere hvordan vedtatte planer f\u00f8lges opp, ved at m\u00e5loppn\u00e5else i st\u00f8rre grad kan m\u00e5les og at resultater p\u00e5 bakgrunn av oppf\u00f8lging rapporteres til bystyret. For \u00e5 kunne bruke planer som reelle styringsverkt\u00f8y for kommunens virksomhet, er det en forutsetning \u00e5 f\u00e5 en mer oversiktlig planportef\u00f8lje i kommunen. Hovedvekten av planarbeid i valgperioden skal derfor ha en dreining fra et st\u00f8rre antall smale planer til f\u00e6rre, mer overordnede og tverrsektorielle planer. Disse overordnede planene skal erstatte et langt st\u00f8rre antall gjeldende planer. Planene skal ta utgangspunkt i overordnede samfunnsm\u00e5l som fastsettes i ny samfunnsdel. Det er ogs\u00e5 behov for \u00f8kt fleksibilitet i den mer operative planleggingen, for \u00e5 sikre at tiltak kan tilpasses oppdatert kunnskap og utfordringsbilde. Metodisk m\u00e5 dette l\u00f8ses blant annet gjennom \u00f8kt tverrsektorielt samarbeid rundt utarbeidelse og oppf\u00f8lging av vedtatte tematiske planer. I tillegg m\u00e5 det bli enklere \u00e5 rullere planer etter behov. Kommunal planstrategi for valgperioden 2019\u20132023 hadde en omfattende gjennomgang av all samfunnsplanlegging i bystyreperioden. I planstrategi for valgperioden 2023\u20132027 legges det opp til \u00e5 styrke koblingen av samfunnsdelen til valgperiodene, noe som krever raskt vedtak av samfunnsdelen i valgperioden for at samfunnsdelen skal gi reelle f\u00f8ringer for den \u00f8vrige planleggingen. I tillegg er det n\u00f8dvendig \u00e5 ta en gjennomgang av hvordan den tematiske planleggingen skal videreutvikles, noe som omtales i denne planstrategien. Det er derfor ikke hensiktsmessig at planstrategien forskutterer planbehovet ved \u00e5 liste opp alle planarbeid som skal gjennomf\u00f8res, f\u00f8r bystyret har tatt stilling til sentrale f\u00f8ringer for samfunnsplanleggingen i valgperioden, inkludert samfunnsm\u00e5l i ny samfunnsdel. De nasjonale forventningene til kommunal planlegging sier at hensikten med kommunal planstrategi \u00aber \u00e5 prioritere planoppgavene og sikre politisk styring med planleggingen, slik at den tilpasses behovet og ikke gj\u00f8res mer omfattende enn n\u00f8dvendig\u00bb (v\u00e5r understreking). Byr\u00e5det har startet en gjennomgang av hvordan planleggingen kan innrettes fremover i Bergen kommune. En slik gjennomgang kan leses inn i plan- og bygningsloven \u00a7 10-1 om kommunal planstrategi gjennom at \u00abPlanstrategien b\u00f8r omfatte en dr\u00f8fting av kommunens strategiske valg knyttet til samfunnsutvikling\u00bb. Arbeidet med \u00e5 konkretisere hvordan effektivisering av planbeholdningen skal gjennomf\u00f8res, skal v\u00e6re i tr\u00e5d med tidligere omtalte prinsipper for samfunnsplanleggingen i valgperioden. 3 I planstrategien for valgperioden 2023\u20132027 er f\u00f8lgende overordnede planoppgaver prioritert: \u2022 Revisjon av kommuneplanens samfunnsdel \u2022 Revisjon av kommuneplanens arealdel \u2022 Gjennomgang av den tematiske planbeholdningen, med sikte p\u00e5 \u00e5 videreutvikle plansystemet med f\u00e6rre og mer tverrg\u00e5ende tematiske planer Etter vedtak av ny planstrategi vil byr\u00e5det g\u00e5 gjennom gjeldende styrende dokumenter med tanke p\u00e5 n\u00f8dvendige justeringer. Planprogram for kommuneplanens samfunnsdel Planprogrammet, i henhold til plan- og bygningsloven \u00a7 4-1, redegj\u00f8r for form\u00e5let med planarbeidet, planprosessen med frister og deltakere, opplegget for medvirkning, spesielt overfor grupper som antas \u00e5 bli s\u00e6rlig ber\u00f8rt, hvilke alternativer som vil bli vurdert og behovet for utredninger. Planprogrammet bygger videre p\u00e5 den kommunale planstrategien. Plan- og bygningsloven \u00a7 11-12 gjelder oppstart av arbeidet med kommuneplanens samfunnsdel. Kommunen skal kunngj\u00f8re oppstart av arbeidet i minst \u00e9n avis som er alminnelig lest p\u00e5 stedet, og gjennom elektroniske medier. Ber\u00f8rte offentlige organer og andre interesserte skal ogs\u00e5 varsles. Med utgangspunkt i det vedlagte kunnskapsgrunnlaget er det trukket frem fem omr\u00e5der under overskriften \u00abByr\u00e5dets vurdering av sentrale risikofaktorer og muligheter i utfordringsbildet\u00bb, som vil v\u00e6re viktige temaer til diskusjon i utarbeidelsen av samfunnsdelen: \u2022 En velferdsstat under press krever at kommunen har tilstrekkelig handlingsrom til \u00e5 omstille seg \u2022 Et voksende utenforskap krever at vi samarbeider for \u00e5 inkludere alle i bysamfunnet \u2022 Et stagnerende Bergen vil svekke hele Vestlandet \u2022 Bergen m\u00e5 forberede seg p\u00e5 en usikker fremtid med fokus p\u00e5 samfunnssikkerhet, klima- og naturrisiko \u2022 En god og livskraftig by krever \u00f8kt fokus p\u00e5 gode oppvekstvilk\u00e5r og utfoldelsesmuligheter der folk bor Det anses ikke som n\u00f8dvendig med nye utredninger p\u00e5 det n\u00e5v\u00e6rende stadiet. Planprosessen vil avklare eventuelle behov for delutredninger. Planprosess og fremdriftsplan For at kommuneplanens samfunnsdel skal kunne fungere som et reelt styringsverkt\u00f8y m\u00e5 den vedtas tidlig i bystyreperioden. Det skal derfor gjennomf\u00f8res en effektiv planprosess, der kommuneplanens samfunnsdel skal ferdigstilles f\u00f8r sommeren 2025. Selv om planprosessen er effektiv, skal den sikre b\u00e5de politisk forankring og allmenn medvirkning. 4 Figur: Fremdriftsplan for planprosess for ny samfunnsdel Fremdriftsplanen er n\u00e6rmere omtalt i planprogrammet. Medvirkning og involvering Samfunnsdelen st\u00e5r i en s\u00e6rstilling som strategisk plan i kommunen. Det er viktig at gjeldende politikk f\u00e5r forme f\u00f8ringer gitt i planen, f\u00f8r det blir lagt opp til en bred medvirkningsprosess. Samtidig er \u00e5penhet og medvirkning et grunnprinsipp i all offentlig planlegging, og medvirkning er viktig for \u00e5 gi innbyggere og andre samfunnsakt\u00f8rer anledning til \u00e5 p\u00e5virke samfunnsutviklingen. B\u00e5de planprogram og planforslag for samfunnsdelen skal etter loven sendes p\u00e5 h\u00f8ring og legges ut til offentlig ettersyn. Gjennom dette f\u00e5r byens innbyggere, ulike akt\u00f8rer og interessenter, nabokommuner og andre offentlige instanser, mulighet til \u00e5 medvirke i planarbeidet. Det legges ogs\u00e5 opp til m\u00e5lrettede medvirkningsaktiviteter underveis i planprosessen for ny samfunnsdel, som for eksempel innspillsm\u00f8ter. I tillegg skal det tilrettelegges for tilpasset medvirkning for grupper som kan ha utfordringer med \u00e5 medvirke gjennom vanlige kanaler, herunder barn og unge. Bergen kommune har tre lovp\u00e5lagte r\u00e5d for medvirkning: Eldrer\u00e5det, Ungdomsr\u00e5det og Kommunalt r\u00e5d for personer med funksjonsnedsettelse. I tillegg har kommunen et ruspolitisk r\u00e5d. Alle medvirkningsr\u00e5dene vil involveres i planarbeidet. Kommunens nettsider vil v\u00e6re en viktig kanal for \u00e5 gi god informasjon om planarbeidet og medvirkningsmulighetene. Kommunenes nyhetsbrev og sosiale medier vil ogs\u00e5 bli benyttet, i tillegg til tradisjonell varsling av planoppstart, h\u00f8ringsperioder og medvirkningsaktiviteter i lokalaviser. Bergen kommune er opptatt av at samarbeid, samskaping og tverrfaglig arbeid gir gode resultater og god forankring. Samfunnsdelen skal sette m\u00e5l og satsingsomr\u00e5der for utviklingen av Bergen, b\u00e5de som samfunn og som organisasjon. Kommunens administrasjon spiller en viktig rolle i oppf\u00f8lgingen av f\u00f8ringer i ny samfunnsdel. Det legges derfor opp til en god faglig dialog om de valgene som skal tas i planarbeidet, b\u00e5de for \u00e5 f\u00e5 innspill til innhold, og styrke eierskapet til f\u00f8ringene i ny samfunnsdel. 5 Vurdering av h\u00f8ringsinnspill \u00c5penhet og medvirkning er grunnprinsipp i all offentlig planlegging, og medvirkning er viktig for \u00e5 gi innbyggere og andre samfunnsakt\u00f8rer anledning til \u00e5 p\u00e5virke samfunnsutviklingen. Kommunen har mottatt 28 h\u00f8ringsinnspill til h\u00f8ringen av planstrategi for Bergen kommune 2023\u20132027 med planprogram for kommuneplanens samfunnsdel. Det er vedlagt et merknadsskjema som oppsummerer hovedpunktene i de enkelte innspillene/uttalelsene som er gitt, og med byr\u00e5dets kommentarer. H\u00f8ringsinnspillene peker p\u00e5 relevante tema og grep \u00e5 vurdere i b\u00e5de ny samfunnsdel, i utdypende tematisk planlegging, og/eller i arealplanleggingen. H\u00f8ringsinnspillene viser en bredde av akt\u00f8rer som har et stort engasjement og viktige roller for videreutvikling av Bergen og regionen. Med bakgrunn i h\u00f8ringsinnspillene, har omtalen av en del omr\u00e5der blitt styrket i planprogrammet. Det m\u00e5 understrekes at planprogrammet har hovedvekt p\u00e5 vurderinger av sentrale risikofaktorer og muligheter i utfordringsbildet, mens det er samfunnsdelen som skal vise veien for hvordan vi tar Bergen videre. Innspillene som peker p\u00e5 hvordan vi skal m\u00f8te utfordringsbildet, tas med i det videre arbeidet. Mange av h\u00f8ringsinnspillene peker p\u00e5 samarbeid som en viktig forutsetning for \u00e5 l\u00f8se samfunnsutfordringene og \u00e5 sikre velferdstilbudet i fremtiden. Da m\u00e5 alle gode krefter tas i bruk. Frivillig sektor, herunder kultur og idrett, bidrar til \u00e5 sikre at barn og unge kan ha en meningsfull fritid, og at gode aktivitet- og fritidstilbud b\u00e5de til unge og eldre vil kunne motvirke utenforskap og ensomhet. Frivilligheten bidrar til \u00e5 forebygge flere av de risikofaktorene som trekkes frem i utfordringsbildet, og er limet i mange n\u00e6rmilj\u00f8. Det pekes p\u00e5 at n\u00e5r rammebetingelsene er til stede, utl\u00f8ser b\u00e5de frivillig og privat sektor store verdier. N\u00e6ringspolitikken trekkes frem som et viktig omr\u00e5de for ny samfunnsdel, og det vises til at digitalisering har et uforl\u00f8st potensial til \u00e5 forbedre eller forenkle oppgaver, og p\u00e5 den m\u00e5ten \u00f8ke produktiviteten, gi en enklere arbeidshverdag for kommunens ansatte og s\u00f8rge for bedre tjenester. Planlegging er et viktig verkt\u00f8y for \u00e5 sikre trygg og god drikkevannsforsyning, en effektiv og milj\u00f8vennlig utnyttelse av naturressursgrunnlaget knyttet til jord, fjell, skog, masser og mineraler, sj\u00f8 og vassdrag. Sirkul\u00e6r \u00f8konomi bidrar til \u00e5 holde ressurser lengre i kretsl\u00f8pet, medf\u00f8rer mindre avfall og mer ombruk. Det vises videre til at Bergen har viktige kulturminner, og at byen er en kulturell drivkraft for hele Vestland, med et profesjonelt kulturliv og institusjoner som hevder seg i internasjonal sammenheng. I den videre planprosessen vil det vurderes om de enkelte av h\u00f8ringsinnspillene er relevante for kommuneplanens samfunnsdel, eller om de er mer relevante i utdypende tematiske planer. En del av h\u00f8ringsinnspillene er arealrettede. Byr\u00e5det viser til at det er n\u00f8dvendig ha en god funksjonsdeling mellom samfunnsdelen og arealdelen. Samfunnsdelens form\u00e5l er \u00e5 sette langsiktige m\u00e5l for samfunnsutviklingen (samfunnsm\u00e5l) og peke p\u00e5 de viktigste satsingsomr\u00e5dene i valgperioden. Samfunnsdelen gir overordnede f\u00f8ringer for arealforvaltningen, mens kommuneplanens arealdel gir de overordnede premissene for arealbruk. Det legges derfor opp til at arealkonsekvenser, herunder langsiktig arealstrategi, ikke h\u00e5ndteres i samfunnsdelen, men som en del av prosessen med revisjon av arealdelen. Diskusjoner om arealpolitikk vil f\u00e5 god plass i det videre arbeidet med arealstrategi og revisjon av kommuneplanens arealdel, samtidig som helheten i samfunns- og arealplanleggingen vil bli ivaretatt. 6 \u00d8konomiske konsekvenser: Denne saken har ikke \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det har siden tiltredelsen forberedt arbeidet med revisjon av kommuneplanens samfunnsdel og arealdel. Klosterhagen-erkl\u00e6ringen uttrykker f\u00f8lgende politiske ambisjoner for byr\u00e5det: \u2022 Byr\u00e5det vil rullere kommuneplanens samfunnsdel (KPS) og arealdel (KPA), med m\u00e5l om \u00e5 legge til rette for flere boliger og en mindre detaljert kommuneplan. \u2022 Byr\u00e5det vil ogs\u00e5 at saksbehandling og planprosesser skal bli vesentlig raskere og mer effektiv. \u2022 Byr\u00e5det har et m\u00e5l om \u00e5 sette i gang arbeidet med KPS og KPA parallelt. Byr\u00e5det anbefaler at det videre arbeidet med revidering av kommuneplanens samfunnsdel og arealdel, samt omtalte utviklingsgrep for samfunnsplanleggingen i valgperioden, gjennomf\u00f8res i tr\u00e5d med det skisserte opplegget i saken. Byr\u00e5det er opptatt av \u00e5 videreutvikle det gode samarbeidet i regionen. Mange av utviklingstrekkene som omtales i denne saken, ber\u00f8rer forhold som krysser kommunegrenser. Byr\u00e5det \u00f8nsker derfor \u00e5 b\u00e5de ha medvirkningsaktiviteter i bysamfunnet, i tillegg til \u00e5 legge til rette for diskusjoner rundt aktuelle utviklingstrekk, utfordringer og muligheter med regionale akt\u00f8rer i den videre planprosessen for kommuneplanens samfunnsdel. Begrunnelse for framleggelse til bystyret: Reglement for Bergen bystyre og utvalgene 2023-2027 ble vedtatt av Bergen bystyre 18.10.23 i B-sak 368-23: 5.7.3 Kommunal planlegging etter lov om planlegging og byggesaksbehandling (pbl). a. Kommunal planstrategi iht. \u00a7 10-1 b. Kommuneplan (samfunns- og arealdel) iht. \u00a7\u00a7 11-1, 11-2 og 11-5. I medhold av plan- og bygningsloven \u00a7 10-1 om kommunal planstrategi skal bystyret \u00abminst \u00e9n gang i hver valgperiode, og senest innen ett \u00e5r etter konstituering, utarbeide og vedta en kommunal planstrategi\u00bb. I medhold av plan- og bygningsloven \u00a7 11-13 om utarbeiding av planprogram, jf. \u00a7 11-4, fastsettes planprogrammet av bystyret. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7 10-1 vedtas planstrategi for Bergen kommune 2023\u20132027 for valgperioden. 2. Kommuneplanens samfunnsdel og arealdel skal revideres. Bystyret ber byr\u00e5det arbeide videre med rullering i tr\u00e5d med denne saken. 3. I medhold av plan- og bygningsloven \u00a7 11-13 om utarbeiding av planprogram, jf. \u00a7 11-4, fastsettes planprogrammet for kommuneplanens samfunnsdel. Dato: 24. september 2024 Marte Joan Monstad Fung. byr\u00e5dsleder 7 Dokumentet er godkjent elektronisk. Vedlegg: \u2022 Planstrategi for Bergen kommune 2023\u20132027 med planprogram for kommuneplanens samfunnsdel. Byr\u00e5dets forslag. \u2022 Merknadsskjema \u2013 h\u00f8ringsinnspill til planstrategi for Bergen kommune 2023\u20132027 med planprogram for kommuneplanens samfunnsdel \u2022 Kunnskapsgrunnlag til planstrategi for Bergen kommune 2023\u20132027 og kommuneplanens samfunnsdel. Hovedrapport. \u2022 Kunnskapsgrunnlag til planstrategi for Bergen kommune 2023\u20132027 og kommuneplanens samfunnsdel. Kortversjon. H\u00f8ringsinnspill fra: 1. Direktoratet for samfunnssikkerhet og beredskap 2. Bane Nor 3. Kystverket 4. BIR AS 5. Gitte S\u00e6tre 6. Direktoratet for mineralforvaltning 7. Stiftelsen Bergen Dansesenter 8. Hallstein Aadland 9. Mattilsynet 10. Fana golfklubb 11. Stiftelsen Fargespill 12. Treindustrien 13. \u00c5sane Kulturr\u00e5d 14. Idrettsr\u00e5det i Bergen 15. Storaneset Eiendom AS 16. Miliarium Holding AS 17. Vestnorsk filmsenter 18. Harris Advokatfirma 19. Entrepren\u00f8rforeningen Bygg og anlegg, Vestenfjelske avdeling 20. N\u00e5bo AS 21. Bergen N\u00e6ringsr\u00e5d 22. Arne Magnar Rygg 23. Eldrer\u00e5det 24. Kommunalt r\u00e5d for personer med funksjonsnedsettelse 25. Ungdomsr\u00e5det 26. Statens vegvesen 27. Statsforvalteren i Vestland 28. Vestland fylkeskommune 8 "
}