{
  "dokument_id": "49391bfa-e951-5ff1-8da3-451c5cab2de3",
  "doc_type": "case_presentation",
  "kommune": 4601,
  "tittel": "S\u00f8knader om kommunalt tilskudd til private barnehager 2024",
  "url": "https://bergen.kommune.no/politikere-utvalg/api/fil/bk360/10973390/Framstilling-Soknader-om-kommunalt-tilskudd-til-private-barnehager-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/45359-10 S\u00f8knader om kommunalt tilskudd til private barnehager 2024 Hva saken gjelder: Private barnehager som er godkjent etter barnehageloven kan s\u00f8ke om kommunalt driftstilskudd. jf. barnehageloven \u00a7 14, jf. \u00a7 10 og \u00a7 11. Godkjente barnehager som \u00f8nsker \u00e5 utvide barnehagen m\u00e5 s\u00f8ke om dette for \u00e5 kunne motta tilskudd for utvidelsen. Det er i utgangspunktet opp til kommunen om barnehager som s\u00f8ker tilskudd skal f\u00e5 finansiering, men barnehageloven og forarbeidene gir noen f\u00f8ringer for kommunens ut\u00f8velse av skj\u00f8nn. Etter Bergen kommune sine vedtatte saksbehandlingsregler i barnehagebruksplanen, bystyresak 43/23, skal innsendte s\u00f8knader behandles uten ugrunnet opphold. Bergen kommune skal saksbehandle s\u00f8knadene i tr\u00e5d med forvaltningsloven, dette gjelder s\u00e6rlig for enkeltvedtak av stor \u00f8konomisk betydning, jf. forvaltningsloven \u00a7 11 a. S\u00f8knader om kommunalt tilskudd til private barnehager fremlegges bystyret for politisk behandling. S\u00f8knader om kommunalt tilskudd vil i hovedsak bli vurdert i omr\u00e5der hvor det er underdekning p\u00e5 barnehageplasser eller hvor det forventes barnetallsutvikling som tilsier behov for flere barnehageplasser. Bergen kommune har mottatt s\u00f8knader om kommunalt tilskudd til f\u00f8lgende private barnehager: Utvidelse av Eventus Eventyrdalen barnehage, ny barnehage Eventus N\u00f8stebukten Maritime barnehage og KFUM-KFUM Ulriken \u00e5pen barnehage i S\u00e6dalen kirke. I tillegg er det mottatt henvendelser om utvidet frist for gjennomf\u00f8ring av tiltak fra to private akt\u00f8rer som tidligere er innvilget kommunalt tilskudd av bystyret: L\u00f8vstakken barnehage og Norlandia Brennhaugen barnehage. Det er ogs\u00e5 mottatt informasjon fra Norlandia Str\u00f8mme g\u00e5rd barnehage om at de trekker sin s\u00f8knad som ble innvilget i barnehagebruksplanen sak 43/23. S\u00f8knad fra Eventus Eventyrdalen barnehage Byr\u00e5dsavdeling for barnehage og skole (BBS) mottok s\u00f8knad pr 29.02.2024 om kommunalt tilskudd til utvidelse av Eventus Eventyrdalen barnehage fra 253,3m2 leke- og oppholdsareal til 380m2, noe som anslagsvis gir en \u00f8kning p\u00e5 51 barn. Det forventes en kapasitet p\u00e5 80 barn totalt etter utvidelsen. Barnehagen ligger i Sm\u00f8r\u00e5s skolekrets, og er eneste barnehage i skolekretsen. Det er en underdekning av barnehageplasser i forhold til bosatte i skolekretsen. Barnehagebruksplanen la til grunn at antall barn i alderen 1-5 \u00e5r i Fana bydel forventes \u00e5 \u00f8ke i \u00e5rene framover slik at det vil v\u00e6re behov for flere barnehageplasser i bydelen. Sm\u00f8r\u00e5s er en av skolekretsene som forventes \u00e5 ha en noe \u00f8kende utvikling i barnetallet fram mot 2035. Barnetallsprognoser for skolekretsen og n\u00e6rkretsene tilsier ogs\u00e5 behov for flere barnehageplasser p\u00e5 sikt. 1 S\u00f8knaden inneholder etterspurt dokumentasjon, og det opplyses i s\u00f8knaden at det foreligger godkjent reguleringsplan for den nye barnehagen. Byr\u00e5det innstiller p\u00e5 at Eventus Eventyrdalen barnehage gis kommunalt tilskudd for et godkjent leke- og oppholdsareal p\u00e5 totalt 380m2. Det stilles som vilk\u00e5r at utvidelsen er gjennomf\u00f8rt innen 2 \u00e5r fra vedtaket ble fattet og at utvidelsen blir godkjent etter n\u00f8dvendige godkjenninger S\u00f8knad fra Eventus N\u00f8stebukten Maritime barnehage Byr\u00e5dsavdeling for barnehage og skole mottok s\u00f8knad om kommunalt tilskudd til Eventus N\u00f8stebukten Maritime barnehage 06.03.2024, og ny s\u00f8knad med oppdaterte tegninger og dokumentasjon 09.08.2024. I den vedtatte reguleringsplanen for N\u00f8stegaten 72-78 er det et rekkef\u00f8lgekrav om en barnehage. Eventus AS s\u00f8ker tilskudd for en barnehage p\u00e5 368 m2. P\u00e5 grunn av begrenset uteareal p\u00e5 barnehagens tomt, planlegges det en barnehage med en friluftsgruppe. Barnehagen vil da benytte turomr\u00e5der i n\u00e6rmilj\u00f8et eller reise med minibuss til andre turomr\u00e5der. Ferdigstillelse av tiltaket er estimert til mai 2027. I barnehagebruksplanen, bystyresak 43/23, st\u00e5r det at i sammenheng med reguleringen av omr\u00e5det rundt N\u00f8stegaten 76, tidligere kjent som TV2- bygget er ett av plankravene at det skal settes av areal til etablering av en ny barnehage med inntil 60 barnehageplasser. Barnehagen vil bidra med \u00f8kt barnehagekapasitet i forbindelse med boligbygging p\u00e5 N\u00f8stet. Barnehagen kan ogs\u00e5 bidra til \u00e5 opprettholde tilstrekkelig barnehagekapasitet i forbindelse med at flere barnehager i bydelen ikke tilfredsstiller myndighetskrav og dermed kan v\u00e6re aktuelle \u00e5 vurdere relokalisering av. Byr\u00e5det innstiller at Eventus N\u00f8stebukten Maritime barnehage gis kommunalt tilskudd til et godkjent leke\u2013 og oppholdsareal p\u00e5 totalt 368m2. Det stilles som vilk\u00e5r at ferdigstillelse av tiltaket er gjennomf\u00f8rt innen 01. august 2027 og at barnehagen f\u00e5r n\u00f8dvendige godkjenninger. S\u00f8knad fra KFUK-KFUM Ulriken - \u00e5pen barnehage i S\u00e6dalen kirke \u00c5pen barnehage er et lavterskeltilbud som er gratis og tilgjengelig for alle familier, der barn kan komme sammen med sine foresatte. En \u00e5pen barnehage gir ikke et ordin\u00e6rt barnehagetilbud, men er en l\u00e6rings- og integreringsarena for familier fra alle samfunnslag og kulturer. \u00c5pen barnehage skaper trygghet, tilh\u00f8righet og gir mestring. Det er en arena som utjevner sosiale forskjeller da det er en samlingsplass for de som ikke har startet i ordin\u00e6r barnehage enda. Det gir en god introduksjon til et ordin\u00e6rt barnehageliv. I byr\u00e5dssak 97/14 \u00c5pne barnehager \u2013 status og retningslinjer for tildeling av kommunalt tilskudd ble det fattet vedtak om at det ikke vil bli gitt tilsagn om tilskudd til \u00e5pne barnehageplasser i bydeler hvor det allerede finnes et tilbud om \u00e5pen barnehage og /eller i bydeler som har h\u00f8y dekningsgrad. S\u00f8knaden fra KFUK-KFUM \u00c5pen barnehage om kommunalt tilskudd til et forventet leke- og oppholdsareal p\u00e5 180m2 foresl\u00e5s ikke innvilget da det allerede er etablert to \u00e5pne barnehager i bydelen; Fana KFUK-KFUM og Stiftelsen Sesam. I Bergen kommune som helhet er det dessuten mange ubenyttede plasser i \u00e5pne barnehager. Et tilsagn om tilskudd til \u00e5pen barnehage med \u00e5pningstid p\u00e5 inntil 16 timer pr uke, vil med dagens tilskuddsregelverk og tilskudd til 180m2 godkjent leke- og oppholdsareal gi en merkostnad for kommunen p\u00e5 omlag 1.050.000 kroner. Basert p\u00e5 oppm\u00f8te i andre \u00e5pne barnehager vil det ikke v\u00e6re grunnlag for \u00e5 gi tilsagn om tilskudd for hele arealet. Et eventuelt tilsagn ville derfor v\u00e6rt en budsjettsak som krever budsjettvedtak. 2 Byr\u00e5det innstiller at s\u00f8knaden om kommunalt tilskudd ikke innvilges. S\u00f8knad fra Norlandia Brennhaugen barnehage om utvidet frist I barnehagebruksplanen bystyresak 43/23 ble f\u00f8lgende vedtak fattet: Gnist Brennhaugen barnehage gis forh\u00e5ndstilsagn om tilskudd for et leke- og oppholdsareal p\u00e5 585 m2 under forutsetning av n\u00f8dvendige godkjenninger. Da vedtaket ble oversendt ble det presisert at det stilles som vilk\u00e5r at tiltaket er gjennomf\u00f8rt innen 2 \u00e5r etter at vedtaket ble fattet og plassene blir godkjent etter barnehageloven \u00a7 14. Av barnehagebruksplanen fremgikk det at det kunne v\u00e6re aktuelt at kommunen leier bygget til erstatningsbarnehage en periode. I prosessen er det avklart at kommunen ikke har behov for \u00e5 leie arealene til erstatningsplasser ved rehabilitering, og dette er formidlet utbygger. Etter at Norlandia overtok Gnist sin barnehage har Norlandia f\u00e5tt arkitekt til \u00e5 lage nye tegninger som ivaretar tomten, og hensyntar omgivelsene barnehagen ligger i enda bedre enn tidligere. Byr\u00e5dsavdeling for barnehage og skole har mottatt all ny dokumentasjon. Arealet er det samme, selv om tegningene er noe annerledes enn de f\u00f8rste utkastene. I ny fremdriftsplan er det estimert ferdigstillelse i juni 2026, med forbehold om at alle s\u00f8knadsprosesser g\u00e5r etter planen. Norlandia skulle etter planen sende inn rammes\u00f8knad i juni 2024, men vil avvente til s\u00f8knaden om utvidet frist er behandlet. Ny estimert ferdigstillelse av tiltaket, om alle s\u00f8knadsprosesser g\u00e5r etter planen, er november 2026. Byr\u00e5det innstiller at Norlandia Brennhaugen barnehage sin s\u00f8knad om utvidet frist innvilges og at ny frist settes til 30. november 2026. Det stilles som vilk\u00e5r at tiltaket er gjennomf\u00f8rt innen ny frist og at barnehagen f\u00e5r n\u00f8dvendige godkjenninger. S\u00f8knad fra L\u00f8vstakken barnehage om utvidet frist I barnehagebruksplanen bystyresak 43/23 ble f\u00f8lgende vedtak fattet: L\u00f8vstakken barnehage gis forh\u00e5ndstilsagn om tilskudd til \u00e5 \u00f8ke antall barn tilsvarende et leke- og oppholdsareal p\u00e5 55 m2. Det gis dermed tilskudd for et leke og oppholdsareal p\u00e5 160 m2. I vedtaket til barnehagen ble det presisert at det stilles som vilk\u00e5r at utvidelsen er gjennomf\u00f8rt innen 2 \u00e5r fra vedtaket ble fattet og utvidelsen blir godkjent etter barnehageloven \u00a7 14. Frist til gjennomf\u00f8ring av byggeprosessen ble satt til et \u00e5r etter at barnehagen mottok svar fra byr\u00e5dsavdelingen om forh\u00e5ndstilsagn p\u00e5 kommunalt tilskudd som var 08.05.2023., det vil si at fristen var 08.05.2024. Barnehagen sendte pr mai 2024 henvendelse til BBS om \u00e5 f\u00e5 utvidet fristen for ferdigstillelse av barnehageplassene. Behov for utvidet frist er p\u00e5 grunn av utenforliggende forhold. Det er stilt krav om at det m\u00e5 utf\u00f8res fjellsikring i skrenten bak barnehagebygget. Konsekvensen av dette et at byggeprosessen har blitt forskj\u00f8vet og ny dato for ferdigstillelse av barnehagen er estimert til oktober 2025. Byr\u00e5det innstiller at L\u00f8vstakken barnehage sin s\u00f8knad om utvidet frist innvilges og at ny frist settes til 30.desember 2025. Det stilles som vilk\u00e5r at tiltaket er gjennomf\u00f8rt innen ny frist og at barnehagen f\u00e5r n\u00f8dvendige godkjenninger. 3 S\u00f8knad fra Norlandia Str\u00f8mme g\u00e5rd barnehage \u2013 tiltaket utg\u00e5r I barnehagebruksplanen bystyresak 43/23 ble f\u00f8lgende vedtak fattet: Kidsa Str\u00f8mme barnehage gis forh\u00e5ndstilsagn om tilskudd til etablering av barnehage med et estimert leke- og oppholdsareal p\u00e5 461 m2. Da vedtaket ble oversendt ble det presisert at det stilles som vilk\u00e5r at tiltaket er gjennomf\u00f8rt innen 2 \u00e5r etter at vedtaket ble fattet og plassene blir godkjent etter barnehageloven \u00a7 14. Norlandia har kj\u00f8pt opp Kidsa sine barnehager, og tiltaket omtales derfor Norlandia Str\u00f8mme g\u00e5rd barnehage. I prosessen har prosjektet m\u00f8tt p\u00e5 utfordringer i forhold til st\u00f8ysone og parkering til barnehagen. Med bakgrunn i dette har utbygger valgt \u00e5 trekke s\u00f8knaden. Det m\u00e5 sendes ny s\u00f8knad om prosjektet blir aktuelt igjen. \u00d8konomiske konsekvenser: Bergen kommune som helhet har noe overkapasitet i ordin\u00e6re barnehager. Kapasiteten er imidlertid ujevnt fordelt, og det kan v\u00e6re utfordrende \u00e5 f\u00e5 tilstrekkelige plasser i enkelte omr\u00e5der og bydeler. I \u00e5rene framover forventer en imidlertid ytterligere fall i antallet barnehagebarn. En etablering av st\u00f8rre og mer robuste enheter, vil redusere gjennomsnittskostnadene ved \u00e5 tilby barnehageplasser. Det vil ogs\u00e5 gi muligheter for strukturtiltak der en har uhensiktsmessige bygg og d\u00e5rlig grunnlag for drift, slik at det ikke bygges for en samlet overkapasitet. Private barnehager f\u00e5r tilskudd ut fra antallet barn i barnehagen. Antallet barn \u00f8ker ikke som f\u00f8lge av etablering av nye barnehager, og tilsagnet om tilskudd vil i utgangspunktet ikke \u00f8ke kommunens samlede utgifter. Private barnehager mottar imidlertid kapitaltilskudd avhengig av alderen p\u00e5 bygget. Flere nye bygg vil derfor kunne \u00f8ke den samlede utbetalingen til tilskudd noe. Tiltakene b\u00f8r imidlertid ses i sammenheng med den samlede barnehagestrukturen i kommunen, og kan likevel gi muligheter til \u00e5 redusere de samlede kostnadene til barnehage heller enn \u00e5 \u00f8ke dem. Det gis ikke tilsagn til ny \u00e5pen barnehage. Beslutningen har ikke \u00f8konomiske konsekvenser. Et eventuelt tilsagn basert p\u00e5 forventet godkjent leke- og oppholdsareal ville medf\u00f8rt en merkostnad for kommunen p\u00e5 inntil 1,6 mill. kroner \u00e5rlig. Det ville derfor v\u00e6rt en budsjettsak og ville krevd et eget budsjettvedtak. Byr\u00e5dets vurdering og anbefaling/konklusjon: Byr\u00e5det \u00f8nsker \u00e5 sikre tilbud om barnehageplass i n\u00e6rheten av der folk bor. En ser derfor behov for flere barnehageplasser i skolekretsene hvor det er s\u00f8kt om kommunalt tilskudd eller s\u00f8kt om utvidet frist for gjennomf\u00f8ring av tiltak som tidligere er innvilget kommunalt tilskudd. Byr\u00e5det anbefaler at s\u00f8knader om kommunalt tilskudd til Eventus Eventyrdalen barnehage og Eventus N\u00f8stebukten maritime barnehage innvilges. Videre anbefales det at L\u00f8vstakken barnehage og Norlandia Brennhaugen barnehage innvilges utvidet frist slik at vedtak i Barnehagebruksplanen kan opprettholdes. Begrunnelse for framleggelse til bystyret: Reglement fra Bergen bystyre og utvalgene 2023-2027, vedtatt av Bergen bystyre 18.10.23 i B-sak 368-23. Punkt 5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse. Byr\u00e5det innstiller til bystyret \u00e5 fatte f\u00f8lgende vedtak: 1. Eventus Eventyrdalen barnehage gis kommunalt tilskudd for et godkjent leke- og oppholdsareal p\u00e5 totalt 380m2. Det stilles som vilk\u00e5r at utvidelsen er gjennomf\u00f8rt innen 2 4 \u00e5r fra vedtaket ble fattet og at utvidelsen blir godkjent etter n\u00f8dvendige godkjenninger. 2. Eventus N\u00f8stebukten Maritime barnehage gis kommunalt tilskudd til et godkjent leke- og oppholdsareal p\u00e5 totalt 368m2. Det stilles som vilk\u00e5r at ferdigstillelse av tiltaket er gjennomf\u00f8rt innen 31. mai 2027 og at barnehagen f\u00e5r n\u00f8dvendige godkjenninger. 3. S\u00f8knaden fra KFUK-KFUM \u00c5pen barnehage om kommunalt tilskudd foresl\u00e5s ikke innvilget. 4. Norlandia Brennhaugen barnehage sin s\u00f8knad om utvidet frist innvilges og ny frist settes til 30. november 2026. Det stilles som vilk\u00e5r at tiltaket er gjennomf\u00f8rt innen ny frist og at barnehagen f\u00e5r n\u00f8dvendige godkjenninger. 5. L\u00f8vstakken barnehage sin s\u00f8knad om utvidet frist innvilges og at ny frist settes til 30.desember 2025. Det stilles som vilk\u00e5r at tiltaket er gjennomf\u00f8rt innen ny frist og at barnehagen f\u00e5r n\u00f8dvendige godkjenninger. Dato: 17. september 2024 Marte Joan Monstad Daniel C. E. H\u00e4gglund Fung. Byr\u00e5dsleder Byr\u00e5d for barnehage og skole Dokumentet er godkjent elektronisk. 5 "
}