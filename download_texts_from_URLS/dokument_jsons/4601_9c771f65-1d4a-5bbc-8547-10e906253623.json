{
  "dokument_id": "9c771f65-1d4a-5bbc-8547-10e906253623",
  "doc_type": "case_attachment",
  "kommune": 4601,
  "tittel": "Byantikvarens uttalelse datert 04.04.2024",
  "url": "https://bergen.kommune.no/politikere-utvalg/api/fil/bk360/11224055/Byantikvarens-uttalelse-datert-04-04-2024",
  "tekst": " Byantikvaren Til Intern korrespondanse PBE Byggesak Nord (Arbeidssted) v/Rolf V\u00e5r referanse: 2024/09467-15 Jerman Bertheussen Saksbehandler: Tone Merete Takvam Dato: 4. april 2024 Fra Byantikvaren Byantikvarens uttalelse. S\u00e6lenveien 150, gnr 22/ bnr 1. Nybygg, ombygging/rehabilitering av eksisterende bygg. BYGG- 2024/10395 Vi viser til anmodning om uttalelse i sak Saken gjelder \u2022 Ombygging av skykkje (tilbygg) \u2022 Ombygging og utvidelse av kjeller \u2022 Innvendig restaurering \u2022 Mindre fasadeendringer \u2022 Flytting av avkj\u00f8rsel \u2022 Oppf\u00f8ring av carport Byantikvarens tilbakemelding P\u00e5 tross av at huset har st\u00e5tt tomt og til forfall i mange \u00e5r, er store deler av bygningen i rimelig god stand. Vi viser til Bygningsmessig tilstandsrapport med overordnet tiltaksplan, utf\u00f8rt av Arkitektstudio Elfrida Bull Bene AS med bidrag fra Gamle 3hus AS, 22.2.2024 Rapporten er grundig og tar for seg hele konstruksjonen og kommer med konkrete anbefalinger til hvordan man p\u00e5 best mulig m\u00e5te kan sette bygningen i stand \u2013 p\u00e5 bygningens premisser. Anbefalinger er helt i tr\u00e5d med Bergen kommune sin kulturminnestrategi \u2013 Identitet med s\u00e6rpreg, vedtatt i 2019. I f\u00f8lgebrev til s\u00f8knad st\u00e5r det at \u00abDet er under utarbeidelse en detaljert tiltaksplan for gjennomgang av restaureringstiltak. Denne vil v\u00e6re klar f\u00f8r s\u00f8knad om IG\u00bb Byantikvaren er positiv til de oms\u00f8kte tiltakene som vil b\u00e5de redde og sette i stand et viktig kulturminne, og vi vil anbefale at den vedlagte tilstandsrapporten med detaljert tiltaksplan blir fulgt til punkt og prikke. Det er av sv\u00e6rt stor betydning at tiltaksplanen f\u00f8lges ved valg av materialer, vinduer, d\u00f8rer og annen detaljering. Ved vindus \u2013 og d\u00f8rkopiering b\u00f8r det benyttes leverand\u00f8rer som kan lage gode historiske kopier. Vi har ett ankepunkt: Vi ber om at takkonstruksjonen, som er beskrevet som s\u00e5 d\u00e5rlig at den m\u00e5 skiftes i som helhet, beholder samme dimensjon som i dag. Dette betyr at det ved etterisolering m\u00e5 benyttes en kompakt isolasjon av h\u00f8y kvalitet som ikke bygger s\u00e5 mye, slik at man slipper \u00e5 \u00f8ke dimensjonen p\u00e5 vindskiene \u2013 som vil medf\u00f8re at spesielt arkenes takavslutning vil f\u00e5 et langt \u00abtyngre\u00bb uttrykk enn i dagen lette stiltypiske uttrykk. Kulturmilj\u00f8faglig vurdering S\u00e6len g\u00e5rd er trolig den eldste g\u00e5rden i Fyllingsdalen basert p\u00e5 g\u00e5rdsgrenser, st\u00f8rrelsen p\u00e5 utmarken og beliggenheten ble trolig ryddet i folkevandringstiden (ca. 400e.Kr). G\u00e5rden var del av Nonneseter kloster og s\u00e5 gitt til Vincent Lunge i 1528. Det var ulike eiere frem til brukerne ble selveiere i 1858. Fra slutten av 1700-tallet ble det ryddet flere husmannsplasser, blant annet S\u00e6leide som trolig er ryddet rundt 1840. Fra 1960 har det v\u00e6rt stor utbygging av Fyllingsdalen og det er i dag lite igjen av S\u00e6len g\u00e5rd S\u00e6lenveien 150, det gamle v\u00e5ningshuset, er oppf\u00f8rt omkring 1865, og skal delvis v\u00e6re bygget av materialer fra det gamle hovedhuset p\u00e5 S\u00e6len fra 1700-tallet, som l\u00e5 p\u00e5 S\u00e6lehaugen. Huset har detaljer og planl\u00f8sning som er karakteristisk for sveitserstilen, men ble endret p\u00e5 i 1916. Opprinnelig hadde huset en eklere hovedform med rektangul\u00e6r grunnflate og saltak med en skykkje mot veien. Inngang var sentralt p\u00e5 fasaden mot s\u00f8rvest. Under ombyggingen p\u00e5 1900-tallet fikk huset en tidstypisk tverrakse med arker p\u00e5 hver side av saltaket, og vinterhage mot s\u00f8rvest med underbygg. Vinterhagen ble nytt inngangsparti med etablert trapp p\u00e5 tilbyggets side nordover. Mot S\u00e6lenveien har det med tiden kommet til flere mindre tilbygg og sekund\u00e6re bygg, og helt opp mot veien har det v\u00e6rt bygninger som har v\u00e6rt tilknyttet v\u00e5ningshuset. Det tilh\u00f8rer to driftsbygninger til eiendommen. Huset har ingen formell vernestatus, men er omtalt og gitt en verdivurdering i Kulturminnegrunnlag \u2013 Omr\u00e5deplan Fyllingsdalen, Byantikvaren 2015. Det har v\u00e6rt avholdt befaringer og m\u00f8ter med Byantikvaren i forkant, der ulike problemstillinger, utfordringer og ikke minst l\u00f8sninger har v\u00e6rt diskutert. V\u00e5ningshus P\u00e5 tross av at huset har st\u00e5tt tomt og til forfall i mange \u00e5r, er store deler av bygningen i rimelig god stand. Vi viser til Bygningsmessig tilstandsrapport med overordnet tiltaksplan, utf\u00f8rt av Arkitektstudio Elfrida Bull Bene AS med bidrag fra Gamle 3hus AS, 22.2.2024 Rapporten er grundig og tar for seg hele konstruksjonen og kommer med konkrete anbefalinger til hvordan man p\u00e5 best mulig m\u00e5te kan sette bygningen i stand \u2013 p\u00e5 bygningens premisser. Anbefalinger er helt i tr\u00e5d med Bergen kommune sin kulturminnestrategi \u2013 Identitet med s\u00e6rpreg, vedtatt i 2019. Byantikvaren er positiv til de oms\u00f8kte tiltakene som vil b\u00e5de redde og sette i stand et viktig kulturminne, og vi vil anbefale at den vedlagte tilstandsrapporten med detaljert tiltaksplan blir fulgt til punkt og prikke. Riving og oppf\u00f8ring av ny skykkje (tilbygg) Den eksisterende skykkjen (tilbygg) mot vei er sv\u00e6rt d\u00e5rlig forfatning og m\u00e5 rives, denne erstattes med et nytt tilbygg med en litt annen og mer moderne utforming, men med tiln\u00e6rmet lik form og fotavtrykk og materialer som den som rives. Byantikvaren anbefaler denne l\u00f8sningen. Utvidelse av kjeller I dag er det kjeller under deler av huset, og man \u00f8nsker \u00e5 utvide dette arealet. I tillegg \u00f8nsker man \u00e5 \u00f8ke h\u00f8yden i kjeller etasjen for \u00e5 bedre kunne utnytte arealet. I forbindelse med utvidelse av kjeller vil den eksisterende gruven ble demontert, og reetablert. Utvidelse av kjeller under hele huset er gunstig for videre ivaretakelse av konstruksjonen, og Byantikvaren kan anbefale tiltaket. Innvendig restaurering Det gj\u00f8res en del innvendige endringer, disse gj\u00f8res med respekt for eksisterende konstruksjoner, og de intakte laftekassene beholdes. I hallen vil kun bjelkelaget st\u00e5 igjen og man vil oppn\u00e5 dobbelh\u00f8y etasje, her vil ogs\u00e5 trappen endres til en rettl\u00f8pet trapp. Dette er en l\u00f8sning som ikke svekker bygningens karakter og kan anbefales. Fasadeendringer Det etableres to nye vinduer p\u00e5 fasade mot \u00f8st, disse f\u00e5r samme utforming som bygningens \u00f8vrige vinduer og kan anbefales. Takkonstruksjon Vi ser av illustrasjoner at m\u00f8neh\u00f8yde \u00f8kes fra 16 m til 16,2 m som f\u00f8lge av ny takkonstruksjon og etterisolering. 20 cm kan virke som en liten \u00f8kning men f\u00e5r noen f\u00f8lger, som f.eks \u00f8kning av dimensjonene p\u00e5 vindskiene. Dette har negativ innvirkning p\u00e5 bygningens stiltypiske fasadeuttrykk. Et av sveitserstilens karakteristiske trekk er store tak, men lett og elegant detaljering i vindskier, lister etc. Et tyngre uttrykk p\u00e5 gesimser og vannbord p\u00e5 b\u00e5de hovedtak og arktak, vil derfor f\u00e5 relativt stor negativ innvirkning p\u00e5 bygningens klare og elegante stiluttrykk. V\u00e5r anbefaling vil v\u00e6re at det benyttes kompakt isolasjon av h\u00f8y kvalitet som ikke bygger s\u00e5 mye, slik at dagens lette uttrykk blir videref\u00f8rt. Carport Den oms\u00f8kte carporten trekkes 12 meter vekk fra huset og er en enkel konstruksjon som ikke vil svekke v\u00e5ningshusets kulturmilj\u00f8verdier og Byantikvaren har ingen merknader til denne. Etablering av ny avkj\u00f8rsel Det er positivt for den eksisterende all\u00e9en at avkj\u00f8rselen flyttes. De gamle l\u00f8nnetr\u00e6rne har f\u00e5tt skader som f\u00f8lge av belasting fra biltrafikk. Ny avkj\u00f8rsel vil komme nord\u00f8st for l\u00f8en, hvor det er rester etter et eldre veifar i form av en gr\u00e5steinsmur som leder opp til S\u00e6lenveien. Det vil bli etablert ny st\u00f8ttemur i naturstein i forbindelse med avkj\u00f8rsel og Byantikvaren er positiv til denne l\u00f8sningen. Vi understreker at det likevel er viktig \u00e5 bevare all\u00e9en som landskapselement. Med hilsen Byantikvaren Johanne E. Gillow - byantikvar Tone M. Takvam - senior\u00e5dgiver / antikvar Dokumentet er godkjent elektronisk. Kopi: "
}