{
  "dokument_id": "04249aac-7302-5f0e-bb47-953e22cd2ac9",
  "doc_type": "case_presentation",
  "kommune": 4601,
  "tittel": "Oppstartssak - internasjonal plan",
  "url": "https://bergen.kommune.no/politikere-utvalg/api/fil/bk360/12332921/Framstilling-Oppstartssak-internasjonal-plan",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/139235-1 Oppstartsak - internasjonal plan Hva saken gjelder: I forbindelse med byr\u00e5dets gjennomgang av eksisterende planbeholdning (Byr\u00e5dssak 70/25) er det vedtatt oppstart av en revisjon av gjeldende internasjonal strategi (Bystyresak 173/18) og handlingsplan (Bystyresak 211/21). Byr\u00e5dsleder presenterer i denne saken rammene for revisjonen. F\u00f8lgende forhold ligger til grunn for valget om \u00e5 oppdatere planene p\u00e5 det internasjonale feltet: \u2022 strategien har g\u00e5tt over flere bystyreperioder \u2022 globale endringer utl\u00f8ser et behov for \u00e5 oppdatere kunnskapsgrunnlaget som planen bygger p\u00e5 \u2022 kommunen har endrede \u00f8konomiske forutsetninger og prioriteringer \u2022 det er behov for \u00e5 se p\u00e5 om tiltakene i handlingsplanen bidrar til forventet m\u00e5loppn\u00e5else En revisjon av internasjonal strategi og handlingsplan vil samtidig gi en mulighet til \u00e5 gj\u00f8re en tydeligere kobling til revidert kommuneplanens samfunnsdel (KPS), og vise hvordan planen bidrar til \u00e5 realisere aktuelle b\u00e6rekraftsm\u00e5l. Omfang og plantype Det legges opp til en vesentlig reduksjon av antall planer i bystyrets behandling av planstrategi for Bergen kommune 2023-2027. Planstrategien gir tydelige f\u00f8ringer om at man ved revisjoner av planer skal s\u00f8ke \u00e5 samle flere planer om deltema eller beslektede tema i \u00e9n plan. Strategisk del (m\u00e5l og strategier) og operativ del / handlingsdel (tiltak, investeringer og oppdrag) skal som hovedregel samles i samme plan. Dette for \u00e5 styrke og synliggj\u00f8re sammenhengen mellom m\u00e5lene som fastsettes, og de handlingene som skal bidra til m\u00e5loppn\u00e5else. P\u00e5 det internasjonale feltet vil det derfor v\u00e6re naturlig \u00e5 sl\u00e5 sammen internasjonal strategi og internasjonal handlingsplan. Et planarbeid er ressurskrevende, s\u00e5 revisjonen m\u00e5 ses i lys av kommunens kapasitet og ressursbruk. Kravene til utredning og ressursene som brukes p\u00e5 planarbeid, skal st\u00e5 i forhold til planens vesentlighet, mulige budsjettmessige konsekvenser og virkningene av eventuelle foresl\u00e5tte tiltak. Revisjonen skal ikke gj\u00f8res mer omfattende enn n\u00f8dvendig. Byr\u00e5det \u00f8nsker \u00e5 gj\u00f8re mindre endringer i hovedstrukturen og m\u00e5lsettet fra internasjonal strategi, og i all hovedsak revidere tiltakene for \u00e5 sikre m\u00e5loppn\u00e5else og n\u00f8dvendig prioritering. Det tilsier en enklere plan- og medvirkningsprosess, og dertil mer m\u00e5lrettet ressursbruk. 1 Organisering av planarbeidet Byr\u00e5dsleder har myndighet til \u00e5 samordne kommunens internasjonale arbeid og har det overordnede ansvaret for utvikling av en helhetlig politikk p\u00e5 omr\u00e5det. Ansvaret for en revisjon av internasjonal strategi og handlingsplan vil ligge hos byr\u00e5dsleders avdeling, hvor det ogs\u00e5 er avsatte ressurser til internasjonalt arbeid. Et godt samarbeid med bystyrets kontor er avgj\u00f8rende i planprosessen, for \u00e5 sikre at alle forhold blir ivaretatt og at det legges til rette for en god arbeidsdeling i oppf\u00f8lgingen av planen. Ressursbruk i byr\u00e5dsavdelingene vil konsentreres til h\u00f8sten 2025. Bergen kommunes interne internasjonale nettverk, hvor alle byr\u00e5dsavdelinger er representert, blir holdt oppdatert underveis i prosessen for \u00e5 sikre forankring og god informasjonsflyt mellom byr\u00e5dsavdelingene. Eksterne samfunnsakt\u00f8rer vil bli involvert gjennom en \u00e5pen h\u00f8ringsprosess, og gjennom m\u00e5lrettede m\u00f8ter p\u00e5 sentral tematikk i planen. Framdriftsplan Det er satt opp f\u00f8lgende framdriftsplan: - Mai 2025: Oppstartsak til byr\u00e5det - H\u00f8st 2025: Planarbeid med intern og ekstern medvirkning - Desember 2025: Intern foreleggelse av h\u00f8ringsutkast - Januar 2026: H\u00f8ringsutkast avgis av byr\u00e5det - Januar- februar 2026: Ekstern h\u00f8ring - April 2026: Intern foreleggelse av endelig planforslag - Mai 2026: Planen avgis av byr\u00e5det - Juni 2026: Behandling i Bergen bystyre \u00d8konomiske konsekvenser: Planarbeidet finansieres innenfor gjeldende budsjettrammer. Byr\u00e5dsleders vurdering og anbefaling/konklusjon: Globalisering knytter verden tettere sammen. B\u00e5de Bergen, verden rundt oss og konteksten for v\u00e5rt internasjonale arbeid har endret seg siden internasjonal strategi ble vedtatt i 2018. Bergen kommune har et sterkt internasjonalt engasjement. V\u00e5rt internasjonale arbeid gir oss mulighet til \u00e5 l\u00e6re av andre, f\u00e5 tidlig informasjon, p\u00e5virke relevant politikk og s\u00f8ke internasjonal finansiering til oppgaver vi \u00f8nsker \u00e5 gjennomf\u00f8re. Samtidig er en del av kommunens arbeid p\u00e5 det internasjonale feltet \u00e5 tilrettelegge for andre akt\u00f8rer, v\u00e6re en god ambassad\u00f8r for milj\u00f8er i Bergen, v\u00e6re et godt vertskap og tilby gode tjenester for de som bosetter seg i Bergen. Bergen har alltid hatt blikket rettet ut mot verden. Industri, handel, kultur- og kunnskapsutveksling har gitt grobunn for et internasjonalt tankesett og et mangfold av internasjonale akt\u00f8rer i regionen. Store deler av det bergenske n\u00e6rings- og kulturliv er internasjonalt rettet og innovativt. Byr\u00e5det \u00f8nsker \u00e5 st\u00f8tte oppunder n\u00e6ringslivets internasjonalisering og st\u00f8tte innovasjonsmilj\u00f8ene. Gjennom en revisjon av internasjonal strategi og handlingsplan, vil byr\u00e5det oppdatere kunnskapsgrunnlaget for v\u00e5rt internasjonale arbeid, og sikre at tiltakene bidrar til \u00e5 n\u00e5 m\u00e5lene vi har satt for det internasjonale arbeidet. I en tid hvor kommune\u00f8konomien er presset betyr det at vi samtidig m\u00e5 prioritere ressursbruken p\u00e5 de tiltakene som har st\u00f8rst effekt. 2 Vedtakskompetanse: Byr\u00e5dets fullmakter pkt. 2.1 vedtatt av Bergen bystyre 27. november 2024 i sak 462/24: Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Arbeidet med revisjon av Internasjonal plan for Bergen kommune startes opp i tr\u00e5d med denne saken. 2. Melding om vedtak sendes til Bystyrets kontor og sekretariatene for Eldrer\u00e5det, Kommunalt r\u00e5d for personer med funksjonsnedsettelse, Ungdomsr\u00e5det og Ruspolitisk r\u00e5d. Dato: 6. mai 2025 Christine B. Meyer Byr\u00e5dsleder Dokumentet er godkjent elektronisk. 3 "
}