{
  "dokument_id": "4bd03231-a528-5e84-8d7c-b383a682ba70",
  "doc_type": "case_presentation",
  "kommune": 4601,
  "tittel": "Interpellasjon nr. 9 (tidligere nr.6) fra Eira Martinsen Garrido (SV) \"Kampen mot partnerdrap m\u00e5 styrkes n\u00e5\" Bergen bystyre 06.03.2024",
  "url": "https://bergen.kommune.no/politikere-utvalg/api/fil/bk360/9929807/Framstilling-Interpellasjon-nr-9-tidligere-nr-6-fra-Eira-Martinsen-Garrido-SV-Kampen-mot-partnerdrap-ma-styrkes-na-Bergen-bystyre-06-03-2024",
  "tekst": " Bystyrets kontor Til Intern korrespondanse BBSM-kommunaldirekt\u00f8rens stab V\u00e5r referanse: 2024/16810-2 Saksbehandler: Anette Hatlemark Drabl\u00f8s Fra Dato: 26. februar 2024 Bystyrets kontor Interpellasjon nr. 9 (tidligere nr.6) fra Eira Martinsen Garrido (SV) \"Kampen mot partnerdrap m\u00e5 styrkes n\u00e5\" Bergen bystyre 06.03.2024 2024 startet dystert med allerede fem drapssaker, hvor gjerningsmennene hadde n\u00e6re relasjoner til drapsofrene. I flere av sakene hadde overgriperne bes\u00f8ksforbud mot de voldsutsatte kvinnene, og flere av kvinnene hadde ogs\u00e5 voldsalarmer. Partnerdrap utgj\u00f8r en fjerdedel av alle drap i Norge, og kvinner er klart mest utsatt. I syv av ti partnerdrap har det v\u00e6rt registrert partnervold f\u00f8r drapet. I 2022 gjorde Riksrevisjonen en gjennomgang av myndighetenes arbeid mot vold i n\u00e6re relasjoner. Den viste at oppklaringsprosenten g\u00e5r ned, saksbehandlingstiden er for lang, og at oppf\u00f8lgingen av voldsalarmer og bes\u00f8ksforbud er utilstrekkelig. Selv om Norge har relativt lave drapstall, hadde vi i 2023 de h\u00f8yeste tallene p\u00e5 10 \u00e5r. \u00c9n av fire drap i Norge er partnerdrap, og i nesten alle tilfellene har de utsatte varslet om partnervold tidligere. De fleste sakene er alts\u00e5 kjent for politiet, men likevel skjer det uakseptable handlinger. Kvinner som blir drept av sine partnere har ikke bare varslet om vold, men er ofte blitt mistrodd n\u00e5r de har fors\u00f8kt \u00e5 si ifra. Rahay Varatharajan, som ble brutalt drept 2. januar, hadde opplevd ti brudd p\u00e5 bes\u00f8ksforbud fra sin voldelige partner. Kvinnen som ble funnet drept p\u00e5 \u00d8ygarden, hadde en voldsalarm p\u00e5 grunn av den siktede mannen. Hvor mange brudd p\u00e5 bes\u00f8ksforbud m\u00e5 til f\u00f8r det f\u00e5r konsekvenser? Hvor mange kvinner skal leve i frykt? Politiets manglende oppf\u00f8lging er livsfarlig. Vi ser n\u00e5 en enorm \u00f8kning i antall anmeldelser, men politiet sliter med \u00e5 etterforske og l\u00f8se sakene. Antallet saker som n\u00e5r domstolene har heller ikke \u00f8kt. Dette er en betydelig utfordring. Siden 2013 har norsk rett hatt muligheten til \u00e5 p\u00e5legge omvendt voldsalarm for personer med kontaktforbud. P\u00e5talemyndighetene har s\u00f8kt om dette i 232 saker, men bare f\u00e5tt innvilget det i 105 av dem. I 2022 ble myndighetene kritisert av Riksrevisjonen for mangelfull innsats i kampen mot vold i n\u00e6re relasjoner. Vold i n\u00e6re relasjoner blir satt p\u00e5 dagsorden. Vi m\u00e5 lytte til kvinner, ta kvinner p\u00e5 alvor n\u00e5r de rapporterer vold. Bruk av omvendt voldsalarm m\u00e5 \u00f8kes, og det m\u00e5 bli lavere terskel for \u00e5 p\u00e5legge omvendt voldsalarm (OVA). Vi trenger en rettsstat som ikke lukker \u00f8ynene n\u00e5r bes\u00f8ksforbud brytes. Kvinner som st\u00e5r frem med varsler om vold, trenger en trygghetsgaranti, en sikkerhet om at de vil f\u00e5 n\u00f8dvendig hjelp. For samfunnet koster det for mye \u00e5 h\u00e5ndtere vold. Vold tar liv. Barn som vokser opp i vold, kvinner som lever med traumer og redsel. Derfor m\u00e5 byr\u00e5det jobbe med problemene i et helhetlig perspektiv, inkludert rettsvesenet, barn og familie, og helsevesenet. Sp\u00f8rsm\u00e5l: Hvordan vil byr\u00e5det jobber for \u00e5 sikre at politiet f\u00f8lger opp kvinner som har varslet om vold og s\u00f8rge for deres beskyttelse? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}