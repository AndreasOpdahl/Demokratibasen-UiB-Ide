{
  "dokument_id": "c1978125-e433-53cb-8ff4-460d63cd8dc0",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Geir Steinar Dale (A) om planinnsyn - reguleringsplaner og kommuneplaner med kart over Bergen.",
  "url": "https://bergen.kommune.no/politikere-utvalg/api/fil/bk360/10150085/Svar-pa-representantforslag-fra-Geir-Steinar-Dale-A-om-planinnsyn-reguleringsplaner-og-kommuneplaner-med-kart-over-Bergen-",
  "tekst": " BYR\u00c5DSAVDELING FOR BYUTVIKLING BBU - kommunaldirekt\u00f8rens stab Bystyrets kontor V\u00e5r referanse: 2024/04661-8 Saksbehandler: Christian Clausen Hjelle Dato: 8. mai 2024 Byr\u00e5d for byutvikling Deres ref.: Svar p\u00e5 representantforslag fra Geir Steinar Dale (A) om planinnsyn - reguleringsplaner og kommuneplaner med kart over Bergen. Forretningsutvalget har i m\u00f8tet 16.01.2024 sak 13/24 fattet f\u00f8lgende vedtak: 1. Representantforslag fra Geir Steinar Dale (A) om planinnsyn - reguleringsplaner og kommuneplaner med kart over Bergen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.2024. 3. Utvalg for milj\u00f8 og byutvikling avgir innstilling i saken. Representantforslag Representanten Geir Steinar Dale (Ap) har fremmet f\u00f8lgende representantforslag: \u00abBergen kommune har et relativt tungvint system for innsyn i plan- og byggesaksregisteret. Dette gjelder for brukere p\u00e5 flere plan, som politikere, innbyggere osv. Det er sv\u00e6rt tungvint \u00e5 komme inn i systemet og en m\u00e5 gjerne foreta manuell h\u00e5ndtering av innsynsbegj\u00e6ringer og andre henvendelser vedr\u00f8rende registrerte data p\u00e5 en eiendom. Oslo Kommune har over tid hatt en portal med et klikkbart system, hvor all offentlig informasjon vedr\u00f8rende eiendommer og p\u00e5g\u00e5ende planer er sv\u00e6rt lett tilgjengelig. Her kan en finne alt fra s\u00f8knader til uttalelser fra Statsforvalter for \u00e5 nevne noe. I dag bruker vi store menneskelige ressurser p\u00e5 \u00e5 finne frem til den ulike informasjonen, som kan v\u00e6re relevant for ulike brukergrupper. Legger ved en lenke til systemet de har i Oslo. Med enkle tastetrykk finner en mengde relevant informasjon b\u00e5de for oss politikere og for publikum. Planinnsyn - Reguleringsplaner, kommuneplan og kart over Oslo Her er en rekke valgmuligheter, hvor blant annet kan klikke p\u00e5 \u00abp\u00e5g\u00e5ende saker\u00bb og \u00abbyggesaker\u00bb s\u00e5 f\u00e5r man opp alle byggesaker i kartet siste 4 \u00e5r \u00abViser byggesaker som ikke er avsluttet, og som har inn- eller utg\u00e5ende korrespondanse i l\u00f8pet av de 4 siste \u00e5rene.\u00bb Forslag til vedtak: Bystyret ber byr\u00e5det \u00e5 igangsette et arbeid for \u00e5 se p\u00e5 muligheten for at Bergen kommune kan innf\u00f8re et lignende system det Oslo har.\u00bb Postadresse: Telefon: 55565556 Postboks 7700, 5020 BERGEN E-post: byutvikling@bergen.kommune.no Kontoradresse: Internett: www.bergen.kommune.no R\u00e5dhusgaten 10 Byr\u00e5dets vurdering Byr\u00e5det har m\u00e5l om \u00e5 f\u00e5 fart p\u00e5 byutviklingen og at Bergen skal vokse de neste \u00e5rene. Dette inneb\u00e6rer at byen m\u00e5 v\u00e6re attraktiv for alle som har lyst \u00e5 bidra til verdiskapning og at kommunen m\u00e5 levere gode tjenester og tilbud. Byutvikling m\u00e5 skje gjennom samarbeid mellom offentlige og private, det m\u00e5 v\u00e6re god informasjon rundt byutvikling, og saksbehandling m\u00e5 v\u00e6re enkel og effektiv for b\u00e5de n\u00e6ringsliv og utbyggere. Byr\u00e5det er i den forbindelse opptatt av at kommunen har et godt system for innsyn i kartgrunnlag, arealplaner og byggesaker. Byr\u00e5det ser derfor positivt p\u00e5 tilbakemeldinger som kan bidra til \u00e5 forbedre kommunale tjenester, og vurderer at representantforslaget tar opp viktige sp\u00f8rsm\u00e5l. Under f\u00f8lger en kort gjennomgang av dagens system, p\u00e5g\u00e5ende forbedringsarbeid og muligheter for videre utvikling og forbedringer. Dagens system Dagens system for innsyn i plan- og byggesaker omfatter f\u00f8lgende: \u2022 Bergenskart: oversikt over alle digitale kart: Bergenskart.no \u2022 Planregisteret: oversikt over alle gjeldende reguleringsplaner: arealplaner.no \u2022 PBE Saksinnsyn: alle reguleringsplaner og byggesaker etter 2005: Saksinnsyn Bergenskart Form\u00e5let med l\u00f8sningen i Bergenskart er at det skal v\u00e6re mulig \u00e5 finne alt p\u00e5 et sted. Fra \u00e5pningssiden s\u00e5 kan det velges mellom flere ikoner (Figur 1). Ved \u00e5 g\u00e5 inn p\u00e5 ikonet \u00abPlaner, bygg og eiendom\u00bb s\u00e5 kan det velges mellom flere karttyper, blant annet \u00abPlankart\u00bb, \u00abByggesakskart\u00bb, \u00abEiendomskart\u00bb, \u00abHistoriske kart og flyfoto\u00bb med mer (Figur 2). Figur 1 (venstre): Bilde fra \u00e5pningssiden til Bergenskart. Figur 2 (h\u00f8yre): Aktuelle karttyper under ikonet \"Planer, bygg og eiendom\". Ved \u00e5 g\u00e5 inn p\u00e5 \u00abByggesakskart\u00bb s\u00e5 kan man finne frem til en aktuell eiendom. Ved \u00e5 klikke p\u00e5 eiendommen kommer det opp vindu med diverse eiendomsopplysninger og oversikt over videre oppslag. Det er her mulighet for videre oppslag og lenker til videre innsyn gjennom blant annet PBE Saksinnsyn og Planregisteret, men ogs\u00e5 lenker til Kartverket, G\u00e5rdskart, Google Streetview med flere. Ved \u00e5 klikke p\u00e5 en konkret eiendom s\u00e5 vises f\u00f8lgende bilde (Figur 3). Side 2 av 7 Figur 3 (venstre): Oversikt over eiendomsopplysninger ved \u00e5 klikke p\u00e5 en eiendom under \"Byggesakskart\". Figur 4 (h\u00f8yre): Informasjon om planer under arbeid for en aktuell eiendom under \u00abPlankart\u00bb. Ved \u00e5 g\u00e5 tilbake til \u00abPlaner, bygg og eiendom\u00bb, og deretter velge karttypen \u00abPlankart\u00bb s\u00e5 vises kartlag som viser avgrensningen for de ulike plantypene og for de ulike fasene en reguleringsplan har igjennom planprosessen. Ved \u00e5 klikke p\u00e5 kartet s\u00e5 \u00e5pnes vindu med informasjon om planstatus, og lenker til at planene kan \u00e5pnes i Planregisteret eller i PBE Saksinnsyn. \u00abPlankart\u00bb omfatter f\u00f8lgende kartlag: \u2022 Kommuneplanens arealdel \u2022 Kommunedelplaner \u2022 Vedtatte reguleringsplaner \u2022 Planendringer til vedtatte planer \u2022 Planer under arbeid \u2022 Planprosess avsluttet uten positivt vedtak For kommuneplanens arealdel, kommunedelplaner og vedtatte reguleringsplaner s\u00e5 vises ogs\u00e5 den juridiske informasjonen i planen som arealform\u00e5l og juridiske punkt/linjer som egne kartlag. Det er utarbeidet brukervideoer som gir informasjon om hvordan Bergenskart fungerer, hva som ligger i de ulike karttypene og hvordan man g\u00e5r frem for \u00e5 finne informasjon. Disse videoene ligger p\u00e5 hovedsiden (Figur 5). Figur 5: Oversikt over brukervideoer som ligger p\u00e5 hovedsiden til Bergenskart. Samlet sett s\u00e5 ligner systemet til Bergenskart mye p\u00e5 l\u00f8sningene som representanten viser til i Oslo kommune. Bergenskart sin l\u00f8sning er klikkbar, det vil si at det er mulig \u00e5 hente ut Side 3 av 7 informasjon ved \u00e5 klikke p\u00e5 en aktuell eiendom. Det er mange muligheter for \u00e5 hente ut mer informasjon og videre dokumenter ved \u00e5 klikke p\u00e5 eiendommer, dette har mye til felles med Oslo kommune sin l\u00f8sning. Planregisteret I planregisteret kan det s\u00f8kes p\u00e5 en adresse eller g\u00e5rd- og bruksnummer og f\u00e5 opp alle arealplaner som gjelder for aktuell eiendom. Det kan ogs\u00e5 s\u00f8kes direkte etter en gitt arealplan, b\u00e5de gjeldende og utg\u00e5tte, ved \u00e5 s\u00f8ke p\u00e5 plannavn eller plan-ID. S\u00f8kefeltet starter s\u00f8k mens det fylles inn, slik at det lettere kan finnes en arealplan selv om man ikke har hele navnet eller alle eiendomsopplysninger. Figur 6: Hovedsiden til Planregisteret. Inne p\u00e5 den enkelte arealplan er det et kartvindu over planens til enhver tid gjeldende utstrekning, sammen med planens viktigste dokumenter. I kartvinduet kan det zoomes inn p\u00e5 den eiendommen man har s\u00f8kt opp. For alle planer vedtatt etter 2010 (og mange eldre planer), kan det trykkes i kartvinduet og f\u00e5 opp informasjon om hva de ulike omr\u00e5dene er regulert til. For nyere planer er det lenke til planens saksnummer og tilgang til saksinnsyn, som viser aktuelle dokumenter fra saksbehandling av den aktuelle arealplanen. Figur 7: Informasjon om en aktuell reguleringsplan, med lenke til saksnummer og mulighet for \u00e5 se aktuelle form\u00e5l p\u00e5 plankart. PBE Saksinnsyn plan- og byggesaker P\u00e5 nettsiden for saksinnsyn kan det s\u00f8kes i PBE sitt elektroniske arkiv for plan- og byggesaker etter 2005. Dette omfatter dokumenter gjennom behandlingsprosessen av plan- og byggesaker. For private reguleringsplaner under arbeid har man direkte tilgang til dokumentene. For resten av det elektroniske arkivet, kan man be om innsyn ved \u00e5 legge det til i bestilling. I 2017 ble det etablert rutiner for at ogs\u00e5 elektroniske filer knyttet til p\u00e5g\u00e5ende og nylig avsluttede plansaker, fortl\u00f8pende blir tilgjengelig via PBE saksinnsyn. Dette betyr at alle interessenter, innbyggere, naboer, utbyggere kan finne aktuelle planer og saker. Tilsvarende publisering av de elektroniske filene i byggesaker, vil bli startet opp innen utgangen av f\u00f8rste halv\u00e5r 2024 for fortl\u00f8pende journalf\u00f8rte dokumenter. Etaten vil videre i 2024 planlegge kvalitetssikring av filene i journalf\u00f8rte dokumenter i nylig avsluttede Side 4 av 7 byggesaker (2023/2024 saker) slik at ogs\u00e5 disse kan ligge \u00e5pent tilgjengelig i innsynsl\u00f8sningen. Kvalitetssikringen omfatter sladding av person- og personsensitive opplysninger i aktuelle filer samt ivareta n\u00f8dvendig skjerming av elektroniske filer knyttet til kommunens skjermede eiendommer. Dersom etaten skal planlegge for ytterligere tilgjengeliggj\u00f8ring av eldre saker f\u00f8r 2023, vil tilsvarende kvalitetssikring m\u00e5tte planlegges for dette arkivmaterialet, og vil eventuelt inneb\u00e6re merarbeid. En kvalitetssikring av arkivene og publisering av filer vil v\u00e6re en ressurskrevende oppgave og er vanskelig \u00e5 kombinere med ressurser fra daglig drift. En forutsetning for \u00e5 tilrettelegge for dette vil v\u00e6re at det gis et \u00f8konomisk handlingsrom for \u00e5 etablere et prosjekt som utf\u00f8rer kvalitetssikring og tilrettelegger for publisering innenfor gitte rammer og tidsfrister. Mulighet for videre forbedringer Det er mulig \u00e5 tilrettelegge for at nylig avsluttede og p\u00e5g\u00e5ende byggesaker kan vises i kartet. Dette er mulig fordi alle byggesaker i nytt saksbehandlingssystem er knyttet til et geografisk punkt/eiendom. Dette er en l\u00f8sning det jobbes med for \u00e5 f\u00e5 innarbeidet i Bergenkart. Det er mulig \u00e5 tilrettelegge for \u00f8kt publisering og selvbetjening, men det vil kreve ytterligere forbedring av dagens brukervennlighet ovenfor publikum. Arbeidsomfang og kostnader m\u00e5 eventuelt vurderes videre. Et konkret eksempel p\u00e5 \u00f8kt publisering og selvbetjening er at det for plansaker kan legges til rette for at interessenter kan abonnere p\u00e5 varslinger for aktuelle aktiviteter og eiendommer. Det kan v\u00e6re noe tilsvarende Oslo kommunes l\u00f8sning. PBE opplever \u00f8kende ettersp\u00f8rsel og behov for informasjon s\u00e6rlig fra beboere i borettslag. Dette skyldes at disse beboere ikke s\u00e5 lett f\u00e5r informasjon om planarbeid og varsler. Ved for eksempel varsel om oppstart, offentlig ettersyn og andre aktiviteter i en planprosess s\u00e5 sendes informasjonen ut kun til grunneiere. I borettslag er det som regel kun styret som st\u00e5r oppf\u00f8rt som grunneier, og dermed kun styret som f\u00e5r henvendelsen i sin postkasse p\u00e5 Altinn. Dersom disse l\u00f8sningene skal utvikles videre for \u00e5 gi bedre kommunikasjon og informasjonsflyt direkte til alle beboere, s\u00e5 vil dette medf\u00f8re \u00f8kte arbeidsoppgave og kostnader. Omfanget av dette m\u00e5 eventuelt vurderes videre av PBE. Kommunekart-app For innsyn i arealplaner s\u00e5 finnes det ogs\u00e5 en app-l\u00f8sning \u00abKommunekart\u00bb fra NorKart som kan lastes ned til mobiltelefon. Appen gir mulighet for innsyn i aktuelle arealplaner som gjelder for den enkelte eiendom/omr\u00e5de og som vises i kartet. Dersom det sl\u00e5s p\u00e5 stedstjenester p\u00e5 telefonen, vil det vises hvor du st\u00e5r p\u00e5 eiendommen i forhold til kart og reguleringskart. Dette kan v\u00e6re hensiktsmessig og nyttig ved for eksempel befaringer. Byr\u00e5dets samlede vurdering Byr\u00e5det vurderer at dagens system samlet sett gir et godt og bredt tilbud til b\u00e5de beslutningstagere, byggebransjen og \u00f8vrig befolkning. Det p\u00e5g\u00e5r samtidig ogs\u00e5 mye godt arbeid hos PBE med \u00e5 forbedre og utvikle dagens system. Under f\u00f8lger kort byr\u00e5dets vurdering av dagens system og mulighet for forbedringer. Plan- og bygningsloven \u00a7 2-2 har krav om at \u00abKommunene skal ha et planregister som gir opplysninger om gjeldende arealplaner og andre bestemmelser som fastlegger hvordan arealene skal utnyttes.\u00bb Byr\u00e5det vurderer at Planregisteret ivaretar minimumskravet i plan- og bygningsloven for arealplaner p\u00e5 en god m\u00e5te, mens Bergenskart og PBE Saksinnsyn tilbyr bredere og utdypende informasjon utover minimumskravet i lovverket. Byr\u00e5det ser at Bergenskart har et stort og bredt informasjonstilbud. Ved siden av byggesaker s\u00e5 har Bergenskart ogs\u00e5 flere temakart, historiske kart og foto, veiledere, temakart over for eksempel ism\u00e5linger om vinteren, str\u00f8kart, friluftlivskart, skolekretser, boligsonekart, vegstatus, gravearbeider med mer. PBE Saksinnsyn gir samtidig et utdypende tilbud med tilgang til dokumenter som er journalf\u00f8rt gjennom behandlingsprosessen. Side 5 av 7 Kommuneplanens samfunnsdel (KPS-Bergen 2030) har et eget satsingsomr\u00e5de \u00abEngasjert\u00bb som understreker viktigheten av god og tilgjengelig informasjon (satsing 2, side 25): \u00abInformasjon til brukerne av kommunens tjenester skal v\u00e6re lett tilgjengelig og forst\u00e5elig. (...). Kommunen har ogs\u00e5 en viktig rolle som formidler av dokumentasjon gjennom bibliotek, byens arkiver og kartverk. Sikker dokumentasjon av \u2013 og bred tilgang til \u2013 offentlig virksomhet, er en forutsetning for samfunnets stabilitet, innbyggernes tillit og et levende demokrati. Informativ og korrekt kartinformasjon er avgj\u00f8rende for utarbeidelse av planer og ulike tillatelser.\u00bb Byr\u00e5det vurderer at dagens tilbud ivaretar m\u00e5l i KPS om god og tilgjengelig informasjon. Dette ivaretas ved at Bergenskart er den samlende portalen, som tilbyr oversikt og n\u00f8dvendige lenker videre til andre steder med mere informasjon. Byr\u00e5det vurderer at Bergenskart tilbyr mye av det samme som representanten viser til med Oslo kommune sitt system for innsyn. Bergenskart omfatter b\u00e5de bygge- og plansaker, systemet er klikkbart slik at det enkelt kan klikkes p\u00e5 en aktuell eiendom for mer informasjon, og systemet har lenker til Planregister og PBE saksinnsyn for mer detaljert informasjon om den enkelte reguleringsplan eller byggesak. Bergenskart tilbyr i tillegg et stort antall andre typer kart og annen informasjon. Fordelen med Bergenskart er dermed at den har \u00abAlt p\u00e5 ett sted\u00bb, slik det fremg\u00e5r av hovedsiden. Byr\u00e5det vurderer derfor at Bergenskart fungerer godt som et samlende og helhetlig system, med mulighet for videre fordyping gjennom lenker til andre kartsteder og tilbud. Byr\u00e5det er opptatt av innovasjon, forenkling og effektivisering, og ser derfor positivt p\u00e5 at PBE allerede arbeider med p\u00e5g\u00e5ende forbedringer av dagens system. Siden 2017 har PBE hatt rutine med fortl\u00f8pende tilgjengeliggj\u00f8ring av elektroniske dokumenter til p\u00e5g\u00e5ende og nylig avsluttede plansaker. Det er sv\u00e6rt positivt at PBE i l\u00f8pet av 2024 starter opp tilsvarende rutine med forl\u00f8pende tilgjengeliggj\u00f8ring av dokumenter til byggesaker. At arbeidet ogs\u00e5 vil omfatte kvalitetssikring og publisering av dokumenter i nylig avsluttende byggesaker (2024-2024) bidrar til \u00f8kt tilgjengelighet og innsyn. Byr\u00e5det ser ogs\u00e5 positivt p\u00e5 at PBE arbeider med l\u00f8sning hvor nylig avsluttede og p\u00e5g\u00e5ende byggesaker kan vises p\u00e5 kartlag i Bergenskart. Byr\u00e5det vurderer at dette er viktige forbedringer av Bergenskart, slik at kommunen kan levere enda bedre og mer tilgjengelig informasjon, slik representanten etterlyser. Byr\u00e5det oppfatter at Bergenskart tilbyr innsynsl\u00f8sninger som i stor grad likner p\u00e5 l\u00f8sningen til Oslo kommune. Samtidig er det flere muligheter for forbedringer og videreutvikling. Byr\u00e5det ser s\u00e6rlig at muligheten for \u00e5 abonnere p\u00e5 varslinger knyttet til en aktuell sak, eiendom eller aktivitet, kan bidra til bedre informasjonstilgang og \u00f8kt medvirkning. Byr\u00e5det vil i samsvar med Klosterhagen-erkl\u00e6ringen vurdere muligheten for ytterligere forbedringer av dagens system. Dette vil bli en del av diskusjonen i forbindelse med fremtidig rullering av handlings- og \u00f8konomiplan (H\u00d8P). P\u00e5 n\u00e5v\u00e6rende tidspunkt vil byr\u00e5det ikke prioritere \u00e5 starte opp nye prosjekter som vil kreve \u00f8kte \u00f8konomiske ressurser. Byr\u00e5det anbefaler derfor ikke \u00e5 sette i gang et arbeid slik representanten foresl\u00e5r. Byr\u00e5det viser i stedet til at dagens system tilbyr gode og helhetlige l\u00f8sninger, som i stor grad likner p\u00e5 Oslo kommune sitt system, samtidig som PBE fortsetter arbeidet med kontinuerlig forbedring og utvikling av dagens tilbud. Byr\u00e5det vil samtidig videreformidle tilbud fra PBE om at det kan gjennomf\u00f8res en presentasjon for representantene i bystyret om hvilke muligheter og l\u00f8sninger som finnes i Bergenskart, dersom dette er \u00f8nskelig. Side 6 av 7 Med hilsen BBU - kommunaldirekt\u00f8rens stab Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. Side 7 av 7 "
}