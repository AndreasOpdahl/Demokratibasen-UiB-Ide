{
  "dokument_id": "601982e6-3495-557d-9282-16c7dbb4e39d",
  "doc_type": "case_attachment",
  "kommune": 4601,
  "tittel": "Fagnotat - Gjennomf\u00f8ringsvedtak Borehull Fj\u00f8sangerveien",
  "url": "https://bergen.kommune.no/politikere-utvalg/api/fil/bk360/9866557/Fagnotat-Gjennomforingsvedtak-Borehull-Fjosangerveien",
  "tekst": " Bergen Vann Til Fagnotat BBU - Seksjon \u00f8konomi (Arbeidssted) V\u00e5r referanse: 2023/20875-5 Saksbehandler: Mikael Tjemsland Fra Dato: 6. mars 2024 Avsender Gjennomf\u00f8ringsvedtak Borehull Fj\u00f8sangerveien Hva saken gjelder: Bergen Vann har som form\u00e5l \u00e5 kontinuerlig forbedre h\u00e5ndtering av stadig \u00f8kende mengder overvann (regn og smeltevann). Byens topografi gj\u00f8r denne jobben utfordrende da bratte fjellsider gj\u00f8r avrenningen raskere. Fortetting og stadig v\u00e5tere klima bidrar til \u00e5 ytterligere forsterke overvannsproblematikken. I tillegg skal overvann som tidligere har g\u00e5tt til avl\u00f8psledninger f\u00f8res til overvannsledninger. I sum \u00f8ker dette de totale mengdene overvann som skal h\u00e5ndteres av overvannssystemet. Et av stedene dette merkes godt er Fj\u00f8sanger som tar imot avrenning fra store deler av L\u00f8vstakksiden. Overvannsledninger f\u00f8rer vannet til en kisteveit som g\u00e5r under Fj\u00f8sangerveien ved Solheim gravplass. Denne kisteveiten er fra 1925 og har sv\u00e6rt begrenset kapasitet. Den klarer ikke \u00e5 h\u00e5ndtere stadig \u00f8kende mengder med overvann. N\u00e5r kisteveiten n\u00e5r sin kapasitet g\u00e5r vannet i overl\u00f8p via avl\u00f8psledninger og videre til renseanlegg. Dette medf\u00f8rer un\u00f8dvendig ressursbruk til rensing av rent overvann. Ved store nedb\u00f8rshendelser g\u00e5r fellesledningene i overl\u00f8psdrift noe som medf\u00f8rer at urenset spillvann (kloakk) slippes ut i Puddefjorden Dette er spesielt uheldig i lys av nylig gjennomf\u00f8rt prosjekt med tildekking av bunnen i Puddefjorden og en vedtatt m\u00e5lsetning om utbedring av vannkvalitet i Puddefjorden. Det er derfor \u00f8nskelig \u00e5 erstatte kisteveiten med et \u00d81200 mm borehull og tilh\u00f8rende overvannsledning frem til p\u00e5kobling i Kanalveien og videre til Solheimsvannet. Det prosjekterte overvannsystemet vil avlaste dagens fellessystem, noe som f\u00f8rer til mindre overl\u00f8psdrift samt reduksjon av mengden avl\u00f8psvann som m\u00e5 renses p\u00e5 kommunale renseanlegg. Rent overvann skal tilbakef\u00f8res til naturlig vassdrag istedenfor \u00e5 gjennomg\u00e5 en un\u00f8dvendig og kostbar renseprosess. Fagetatens anbefaling: 1. Overvannsledning og borehull etableres for \u00e5 transportere overvann fra deler av L\u00f8vstakksiden utenom fellessystemet for avl\u00f8p til utslipp i resipient. 2. Det stilles til disposisjon 26 000 000 kr til prosjektet fra f\u00f8lgende budsjettpost investering: Budsjettpost (nr og navn) Tjeneste (nr og navn) Bel\u00f8p 923023 Fj\u00f8sangerveien 35310 Avl\u00f8psnett / 26 000 000 overvannsanlegg innsamling av avl\u00f8psvann Prosjektet innarbeides ved rullering av handlings- og \u00f8konomiplan (H\u00d8P). Saksutredning: Bakgrunn for prosjektet Strategien for separering av avl\u00f8psfellessystemet samt utbygning av overvannsystem er hjemlet i f\u00f8lgende dokumenter: - Kommunedelplan for Overvann 2019- 2029 - Hovedplan for Avl\u00f8p og vannmilj\u00f8 2019 \u2013 2028 Prosjektet har 2 hovedform\u00e5l: 1. Separasjon Overvann har tradisjonelt blitt f\u00f8rt til samme ledninger som spillvann. Overvann ble brukt til \u00e5 forbedre selvrensingen i ledningene samt tynne ut spillvannet f\u00f8r utslipp til resipient. Det kalles for fellessystem. Dagens krav medf\u00f8rer at spillvann skal renses f\u00f8r det slippes ut. Bruk av fellesledninger f\u00f8rer til at rent overvann blir f\u00f8rt til rensing og dermed un\u00f8dvendig belastning p\u00e5 renseanleggene. Fellesledningene er ofte underdimensjonert for \u00e5 h\u00e5ndtere dagens overvannsmengder. N\u00e5r ledningene fylles opp ved store overvannshendelser f\u00f8res vannet til overl\u00f8p. Det betyr at urenset spillvann g\u00e5r til fjord/vann. For \u00e5 redusere dette etableres egne overvannsledninger slik at spillvann og rent overvann blir separert. 2. \u00d8kt kapasitet for overvannssystemet Eksisterende kisteveit under Fj\u00f8sangerveien er fra 1925. Denne kisteveiten har sv\u00e6rt begrenset kapasitet og klarer ikke \u00e5 h\u00e5ndtere stadig \u00f8kende mengder med overvann som kommer fra L\u00f8vstakksiden. I en stor overvannshendelse vil systemet bli overbelastet noe som kan f\u00f8re til oversv\u00f8mmelse. Det er derfor \u00f8nskelig \u00e5 erstatte kisteveiten med et \u00d81200mm borehull som har tilstrekkelig kapasitet til \u00e5 f\u00f8re overvann videre til Solheimsvatnet. Prosjektet omfatter - Ca. 180 m med ny overvannsledning - Ca. 40 m med \u00d81200 borehull - Tilh\u00f8rende kummer, sandfang og annet materiell Usikkerhet i prosjektet Det er utf\u00f8rt Monte Carlo usikkerhetssimulering samt kvalitativ usikkerhetsanalyse. St\u00f8rste usikkerheter i kostnadsoverslaget er forbundet med: \u2022 Markedet \u2013 om det er stor interesse i markedet med god konkurranse og om det er gode priser p\u00e5 utstyr og materiell, \u2022 grunnforhold \u2013 om det oppst\u00e5r utfordringer med l\u00f8smasser og fjell, samt kollisjoner med annen infrastruktur i grunnen og \u2022 brukere \u2013 om det er spesielle utfordringer som m\u00e5 h\u00e5ndteres ifm. trafikkavvikling i Fj\u00f8sangerveien (E39). Prosjektering - valg av r\u00e5dgiver Sweco Bergen har utf\u00f8rt prosjektering av anlegget p\u00e5 rammeavtale. Byggeledelse \u2013 valg av byggeleder Intern byggeleder tildeles ved oppstart av prosjektet. Utf\u00f8relse - valg av entrepren\u00f8r Prosjektet utlyses iht. regelverk om offentlig anskaffelse. Varighet Ca. 6 mnd. byggetid. Tiltaket inneb\u00e6rer at deler av overvannsanlegget skal etableres p\u00e5 privat eiendom. Det er per dags dato ikke oppn\u00e5dd enighet med eieren av eiendommen og saken blir derfor h\u00e5ndtert som ekspropriasjonssak. Tiltaket settes i gang n\u00e5r n\u00f8dvendige tillatelser er oppn\u00e5dd. Kostnadsprognose inkl. driftsmidler Investering kr 26 000 000 Driftsmidler (prosjektering) kr 1 000 000 Totalt kr 27 000 000 Besluttende organ for vedtak om gjennomf\u00f8ring (investering) Byr\u00e5det. Vedlegg 1. Oversiktskart H102. 2. Lengdeprofil GH302 3. Usikkerhetsberegning Fj\u00f8sangerveien Borehull Med hilsen Magnar Sekse Per Lasse Reinertsen Etatsdirekt\u00f8r Avdelingsleder Dokumentet er godkjent elektronisk. "
}