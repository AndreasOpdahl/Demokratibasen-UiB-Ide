{
  "dokument_id": "72a6b7f0-5074-53ee-9718-98cb6a51ee14",
  "doc_type": "case_attachment",
  "kommune": 4601,
  "tittel": "_ 2023_252962-6 Laksev\u00e5g, gnr. 137, bnr. 181, Janaflaten. Klage over avslag p\u00e5 s\u00f8knad om bruksendring, Bygg A",
  "url": "https://bergen.kommune.no/politikere-utvalg/api/fil/bk360/9701741/-2023-252962-6-Laksevag-gnr-137-bnr-181-Janaflaten-Klage-over-avslag-pa-soknad-om-bruksendring-Bygg-A",
  "tekst": " Byr\u00e5d for klima, milj\u00f8 og byutvikling Fullmaktssak /23 Saksframstilling V\u00e5r referanse: 2023/252962-6 Laksev\u00e5g, gnr. 137, bnr. 181, Janaflaten. Klage over avslag p\u00e5 s\u00f8knad om bruksendring for n\u00e6ringsbygg. Bygg A. Hva saken gjelder: Harris Advokatfirma AS v/ advokat Ingrid S\u00e6vold Moe klager p\u00e5 vedtak om avslag datert 09.06.2023. Klagen er framsatt p\u00e5 vegne av tiltakshaver Janaflaten N\u00e6ringspark AS. Ansvarlig s\u00f8ker er Helgesen Tekniske Bygg AS. Klagen gjelder tre separate vedtak for bygg A, B og C som p\u00e5klages samlet. Bygg A og C behandles i egne klagesaker. S\u00f8knadene for de tre n\u00e6ringsbyggene gjelder: - Bruksendring av plan 2 i Bygg B fra engroshandel til salg av arealkrevende varer (byggevarehandel). BRA ca 1450 m2. - Bruksendring av Bygg C fra engroshandel til byggevarehandel i plan 1. BRA ca 1500 m2. - Bruksendring av deler av Bygg A fra bilforretning/bilforhandler til m\u00f8belforretning. BRA ca. 3650 m2. S\u00f8knaden i foreliggende sak, bygg A, gjelder endring av tillatelse/bruksendring, ved at 3650 m2 BRA endres fra bilforretning til m\u00f8belforretning. Videre s\u00f8kes det om fasadeendring med 2 nye vinduer i s\u00f8r og vest, fjerning av port samt innsetting av nytt inngangsparti med glassfasade. Avslagshjemmel er reguleringsbestemmelsene \u00a7 3.2 vedr. rekkef\u00f8lgekrav om utbedret Rv. 555. Ansvarlig s\u00f8ker opplyser at naboer ikke er varslet, da deres interesser i liten grad ber\u00f8res av s\u00f8knad om bruksendring. I reguleringsplan med planID 61330000 for Drotningsvik n\u00e6ringsomr\u00e5de, vedtatt 20.01.2016, er eiendommen regulert til forretning/kontor/industri. I KPA 2018 ligger eiendommen i \u00f8vrig byggesone, hensynssone flyst\u00f8y - gul sone. Utbyggingen gjelder felt FKI 10 og FKI 11 i reguleringsplanen. Flyfoto under til venstre viser tomtens plassering i forhold til Sotrabroen i \u00f8vre bildekant. Situasjonsplan under til h\u00f8yre viser plasseringen av byggene A-D p\u00e5 tomten. Side 1 av 6 Utklippet under er hentet fra klagen og viser illustrasjon av nybygg til venstre (sett mot nord) og til h\u00f8yre utsnitt av reguleringsplanen: Uttale fra Statens vegvesen: Statens vegvesen (SVV) har uttalt seg til s\u00f8knaden 24.05.- og 07.09.2023. SVV viser til at kapasiteten p\u00e5 Rv. 555 har n\u00e5dd sitt metningspunkt. SVV viser til at to av de tre sakene som er en del av s\u00f8knaden gjelder endring fra engroshandel til byggevarehandel. Slik SVV kjenner byggevarehandelen s\u00e5 genererer den vel s\u00e5 mye trafikk om ikke en del mer en engroshandelen. S\u00e5ledes kan ikke SVV st\u00f8tte en slik endring, og kommunen bes opprettholde krav om engroshandel. SVV kjenner ikke det faglige grunnlaget for den nye trafikkvurderingen og kan da ikke tillegge denne betydning for vurdering av trafikken i Drotningsvik. Kommunen oppfordres til \u00e5 avsl\u00e5 s\u00f8knaden om dispensasjon for de tre byggene. Trafikknotat fra Siv. Ing. Helge Hopen datert hhv. 03.05,- 23.06, og 23.08.2023: I revidert notat av 23.08.2023 gis en oppdatert beregning av forventet trafikkendring som f\u00f8lge av oms\u00f8kte tiltak, sett i forhold til trafikksituasjonen med allerede godkjent arealbruk. Endringene i arealform\u00e5l handler prim\u00e6rt om arealene i Bygg A som vil g\u00e5 fra bilforretning til m\u00f8belforretning. I tillegg er det endringer i Bygg B og C (fra lager/engros til trelasthandel). Trafikkberegningene i notat av 3.5.2023 var basert p\u00e5 et tynt underlagsmateriale n\u00e5r det gjelder m\u00f8belforretning. Materialet er i f\u00f8lge notatet n\u00e5 underbygget med vesentlig mer solid empiri fra 19 m\u00f8belforretninger, og Siv. Ing. Helge Hopen har med dette et mer treffsikkert underlag for kalkyle av trafikk til/fra m\u00f8belforretning. Oppdaterte arealdata og trafikkberegninger viser n\u00e5 en forventet uendret trafikkmengde til/fra Janaflaten sammenlignet med gjeldende arealbruk p\u00e5 eiendommen. Det vises til areal \u2013 og trafikkberegningstabell i notatet. Klagerens anf\u00f8rsler i hovedtrekk: I klage datert 23.06.2023 har klageren vist til trafikknotat fra Helge Hopen revidert 23.06.2023 som viser at en bruksendring fra bilforhandler til m\u00f8belforretning/plasskrevende varehandel i bygg A vil inneb\u00e6re en reduksjon av trafikk til Janaflaten N\u00e6ringspark, sammenlignet med estimert trafikkniv\u00e5 som l\u00e5 til grunn for opprinnelig rammes\u00f8knad. Utfyllende klage er datert 25.10.2023. Klagen gjelder samlet for 3 separate avslag for bygningene B, C og A. Klageren viser til at avslagene er gitt til tross for at det er dokumentert at bruksendringene i ytterste konsekvens kun vil kunne medf\u00f8re en marginal \u00f8kning av trafikk p\u00e5 Rv. 555. Kommunen kan derfor godkjenne tiltaket, selv om kommunen har en skj\u00f8nnsmessig avslagshjemmel i \u00a7 3.2 (ref. pkt. 2 under). Hvis avslagene opprettholdes, vil dette blant annet Side 2 av 6 kunne medf\u00f8re at de nyoppf\u00f8rte, energivennlige og moderne byggene, blir st\u00e5ende tomme frem til Sotrasambandet st\u00e5r ferdig \u2013 et sv\u00e6rt lite n\u00e6ringsvennlig alternativ. Klageren anmoder om at avslagene omgj\u00f8res til tillatelser, jf. fvl. \u00a733. Klageren viser til at bestemmelsen i \u00a7 3.2 er underlagt forvaltningsskj\u00f8nn, og at kommunen etter en konkret vurdering helt lovlig kan godkjenne bruksendringene. Klageren viser til at det ble innvilget rammetillatelse for de fire nye byggene i 2022. Bygningsmyndighetene opplyste da at byggene medf\u00f8rte en netto \u00f8kning av bygningsareal p\u00e5 11 000 m2, som tilsvarer en \u00f8kning fra 2% til 9 % av det totale utbyggingspotensialet i planen. Videre ble det fremhevet at bestemmelsen ikke skulle forst\u00e5s slik at det er et tiln\u00e6rmet byggeforbud i omr\u00e5det. Videre gav kommunen tydelige signaler p\u00e5 at det var \u00f8nskelig \u00e5 opprettholde noe form for n\u00e6ringsutvikling i denne n\u00e6ringsparken parallelt med Sotrasambandet. Herunder ble det presisert at det kunne tillates mellom 10 og 20 prosent (16.600 \u2013 33.300 m2) av utbyggingspotensialet for n\u00e6ringsbygg i reguleringsplan 61330000 utbygges, f\u00f8r det nye Sotrasambandet er \u00e5pnet. I lys av bygningsmyndighetenes argumentasjon vil klageren fremheve at den oms\u00f8kte bruksendringen ikke medf\u00f8rer en \u00f8kning i areal, og at bruken er iht. plan. Rammetillatelsene ble ikke p\u00e5klaget av Statens vegvesen. Rammetillatelsene ble gitt under streng regulering av fremdrift, for \u00e5 ivareta fremtidig bygging av nytt Sotrasamband. Fremdrift ble ivaretatt iht. planen, men som en f\u00f8lge av at mulige leietakere ikke lenger var aktuelle for eiendommen, ble det vanskelig \u00e5 ferdigstille det leietakertilpassede innredningsarbeidet innen fristen. Siste innredningsarbeid m\u00e5 alltid skreddersys til leietaker, ettersom det verken er milj\u00f8vennlig eller \u00f8nskelig \u00e5 m\u00e5tte rive nyoppf\u00f8rt innredning for \u00e5 etablere dette p\u00e5 nytt n\u00e5r endelig leietaker er p\u00e5 plass. Tiltakshaver fikk omsider p\u00e5 plass M\u00f8belringen og Byggmax som leietakere i bygg A, B og C. B\u00e5de M\u00f8belringen og Byggmax er i tr\u00e5d med gjeldende arealform\u00e5l i plan, men krevde formelt en s\u00f8knad om bruksendring. Klageren viser til at M\u00f8belringen vil flytte lokasjon fra Straume til Janaflaten. Trafikken flyttes alts\u00e5 til et annet sted p\u00e5 Rv. 555. Byggmax vil etablere seg p\u00e5 samme sted, og dette medf\u00f8rer if\u00f8lge klageren at kundene som i dag m\u00e5 kj\u00f8re fra Sotra og Bergen Vest til Ask\u00f8y, Nyborg eller Nesttun, f\u00e5r en kortere vei. Klageren viser til at ny bruk er i tr\u00e5d med det arealform\u00e5l planen legger opp til, og at trafikkbelastningen p\u00e5 veien trolig ikke vil bli endret som f\u00f8lge av en bruksendring. Dette inneb\u00e6rer at hensynet til trafikksituasjonen p\u00e5 Rv. 555 ikke blir tilsidesatt ved en godkjenning. N\u00e5r det gjelder vilk\u00e5rene for dispensasjon for plassering av parkering, hevder klageren at vilk\u00e5rene for dispensasjon er oppfylt jfr. pbl. \u00a7 19-2. Parkeringen vil skje innend\u00f8rs og antall parkeringsplasser vil v\u00e6re i tr\u00e5d med gjeldende krav. Som en del av oms\u00f8kte drive-in byggevarehandel, anses det som naturlig at parkeringsplassene etableres innvendig i tilknytning til denne og ikke i eget parkeringsanlegg slik det kreves i reguleringsplanen. Det vises for \u00f8vrig til utfyllende begrunnelse for dispensasjon i s\u00f8knaden datert 24.08.2023. Fagetatens vurdering og anbefaling: Om bruksendring: Det framg\u00e5r av reguleringsplanens \u00a7 3.2 at \u00abF\u00f8r nytt Sotrasamband er \u00e5pnet, kan kapasitetsbegrensninger p\u00e5 Fv. 555 gi grunnlag for \u00e5 avsl\u00e5 s\u00f8knad om nye tiltak i omr\u00e5det\u00bb. Bestemmelsen er tatt inn som et rekkef\u00f8lgekrav i planen, men er formulert med en Side 3 av 6 unntaksadgang jf. ordlyden \u00abkan\u00bb. Det alminnelige utgangspunktet er alts\u00e5 at Sotrasambandet v/ fv. 555 skal v\u00e6re \u00e5pnet f\u00f8r byggetiltak i omr\u00e5det som gir trafikkbelastninger i omr\u00e5det kan gjennomf\u00f8res. Det er foretatt vurderinger av trafikkbelastning i forbindelse med behandling av s\u00f8knad om rammetillatelse for tiltaket. Den opprinnelige s\u00f8knaden forutsatte en bruk av omr\u00e5det til bilforretning. Dette er et bruksform\u00e5l som etter foretatte beregninger ikke vil gi en trafikkbelastning som vesentlig overstiger t\u00e5legrensen i fv. 555. Fagetaten viser til at m\u00f8belforretninger medf\u00f8rer st\u00f8rre kundep\u00e5gang enn bilforretninger. Opprinnelig trafikkvurdering som ble levert til s\u00f8knad om bruksendring viste en \u00f8kning i DT med 35 %, fra 213 til 289. Fagetaten har forelagt opplysningene for Statens Vegvesen som ved uttale datert 24.05.2023 vurderer at en bruksendring ikke kan tillates som oms\u00f8kt gitt de kapasitetsutfordringer som foreligger langs fv. 555. Fagetaten har full forst\u00e5else for bekymringer i forhold til kapasitet P\u00c5 Rv. 55 i forbindelse med den foret\u00e5ende utbyggingen av Sotrasambandet. Fagetatens syn er at usikkerheten knyttet til foreliggende trafikkbelastningsvurderinger er for stor til at de kan legges til grunn for tiltaket. Supplerende trafikkvurderinger er ikke egnet til \u00e5 endre fagetatens vurdering av at tiltaket gir en trafikkbelastning som overstiger t\u00e5legrensen i tilkomstveien. Om parkering: Fagetaten viser til at det er s\u00f8kt dispensasjon fra reguleringsplanens \u00a7 5.4.2 i klageomgangen. Det framg\u00e5r av bestemmelsen at delfeltet skal ha \u00abmaksimalt 10% overflateparkering. \u00d8vrig parkering skal legges i eget anlegg, som parkeringskjeller eller eget parkeringsbygg (...)\u00bb. Det s\u00f8kes dispensasjon for \u00e5 etablere 13 stk. biloppstillingsplasser inne i byggene p\u00e5 eiendommen, men ikke i \u00abeget anlegg\u00bb. Fagetaten viser til at tiltaket er regulert i en relativt ny plan, som p.t. ikke er fullt utbygget. Det skulle i utgangspunktet v\u00e6re gode muligheter for \u00e5 tilfredsstille forutsetningen om at parkering samlokaliseres i fellesanlegg. Dette vil ogs\u00e5 gi en mer forutsigbar trafikkavvikling internt p\u00e5 eiendommen. Fagetaten kan ikke se at det skulle foreligge noen kvalifisert overvekt av fordeler ved \u00e5 gi dispensasjon i dette tilfellet. Fagetaten anbefaler at vedtaket datert 09.06.2023 opprettholdes. Byr\u00e5dens vurdering og konklusjon: Byr\u00e5den har vurdert saken og har kommet til at klagen kan tas til f\u00f8lge. Byr\u00e5den har etter en vurdering av sakens samlede opplysninger ikke funnet det overveiende sannsynlig at den oms\u00f8kte bruksendringen vil medf\u00f8re kapasitetsbegrensninger i strid med reguleringsplanens intensjon, jf. bestemmelsene \u00a7 3.2. Byr\u00e5det tiltrer i hovedsak argumentet som framg\u00e5r av klagen mht. \u00abkan\u00bb-vurderingen i reguleringsbestemmelsen \u00a7 3.2. Det vil alts\u00e5 bero p\u00e5 kommunens konkrete, skj\u00f8nnsmessige vurdering om det er grunnlag for \u00e5 avsl\u00e5 nye tiltak grunnet kapasitetsbegrensninger p\u00e5 Rv. 555. Planens \u00a7 3.2 oppstiller ikke noe generelt forbud mot nye tiltak, og byr\u00e5den er ikke enig i fagetatens vurdering om at tiltakshaver m\u00e5 s\u00f8ke dispensasjon fra bestemmelsen. Byr\u00e5den viser til Statsforvalteren i Vestland sitt vedtak i klagesak datert 01.12.2023, p\u00e5 side 5, 9. og 10. avsnitt (om endring av vilk\u00e5r om tidsavgrensning/tidsfrist i rammetillatelsen for Bygg B): \u00abReguleringsplanbestemmelsen \u00a7 3.2. er en kan-bestemmelse som kan v\u00e6re en selvstendig avslagsgrunn, men det er ikke en absolutt avslagsgrunn. Det m\u00e5 derfor gj\u00f8res en konkret vurdering av hvilken p\u00e5virkning oms\u00f8kte tiltak vil f\u00e5 for kapasiteten p\u00e5 Rv. 555. Denne vurderingen ligger til kommunens frie skj\u00f8nn. Side 4 av 6 Ogs\u00e5 SVV selv skriver i sin uttale datert 21.02.2022 at de tolker at reguleringsplanbestemmelsen \u00a7 3.2. er ment som et vurderingspunkt og ikke en bestemmelse som krever formell dispensasjonsbehandling. Videre har SVV pekt p\u00e5 at hensynet bak bestemmelsen \u00a7 3.2. m\u00e5 veie tungt i denne saken.\u00bb Statsforvalteren stadfestet i vedtaket datert 01.12.2023 kommunens vurdering og tillatelse til endring av vilk\u00e5r om frist for ferdigstillelse. Et vesentlig moment i vurderingen er at det ble gitt rammetillatelser til de aktuelle nybyggene v\u00e5ren 2022. Nybyggene ble igangsatt under tidspress, grunnet vilk\u00e5ret fra Statens vegvesen om ferdigstillelse innen 01.04.2023. If\u00f8lge klageren var leieforholdene p\u00e5 det tidspunktet ikke tilstrekkelig avklart. Her kan det hevdes at tiltakshaver oppf\u00f8rte nybyggene p\u00e5 egen risiko, men samtidig er det reguleringsplanens klare forutsetning at det skal kunne skje en viss utvikling av omr\u00e5det ogs\u00e5 f\u00f8r nytt Sotrasamband er p\u00e5 plass, jf. planbeskrivelsen datert 11.07.2014, side 42, som estimerer et mulig utbyggingsvolum p\u00e5 40 000 m2 med dagens vegkapasitet. De fire nybyggene A-D utgj\u00f8r if\u00f8lge rammetillatelsene et samlet BRA-tall p\u00e5 14 122 m2. I helhetsvurderingen m\u00e5 det etter byr\u00e5dets syn ogs\u00e5 vektlegges at kommunen i juni 2021 inngikk to separate utbyggingsavtaler for de aktuelle nybyggene i feltene FKI 10 og FKI 11, med et samlet anleggsbidrag p\u00e5 ca 10 mill. kr. Utbygger forplikter seg i avtalene til \u00e5 avgi grunn til regulert fortau, og til \u00e5 bidra \u00f8konomisk til offentlig infrastruktur i planomr\u00e5det. Tiltakshaver har alts\u00e5 hatt en berettiget forventning om \u00e5 kunne oppf\u00f8re nybyggene og drive relevant n\u00e6ringsvirksomhet p\u00e5 den aktuelle tomten. Hensynet til forutsigbarhet for utbygger tilsier etter byr\u00e5dets vurdering at bruksendringene tillates. Byr\u00e5det viser ogs\u00e5 til den oppdaterte trafikkvurderingen fra sivilingeni\u00f8r Helge Hopen datert 23.08.2023 der f\u00f8lgende framg\u00e5r p\u00e5 side 2: \u00abOppdaterte arealdata og trafikkberegninger viser n\u00e5 en forventet uendret trafikkmengde til/fra Janaflaten sammenlignet med gjeldende arealbruk p\u00e5 eiendommen \u2013 det vises til etterf\u00f8lgende areal og trafikkberegningstabell.\u00bb N\u00e5r det ikke kan dokumenteres at tiltakene utvilsomt vil medf\u00f8re en \u00f8kning i trafikkmengden, b\u00f8r dette etter byr\u00e5dens syn tale til utbyggerens fordel. Kommunen har tillatt utvikling av, og betydelige investeringer i det aktuelle n\u00e6ringsomr\u00e5det, og m\u00e5 da ogs\u00e5 kunne tillate n\u00f8dvendig justeringer av bygningsmassen underveis. Byr\u00e5den \u00f8nsker i utgangspunktet \u00e5 ha en ja-holdning i byggesaker, jf. byr\u00e5dsplattformen datert 30.10.2023. Dette gjelder s\u00e6rlig i saker der regelverket \u00e5pner for skj\u00f8nnsmessige vurderinger, som i denne saken. Etter byr\u00e5dens vurdering vil en generell frykt for at bruksendringen kan medf\u00f8re trafikk\u00f8kning, ikke nok til \u00e5 begrunne et avslag. Om dispensasjon fra reguleringsplanens \u00a7 5.4.2: Det er s\u00f8kt dispensasjon fra \u00a7 5.4.2 i klageomgangen. S\u00f8knaden gjelder 13 av totalt 82 plasser som skal etableres utenom fellesanlegg, men inne i eksisterende bygg. Byr\u00e5den har i vurderingen vektlagt at det ikke er snakk om overflateparkering utover det som tillates i gjeldende plan. Videre har byr\u00e5den vektlagt at den aktuelle drive-in l\u00f8sningen for trelast/byggevarer er en stadig mer etablert og kundevennlig praksis i n\u00e6ringen. L\u00f8sningen krever at det settes av areal innvendig til man\u00f8vrering og parkering. I den generelle dispensasjonsbestemmelsen i plan- og bygningsloven (pbl) \u00a7 19-2, andre ledd, fremg\u00e5r f\u00f8lgende: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Side 5 av 6 Etter en konkret vurdering mener byr\u00e5den at de hensyn som ligger bak reguleringsplanens \u00a7 5.4.2 ikke blir vesentlig tilsidesatt ved en dispensasjon. Byr\u00e5den viser s\u00e6rlig til at det er snakk om alternativ lokalisering av innomhus parkeringsplasser. Byr\u00e5den mener det har formodningen mot seg at planens intensjon har v\u00e6rt \u00e5 forby moderne drive-in l\u00f8sninger som brukes innenfor s\u00e6rlig trelast- og byggevarehandel. Etter byr\u00e5dens vurdering vil fordelen ved en dispensasjon i dette tilfellet v\u00e6re klart st\u00f8rre enn ulempene. Byr\u00e5den har dermed kommet til at de rettslige vilk\u00e5rene for \u00e5 dispensere er oppfylt i dette tilfellet, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet mener byr\u00e5den at det kan gis dispensasjon. Vedtakskompetanse: Byr\u00e5d for klima, milj\u00f8 og byutvikling har myndighet til \u00e5 treffe vedtak i enkeltsaker eller typer av saker som ikke er av prinsipiell betydning, jf. byr\u00e5dssak 1282/23. Alle viktige saker eller saker av prinsipiell betydning legges frem for byr\u00e5det til beslutning Byr\u00e5d for klima, milj\u00f8 og byutvikling fatter f\u00f8lgende vedtak: 1. Fagetatens vedtak datert 09.06.2023 oppheves med hjemmel i forvaltningsloven \u00a7 33, andre ledd. 2. Med hjemmel i plan- og bygningsloven \u00a7 20-1, jf. \u00a7 21-4, gis det tillatelse til bruksendring som oms\u00f8kt. 3. Med hjemmel i plan- og bygningslovens \u00a7 19-2 innvilges dispensasjon fra reguleringsplanens \u00a7 5.4.2. i samsvar med s\u00f8knad datert 24.08.2023. Dato: 22. desember 2023 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagetatens notat datert 06.11.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 09.06.2023 5. Klage datert 23.06.2023 med suppleringer og tilleggsopplysninger datert 24.08.2023 og 20.09.2023 6. Supplerende klage datert 23.10.2023 7. Trafikknotat fra Siv. Ing. Helge Hopen datert 23.06.2023 8. Trafikknotat fra Siv. Ing. Helge Hopen datert 23.08.2023 9. Trafikknotat fra Siv. Ing. Helge Hopen datert 03.05.2023 10. Uttale fra Statens Vegvesen datert 07.09.2023 11. Uttale fra Statens Vegvesen datert 23.08.2023 12. Uttale fra Statens Vegvesen datert 24.05.2023 13. Dispensasjonss\u00f8knad 14. Tegninger 2. Statsforvalterens vedtak i klagesak datert 01.12.2023, Bygg A Side 6 av 6 "
}