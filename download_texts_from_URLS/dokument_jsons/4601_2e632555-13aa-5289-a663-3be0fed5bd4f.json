{
  "dokument_id": "2e632555-13aa-5289-a663-3be0fed5bd4f",
  "doc_type": "case_presentation",
  "kommune": 4601,
  "tittel": "Samarbeid med den palestinske byen Hebron",
  "url": "https://bergen.kommune.no/politikere-utvalg/api/fil/bk360/10664717/Framstilling-Samarbeid-med-den-palestinske-byen-Hebron",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/08185-9 Samarbeid med Hebron Hva saken gjelder: Bergen bystyre behandlet sak 5/23 \u00abInterpellasjon nr. 5 fra Eira Garrido (SV) og Mailiss Solheim \u00c5kerblom (R) om vennskapsbyavtale med Hebron i Palestina\u00bb i m\u00f8te 22. november 2023, og fattet f\u00f8lgende vedtak: I samsvar med de kriteriene som Bergen bystyre har fastsatt for inng\u00e5else av nye vennskapsbyavtaler, ber Bergen bystyre byr\u00e5det om \u00e5 initiere en dialog med den palestinske byen Hebron for \u00e5 etablere en intensjonsavtale (Letter of Intent), hvor hensikten er \u00e5 etablere en vennskapsbyavtale. En \u00f8kende polarisering i verden har gitt den symbolske samarbeidsformen vennskapsbyer ny aktualitet. I 2022 vedtok bystyret f\u00f8lgende kriterier for inng\u00e5else av nye vennskapsbyavtaler: \u2022 En vennskapsbyavtale skal enten utl\u00f8ses av en oppfordring fra sivilsamfunn, n\u00e6ringsliv eller akademia, eller alternativt et behov for at kommunen tar rollen som ambassad\u00f8r for Bergen og Bergensregionen. \u2022 Det skal v\u00e6re en tydelig politisk rolle i oppf\u00f8lging av avtalen, og ordf\u00f8rer og bystyresidens rolle skal avklares i sak til bystyret fra byr\u00e5det. \u2022 En framtidig vennskapsby b\u00f8r ha en tilsvarende st\u00f8rrelse som Bergen eller Bergensregionen, eller andre likhetstrekk som gj\u00f8r et langsiktig samarbeid gjensidig nyttig. \u2022 Nye vennskapsavtaler forutsettes bygget p\u00e5 brede flertall i bystyret. \u2022 Et f\u00f8rste steg mot \u00e5 etablere en vennskapsbyavtale skal v\u00e6re en intensjonsavtale (Letter of Intent) som kan klargj\u00f8re innhold og omfang av en forpliktende avtale mellom to byer \u2022 Det skal gj\u00f8res vurderinger av hensyn til menneskerettigheter, korrupsjon og andre etiske- og sikkerhetspolitiske problemstillinger f\u00f8r inng\u00e5else av avtale \u2022 Disse vurderingene b\u00f8r ogs\u00e5 bygge p\u00e5 nasjonale myndigheters gjeldende r\u00e5d og anbefalinger for et omr\u00e5de eller land. Etter vedtak om \u00e5 initiere en dialog med den palestinske byen Hebron for \u00e5 etablere en intensjonsavtale i november 2023, har det v\u00e6rt dialog med Hebron for \u00e5 avklare hvilket niv\u00e5 og hvilken innretning en eventuell samarbeidsavtale vil ha. I denne saken foresl\u00e5r byr\u00e5det hvordan samarbeidet kan innrettes. \u00d8konomiske konsekvenser: Det forplikter kommunen \u00f8konomisk \u00e5 inng\u00e5 en samarbeidsavtale. Innrettingen av en intensjonsavtale vil gi f\u00f8ringer for ressurs- og \u00f8konomibruk. \u00d8konomiske konsekvensene for samarbeidet m\u00e5 vurderes i forbindelse med arbeidet med \u00e5rlig rullering av handlings- og 1 \u00f8konomiplan, og innretting vil avhenge av budsjettmessig handlingsrom og politisk prioritering. Det er per i dag ikke avsatt midler til vennskapsbysamarbeid. Byr\u00e5dets vurdering og anbefaling/konklusjon: Med utgangspunkt i internasjonal handlingsplan har Bergen p\u00e5 generelt grunnlag beveget seg i en retning hvor man utvikler samarbeid med andre byer gjennom gjensidige prosjektsamarbeid heller enn vennskapsbyavtaler. Byr\u00e5det vil beholde og styrke de fem vennskapsbyrelasjonene vi har i dag (\u00c5rhus, G\u00f8teborg, \u00c5bo, Newcastle og Seattle), men vil ogs\u00e5 inng\u00e5 enkeltsamarbeid og prosjekt med andre byer knyttet til aktuelle problemstillinger og utfordringer. I internasjonal handlingsplan er det sl\u00e5tt fast at kommunen skal prioritere prosjektbasert samarbeid knyttet til Bergens sentrale utfordringer og m\u00e5l, og ikke opprette nye vennskapsbyavtaler f\u00f8r kommunen har omfattende erfaringer med felles prosjektarbeid med aktuell by. Denne tiln\u00e6rmingen ble utfordret da Russland angrep Ukraina, og i kj\u00f8lvannet av krigen har vennskapsbybegrepet blitt l\u00f8ftet frem som en symbolsk samarbeidsform for \u00e5 vise solidaritet. Dette var imidlertid ikke intensjonen da Bergen kommune sin internasjonale handlingsplan ble vedtatt. De tradisjonelle vennskapsbyrelasjonene har sitt utspring fra en tid hvor folk flest reiste lite p\u00e5 tvers av landegrensene og det ikke fantes effektive kommunikasjonsmedier. Den moderne ideen om vennskapsbyer oppstod etter 2. verdenskrig som et fredsskapende virkemiddel. Tanken var at byer som samarbeider l\u00e6rer hverandre \u00e5 kjenne og knytter personlige b\u00e5nd som f\u00f8rer til mellommenneskelig forst\u00e5else. En tradisjonell vennskapsbyavtale er en formalisering av et langsiktig forpliktende samarbeid som helst skal involvere de fleste kommunale sektorene. Det skal ogs\u00e5 v\u00e6re en tydelig politisk rolle i oppf\u00f8lging av avtalen. Vi har ikke et eksisterende samarbeid med Hebron \u00e5 ta utgangspunkt i eller bygge videre p\u00e5, og samarbeidet m\u00e5 derfor bygges opp fra bunnen av. Byr\u00e5det vil p\u00e5 bakgrunn av dette anbefale en tematisk vennskapsbyavtale, fremfor en tradisjonell vennskapsbyavtale som helst skal involvere de fleste kommunale sektorer, og b\u00e5de politisk og administrativt niv\u00e5. Dette kan l\u00f8ses gjennom en samarbeidsavtale som er mer begrenset i sin form b\u00e5de tematisk og tidsmessig. En slik avtale gj\u00f8r det enklere \u00e5 planlegge ressursbruk og det plasserer ogs\u00e5 tydeligere ansvaret for oppf\u00f8lging. Den tematiske tiln\u00e6rmingen kan baseres p\u00e5 omr\u00e5der de to byene har til felles, for eksempel ivaretakelse av verdensarv, og hvor det er felles \u00f8nske om \u00e5 dele og/eller videreutvikle feltet i fellesskap. Eventuelt kan avtalen v\u00e6re innrettet mot \u00e5 hjelpe barn og unge mennesker i s\u00e6rlig utsatte situasjoner, for eksempel traumebehandling av barn. I oppf\u00f8lgingen vil byr\u00e5det ha det faglige ansvaret for samarbeid med Hebron, mens ordf\u00f8rer kan ha m\u00f8tepunkt med sin motpart i Hebron. Sivile samfunnsakt\u00f8rer vil kunne forsterke kommunens samarbeid gjennom sin innsats og sine relasjoner. Begrunnelse for framleggelse til bystyret: I henhold til punkt 5.8.4 i reglement for Bergen bystyre og utvalgene 2023-2025 skal strategier for og avtaler om regionalt, interkommunalt og internasjonalt samarbeid behandles av bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Bergen kommune inng\u00e5r en avtale med Hebron om samarbeid p\u00e5 ett eller flere konkrete tematiske omr\u00e5der. 2. Intensjonsavtalen legges fram for bystyret f\u00f8r signering. Dato: 24. september 2024 2 Marte Joan Monstad Fung. byr\u00e5dsleder Dokumentet er godkjent elektronisk. 3 "
}