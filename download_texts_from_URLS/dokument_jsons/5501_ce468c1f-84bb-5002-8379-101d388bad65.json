{
  "dokument_id": "ce468c1f-84bb-5002-8379-101d388bad65",
  "doc_type": "case_attachment",
  "kommune": 5501,
  "tittel": "Arbeidsplan p\u00e5 grunnlag av evalueringa",
  "url": "https://innsyn.tromso.kommune.no/application/getMoteDokument?dokid=2001812758",
  "tekst": "OPPF\u00d8LGING AV DET EKSTRAORDIN\u00c6RE ELDRER\u00c5DSM\u00d8TET 21.08.2024 Med utgangspunkt i diskusjonen p\u00e5 m\u00f8tet og forslag fra Anna, Gunhild, H\u00e5vard og Knut fremmer redaksjonsutvalget (Gunhild, Knut og Tove) forslaget nedenfor. F\u00f8rst litt om de redigeringsprinsippene vi har fulgt. Forslagene som var utgangspunktet v\u00e5rt, har vi delt inn i to grupper. Gruppe A handler om forslag som har med forholdet til beslutningsprosesser, saksflyt o.a. i kommunen \u00e5 gj\u00f8re, med andre ord relasjonen mellom eldrer\u00e5det og kommunen (kommunestyret, formannskapet og eventuelt helse- og velferdsutvalget). Gruppe B dreier seg om eldrer\u00e5det mer internt, hva vi \u00f8nsker \u00e5 gj\u00f8re, hva vi vil ta initiativ til \u00e5 f\u00e5 gjort. Vi har pr\u00f8vd \u00e5 formulere oss s\u00e5 konkret som mulig uten \u00e5 fortape oss i forhistoria eller det som m\u00e5tte v\u00e6re bakgrunnen for forslaga. Heller ikke har vi lagt vekt p\u00e5 \u00e5 grunngi forslaga. Gruppe A \u2022 Eldrer\u00e5det forventer at Troms\u00f8 kommune snarest tilslutter seg Helsedirektoratets arbeid med et aldersvennlig samfunn, i tr\u00e5d med vedtak i Helse- og velferdsutvalget i forrige periode. \u2022 Eldrer\u00e5det vil bestille en politisk sak om medvirkning av et utvalg eldre der forholdene for kommunens eldre innbyggere blir belyst. Saken m\u00e5 \u00f2g inkludere tiltak som kan bedre situasjonen p\u00e5 kort og lang sikt. \u2022 Eldrer\u00e5det foresl\u00e5r at det etableres en ny rutine i kommunens saksbehandling, der alle saker som skal til politisk behandling underlegges en vurdering av relevansen i forhold til Aldersvennlig samfunn. \u2022 Eldrer\u00e5det m\u00e5 i langt st\u00f8rre grad enn i dag bli involvert i politiske saker som er relevante for eldre i v\u00e5r kommune. \u2022 Eldrer\u00e5det vil i langt st\u00f8rre grad enn i dag involvere seg i politiske saker som er relevante for eldre i kommunen, blant annet ved \u00e5 be om taletid i kommunestyret n\u00e5r saker som vi har uttalt oss om, blir behandlet. \u2022 I saksframlegg som ang\u00e5r samfunnsutvikling, arealutnyttelse, boligbygging m.m. m\u00e5 det gj\u00f8resegne vurderinger av tiltakets aldersvennlighet. \u2022 Eldrer\u00e5det \u00f8nsker \u00e5 bli representert i relevante komiteer og utvalg der kommunen oppnevner medlemmer. Gruppe B \u2022 Eldrer\u00e5det vil en gang i halv\u00e5ret avholde m\u00f8te p\u00e5 en eldreinstitusjon der beboere og ansatte inviteres. \u2022 Eldrer\u00e5det vil en gang per \u00e5r inviterte til folkem\u00f8te om eldrepolitikk i Troms\u00f8 kommune. \u2022 Eldrer\u00e5det vil be om fast spalteplass p\u00e5 Troms\u00f8 kommunes hjemmesider. \u2022 For \u00e5 sikre en bred, \u00e5pen og tilgjengelig medvirkning i alle saker som gjelder eldre i v\u00e5r kommune, kan Eldrer\u00e5det invitere inn grupper som kan opplyse og informere om behovene og utfordringene mange eldre har i sin hverdag. P\u00e5 den m\u00e5ten kan Eldrer\u00e5det bli en mer aktiv og interessant part i arbeidet med \u00e5 foresl\u00e5 tilbud for denne gruppen, for eksempel politiske prioriteringer n\u00e5r det gjelder dagliglivets funksjoner og tiltak for \u00e5 hindre ensomhet i hverdagen. \u2022 Eldrer\u00e5det vil etablere en ordning hvor organisasjoner i kommunen inviteres inn i r\u00e5dets m\u00f8ter for \u00e5 orientere om situasjonen innen eldreomsorgen. Dette bl.a. for \u00e5 sette s\u00f8kelyset p\u00e5 hvilke saker som b\u00f8r prioriteres for \u00e5 n\u00e5 m\u00e5let om at eldre skal kunne bo hjemme s\u00e5 lenge som mulig. \u2022 Eldrer\u00e5det vil ta en mer \u00e5pen rolle som medvirker ved \u00e5 informere innbyggerne om v\u00e5rt arbeid, blant annet gjennom avisinnlegg eller ved \u00e5 f\u00e5 omtale i media. \u2022 Eldrer\u00e5det vil utvikle en arbeidsform der vi fungerer mer som team ved \u00e5 fordele arbeidsoppgaver og ansvar for oppf\u00f8lging av saker oss imellom. \u2022 Eldrer\u00e5det vil etablere en ordning hvor organisasjoner i kommunen inviteres inn i r\u00e5dets m\u00f8ter for \u00e5 orientere om situasjonen innen eldreomsorgen. Dette for \u00e5 sette s\u00f8kelyset p\u00e5 hvilke saker som b\u00f8r prioriteres i et aldersvennlig samfunn. \u2022 Eldrer\u00e5det etablerer rutiner for halv\u00e5rlig rapportering av r\u00e5dets vedtak. "
}