{
  "dokument_id": "5e5eaa0d-f70a-5ee6-9970-a0ecf0c64b0d",
  "doc_type": "case_attachment",
  "kommune": 4601,
  "tittel": "2023_269271-2 Vurdering av habilitet - Lars Selmar Alsaker 9420115_5762431_0.docx",
  "url": "https://bergen.kommune.no/politikere-utvalg/api/fil/bk360/9465110/2023-269271-2-Vurdering-av-habilitet-Lars-Selmar-Alsaker-9420115-5762431-0-docx",
  "tekst": " KOMMUNEADVOKATEN Til Notat Bystyrets kontor V\u00e5r referanse: 2023/269271-2 V/ juridisk r\u00e5dgiver Bjarte K. Fr\u00f8nsdal Saksbehandler: Roald Hopsnes Dato: 30. november 2023 Fra Kommuneadvokaten Unntatt offentlighet: Offentlig dokument Vurdering av habilitet - Lars Selmar Alsaker 1 Innledning Det vises til epost fra Bystyrets kontor v/ Bjarte Fr\u00f8nsdal, datert 15. november 2023. I eposten er Kommuneadvokaten bedt om \u00e5 bist\u00e5 med \u00e5 gj\u00f8re en vurdering av habiliteten til bystyrerepresentant Lars Selmar Alsaker, som ogs\u00e5 er medlem i utvalg for milj\u00f8 og byutvikling (heretter UMBY). Til daglig er Alsaker advokat og partner i Sands Advokatfirma DA (heretter Sands). I UMBYs m\u00f8te den 9. november 2023, traff utvalget vedtak om at Alsaker var inhabil i sak 9/23, 12/23, 16/23, 17/23, 26/23, 27/23, 28/23, 29/23, 30/23, 38/23 og 46/23. Alle disse sakene gjaldt s\u00f8knader om allerede utf\u00f8rte tiltak i strandsonen fra det s\u00e5kalte \u2018strandsoneprosjektet\u2019 i Bergen kommune. Grunnlaget for inhabilitetsvedtaket var Alsakers oppdrag som advokat i andre saker i det samme prosjektet. Alsaker sendte den 14. november 2023 en epost til bystyrets kontor der han gir uttrykk for at han var habil til \u00e5 delta i behandlingen av disse sakene. Etter hans syn var dette enkeltsaker, og vedtaket var ikke av generell karakter. Alsaker mener han er habil til \u00e5 delta i behandlingen av generell politikk knyttet til oppf\u00f8lgning av saker fra strandsoneprosjektet, og til \u00e5 behandle saker fra dette prosjektet s\u00e5 lenge han selv (eller noen fra hans advokatkontor) ikke representerer noen av partene i saken. I oversendelsen fra Bystyrets kontor var det en link til opptaket av UMBY sitt m\u00f8te den 9. november 2023.1 I forbindelse med dette oppdraget har vi sett igjennom opptak av UMBYs behandling av sak 9/23. Vi har ogs\u00e5 hatt muntlig kontakt med Plan- og bygningsetaten, juss og tilsyn og Bystyrets kontor. Alsaker har f\u00e5tt oversendt p\u00e5 epost et utkast til \u00abSakens bakgrunn\u00bb, for kommentar. 1 Bergen kommune (kommunetv.no) Postadresse: Telefon: Postboks 7700, 5020 Bergen 55 56 61 03 Kontoradresse: E-post: Allehelgens gate 2 post.kab@bergen.kommune.no 2 Sammendrag Kommuneadvokaten mener Alsaker var inhabil til \u00e5 delta i behandlingen av UMBYs sak 9/23. Slik saken utviklet seg, innebar vedtaket en instruks til byr\u00e5det om \u00e5 utsette/fryse behandlingen av alle gjenst\u00e5ende saker i strandsoneprosjektet. Alsaker representerer partene i syv av sakene som ble utsatt. Dette rammes av forvaltningsloven \u00a7 6 f\u00f8rste ledd bokstav d. Det var derfor riktig av UMBY \u00e5 erkl\u00e6re han inhabil i saken. Ettersom Alsaker deltok i behandlingen av saken, hefter det en saksbehandlingsfeil ved vedtaket. Kommuneadvokaten har ogs\u00e5 vurdert om Alsaker er inhabil til \u00e5 delta i fremtidige saker der han ikke representerer noen av partene, men der saken er fra strandsoneprosjektet. Utgangspunktet er at en politiker kan ha et sterkt engasjement og gi klart uttrykk for oppfatninger om verdisp\u00f8rsm\u00e5l, uten at dette f\u00f8rer til inhabilitet i behandlingen av saker innenfor det aktuelle saksfeltet. Alsaker er advokat for parter i samme sakskompleks. Justisdepartementets lovavdeling har i en uttalelse lagt til grunn at n\u00e5r en advokat opptrer som offentlig tjenestemann, og behandler en sak som kan f\u00e5 betydning for saker i egen portef\u00f8lje, vil advokaten normalt v\u00e6re inhabil. Dette utgangspunktet m\u00e5 sees i sammenheng med at en advokats grunnleggende oppgave er \u00e5 fremme egne klienters interesser. I behandlingen av andre saker med potensielle presedensvirkninger oppst\u00e5r det dermed en form for pliktkollisjon. Advokaten plikter som offentlig tjenestemann \u00e5 opptre uhildet, men samtidig er han forpliktet til \u00e5 fremme egne klienerts interesser. Vedtaket i UMBY sak 9/23 bygger p\u00e5 at flertallet i UMBY \u00f8nsker \u00e5 endre kommunens praksis. Kommunen skal utrede handlingsrommet. Intensjonen er, innenfor kommunens handlingsrom, \u00e5 unnlate \u00e5 forf\u00f8lge ulovlige byggetiltak. Man \u00f8nsker alts\u00e5 \u00e5 legge om praksis. Sett utenfra er det da ekstra problematisk at Alsaker opptrer i to ulike roller, som politiker for kommunen og som advokat mot kommunen. Sett utenifra er det rimelig grunn til \u00e5 mistenke at Alsaker bevisst eller ubevisst kan la seg p\u00e5virke av hva som er i klientenes interesse. I fremtidige saker m\u00e5 det foretas en konkret vurdering av risikoen for slike presedensvirkninger. Samtidig finner vi grunn til \u00e5 fremheve at sakene fra strandsoneprosjektet bygger p\u00e5 en samlet kartlegging, og sortering etter noen kriterier. Alsaker representerer parter med ulike problemstillinger. Mye tyder derfor for at de saker som UMBY kan f\u00e5 til behandling fra strandsoneprosjektet, normalt vil utl\u00f8se en klar risiko for presedensvirkninger for Alsakers klienter. Selv om inhabilitetsvurderingen m\u00e5 skjer konkret, anbefaler vi at det tas som utgangspunkt at Alsaker er inhabil til \u00e5 delta i behandling i andre saker fra strandsoneprosjektet. Etter v\u00e5rt syn b\u00f8r det v\u00e6re noks\u00e5 klart at saken ikke kan f\u00e5 slike presedensvirkninger, f\u00f8r Alsaker b\u00f8r kunne delta i behandlingen av saker fra dette sakskomplekset. Kommuneadvokaten legger videre til grunn at Alsaker er inhabil til \u00e5 delta i utformingen av generelle retningslinjer for h\u00e5ndtering av sakene i strandsoneprosjektet. Ved denne vurderingen vil mange av de samme momentene gj\u00f8re seg gjeldende. Alsaker vil som advokat ha en plikt til \u00e5 fremme sine klienters interesser. Interessene til klientene er sterke, og ved utforming av slike generelle retningslinjer vil det v\u00e6re mulig \u00e5 p\u00e5virke grensedragninger til fordel for egne klienter, og eventuelt ogs\u00e5 til ugunst for andre parter i dette sakskomplekset. Selv om Kommuneadvokaten ikke har grunn til \u00e5 tro at Alsaker vil Side 2 av 14 V\u00e5r ref.: 2023/269271-2 gj\u00f8re dette, vil det blant partene i disse sakene fort oppst\u00e5 mistanker om en slik p\u00e5virkning. Samlet foreligger s\u00e6regne forhold som er egnet til \u00e5 svekke tilliten til hans uhildethet. I lys av diskusjonen i UMBYs m\u00f8te finner vi grunn til \u00e5 presisere at dette ikke forhindrer at n\u00e6ringsdrivende eller advokater kan v\u00e6re politikere. Det begrenser imidlertid advokater, som representerer parter i verserende saker, sin mulighet til \u00e5 delta i behandlingen av saker som har stor likhet med klientens sak. Denne begrensningen er imidlertid helt avgj\u00f8rende for \u00e5 bevare tilliten til politiske prosesser. 3 Sakens bakgrunn I 2009 startet Bergen kommune, dels etter oppfordring fra Statsforvalteren, en kartlegging og opprydding knyttet til ulovlig bygging i strandsonen i kommunen. Dette arbeidet er omtalt som \u2018strandsoneprosjektet\u2019. I strandsoneprosjektet unders\u00f8kte kommunen rundt 2800 eiendommer. P\u00e5 rundt 1400 eiendommer ble det funnet tiltak som tilsynelatende manglet n\u00f8dvendige tillatelser. Disse har blitt n\u00e6rmere unders\u00f8kt, kategorisert og prioritert. Etter en konkret vurdering av sakene opp mot kriteriene, ble rundt 600 saker vurdert til ikke \u00e5 ha ulovlige tiltak eller at tiltak p\u00e5 eiendommen var \u00abav mindre betydning\u00bb. Men mange grunneiere har ogs\u00e5 f\u00e5tt p\u00e5legg, og gjennomf\u00f8rt retting i tr\u00e5d med p\u00e5legget. Etaten ansl\u00e5r at det n\u00e5 er rundt 200 saker igjen fra strandsoneprosjektet. Om lag 20 av disse er stilt i bero i p\u00e5vente av to saker som st\u00e5r for Gulating lagmannsrett. Det er gjennomf\u00f8rt befaring p\u00e5 alle sakene, men for \u00f8vrig er disse p\u00e5 ulike stadier i ulovlighetsoppf\u00f8lgningen. Av de 800 sakene som ble unders\u00f8kt n\u00e6rmere, har de fleste av sakene funnet sin l\u00f8sning. I byr\u00e5dsplattformen til det nye byr\u00e5det h\u00f8sten 2023 fremkommer det: \u00abByr\u00e5det vil ha en full gjennomgang av Bergen kommunes strandsoneprosjekt, og jobbe for en rettferdig og fornuftig strandsoneforvaltning som ivaretar innbyggernes rettssikkerhet samtidig som allmennhetens tilgang til strandsonen sikres.\u00bb UMBY holdt sitt f\u00f8rste m\u00f8te etter valget den 9. november 2023. Lars Selmar Alsaker (H) m\u00f8tte som ordin\u00e6rt medlem i utvalget. Samtidig har Plan- og byggesaksetaten opplyst at Alsaker for tiden er registrert som advokat eller ansvarlig advokat i \u00e5tte saker fra strandsoneprosjektet der tiltaket er fra tiden f\u00f8r 2009. En av disse sakene er avsluttet.2 Han er registrert som advokat for partene i to saker fra strandsoneprosjektet som gjelder tiltak fra tiden etter 2009.3 Alsaker har ogs\u00e5 engasjert seg i strandsonesakene gjennom innlegg p\u00e5 UMBY sitt strandsoneseminar 19. oktober 2021 og UiB sitt strandsoneseminar den 26. januar 2023. P\u00e5 sakslisten stod behandling av 11 klager i saker fra strandsoneprosjektet. Som eksempelsak kan det vises til sak 9/23 som gjaldt \u00abFana gnr 98 bnr 283 Grimseiddalen 127. Klage over avslag p\u00e5 s\u00f8knad om flytebrygge\u00bb. I saken forel\u00e5 det en s\u00f8knad om \u00e5 legalisere allerede ulovlig gjennomf\u00f8rte tiltak i strandsonen. S\u00f8knaden var avsl\u00e5tt av plan- og bygningsetaten, og dette vedtaket var p\u00e5klaget. I sak 9/23 hadde byr\u00e5det i m\u00f8te 7. september 2023 truffet vedtak med f\u00f8lgende innstilling: 2 Se ULOV-2022/25719, ULOV-2022/21177, ULOV-2022/21115, ULOV-2022/21262, ULOV- 2022/25767, ULOV-2022/21169, ULOV-2022/21263 og ULOV-2022/21261. 3 Se ULOV-2022/21733, ULOV-2022/21657 og ULOV-2022/21606. Side 3 av 14 V\u00e5r ref.: 2023/269271-2 \u00abPlan- og bygningsetatens vedtak datert 17.02.2023 opprettholdes. Klagen tas ikke til f\u00f8lge.\u00bb Alsaker var ikke advokat i denne saken, og han var heller ikke advokat i noen av de \u00f8vrige 10 sakene fra strandsoneprosjektet som stod p\u00e5 sakslisten. Fristen for partene til \u00e5 sende sine kj\u00f8replaner var satt til kl. 12 samme dag som m\u00f8tet ble avholdt. Kj\u00f8relanen ble sendt kl. 11.43 som epost til Bystyrets kontor, medlemmene av UMBY og Byr\u00e5dsavdelingen. Eposten inneholdt et begrunnet alternativt forslag til vedtak. Oppl\u00e6ringsdelen av m\u00f8tet begynte kl. 14, og selve m\u00f8tet startet kl. 16 samme dag. Forslaget hadde betydning for alle de 11 sakene fra strandsoneprosjektet, og ble fremmet p\u00e5 vegne av H, FrP, BL, INP og Sp. Det alternative forslaget inneholdt ogs\u00e5 en 15 sider lang begrunnelse, som i hovedsak g\u00e5r p\u00e5 strandsoneprosjektet som helhet. Det fremg\u00e5r av medieomtalen av saken at Alsaker hadde v\u00e6rt med p\u00e5 \u00e5 utforme dette alternative forslaget.4 Dette har Kommuneadvokaten ikke f\u00e5tt verifisert fra annet hold. De sentrale punktene i forslag til vedtak lyder: \u00ab1. UMBY sender saken i retur til byr\u00e5det og ber byr\u00e5det gjennomg\u00e5 sakskomplekset p\u00e5 nytt i henhold til nedenforst\u00e5ende vedtak og begrunnelse. 2. Med utgangspunkt i begrunnelsen nedenfor og kommunens strandsoneh\u00f8ring og tilh\u00f8rende rapport ber UMBY om at byr\u00e5det fremmer sak til behandling i UMBY/bystyret vedr\u00f8rende planlegging og gjennomf\u00f8ring av kommunens strandsoneprosjekt. Saksfremlegget skal belyse f\u00f8lgende forhold: ... 4. Midlertidig stans i strandsoneprosjektet 4.1 Byr\u00e5den anmodes om \u00e5 instruere PBE (via kommunaldirekt\u00f8r) om \u00e5 avvente ytterligere saksbehandling av strandsonesaker for tiltak etablert f\u00f8r 1. juli 2009 inntil ovennevnte saksfremlegg er utarbeidet, og nye retningslinjer for behandling er vedtatt. Dette gjelder b\u00e5de ulovlighetssaker og dispensasjonssaker 4.2 Byr\u00e5den anmodes om \u00e5 instruere PBE (via kommunaldirekt\u00f8r) om at saker vedr\u00f8rende tiltak etablert f\u00f8r 1. juli 2009 hvor kommunen har fastsatt vedtak om p\u00e5legg/tvangsmulkt \u2013 legges \u00abp\u00e5 is\u00bb i p\u00e5vente av ovennevnte gjennomgang \u2013 slik at mulig omgj\u00f8ring kan vurderes. 4.3 Byr\u00e5den anmodes om \u00e5 sende skriv til Statsforvalter med instruks om at klagesaker vedr\u00f8rende ulovlighetsoppf\u00f8lgning av tiltak i strandsonen, der tiltak kan ha blitt etablert f\u00f8r 1. juli 2009, og der Statsforvalter enn\u00e5 ikke har truffet vedtak, returneres til kommunen for mulig ny gjennomgang.\u00bb Den f\u00f8rste saken om strandsoneprosjektet p\u00e5 agendaen var sak 9/23. Da denne saken skulle behandles, fikk Chris J\u00f8rgen Knudsen R\u00f8dland (H) ordet. Han redegjorde for forslaget og bakgrunnen for dette. 4 Strandsonesakene i Bergen: Vedtak om strandsonepause kan v\u00e6re ugyldig, mener Ap-topp Geir Steinar Dale (bt.no) Side 4 av 14 V\u00e5r ref.: 2023/269271-2 Under den p\u00e5f\u00f8lgende debatten tok ogs\u00e5 Alsaker ordet. Han ga uttrykk for at form\u00e5let med vedtaket var \u00e5 ta ulovlighetsoppf\u00f8lgning \u00abtil politisk behandling\u00bb. Det ble vist til at UMBY til n\u00e5 hadde behandlet konkrete klagesaker over avslagsvedtak etter s\u00f8knad om \u00e5 gj\u00f8re ulovlige tiltak, lovlige. Han argumenterte for at kommunen burde ut\u00f8ve et skj\u00f8nn i vurderingen av om den skal avst\u00e5 fra \u00e5 forf\u00f8lge ulovligheter, og viste til at det er rom for dette i plan- og bygningsloven \u00a7 32-1 andre ledd, dersom overtredelsen er \u00abav mindre betydning\u00bb. Han ga ogs\u00e5 uttrykk for at dersom kommunen ut\u00f8vet et annet skj\u00f8nn, var det ikke sikkert at statsforvalteren ville endre kommunens vurderinger. Om lag 39 minutter ut i behandlingen av denne saken reiste Geir Steinar Dale (A) sp\u00f8rsm\u00e5l om habiliteten til Alsaker. Dale pekte p\u00e5 at Alsaker hadde m\u00f8tt som representant for en rekke parter i saker fra strandsoneprosjektet. I diskusjonen som fulgte, fremkom det at Alsaker hadde vurdert sin habilitet. Han vurderte seg som inhabil i saker der enten han selv, eller noen advokater i Sands, representerer noen av partene. I andre saker og i generell politikkutforming vurderte han seg som habil. Alsaker har opplyst til Kommuneadvokaten at han den 9. november 2023 fors\u00f8kte \u00e5 kontakte Bystyret kontor ang\u00e5ende habilitetssp\u00f8rsm\u00e5l. Han har ogs\u00e5 fremlagt en epost om \u00abh\u00e5ndtering av inhabilitetssp\u00f8rsm\u00e5l\u00bb sendt Fr\u00f8nsdal ved bystyrets kontor denne dagen kl. 11.18. Denne eposten opplyses ikke \u00e5 ha blitt besvart, og sp\u00f8rsm\u00e5let om Alsakers habilitet ble ikke vurdert av bystyrets kontor i forkant av m\u00f8tet. I saken fremsatte Dale p\u00e5 vegne av A, SV, MDG, V og R f\u00f8lgende utsettelsesforslag: \u00abSaken utsettes til neste m\u00f8te i utvalg for milj\u00f8 og byutvikling, for at sp\u00f8rsm\u00e5l om habilitet kan forelegges Bystyrets kontor.\u00bb Utsettelsesforslaget fikk \u00e5tte stemmer (A, SV, MDG, V, R). \u00c5tte medlemmer stemte mot forslaget, og p\u00e5 grunn av leders dobbeltstemme, ble utsettelsesforslaget forkastet, jf. kommuneloven \u00a7 11-9 andre ledd andre punktum. Alsaker fratr\u00e5dte UMBY f\u00f8r voteringen. Trond Tystad (BL) fremmet deretter forslag om \u00e5 kjenne Alsaker inhabil i den videre behandling av sak 9/23. Etter avstemming ble forslaget fra Tystad vedtatt med ni stemmer (H(3), FrP, MDG, BL, INP, Sp) mot fire stemmer (SV, V, R). Arbeiderpartiet avsto fra votering. I voteringen over realitetene i sak 9/23 fikk innstillingen fra byr\u00e5det fem stemmer (SV, MDG, V, R), mens forslaget fra H, FrP, BL, INP og Sp, ble vedtatt med \u00e5tte stemmer.5 Ogs\u00e5 ved denne voteringen avsto Arbeiderpartiets representanter fra \u00e5 votere. Deretter behandlet UMBY sp\u00f8rsm\u00e5let om Alsaker ogs\u00e5 var inhabil i de \u00f8vrige strandsonesakene. Alsaker ble kjent inhabil til \u00e5 delta i sak 12/23,16/23, 17/23, 26/23, 27/23, 28/23, 29/23, 30/23, 38/23 og 46/23. 5 I protokollen st\u00e5r det at forslaget fikk ni stemmer, men opptaket viser at det kun var \u00e5tte som stemte for vedtaket. Side 5 av 14 V\u00e5r ref.: 2023/269271-2 4 Kommuneadvokatens vurdering 4.1 Innledning Et viktig form\u00e5l med inhabilitetsreglene er \u00e5 sikre at vedtak blir riktige og at skj\u00f8nnsut\u00f8velse bygger p\u00e5 saklige hensyn. Har en politiker egen-/s\u00e6rinteresser i en sak, er det en risiko for at disse interessene bevisst eller ubevisst p\u00e5virker vedtakets innhold. Reglene om inhabilitet skal ogs\u00e5 sikre befolkningens tillit til forvaltningen.6 Selv om en politiker klarer \u00e5 opptre saklig og objektivt p\u00e5 tross av slike egen-/s\u00e6rinteresser, kan det for utenforst\u00e5ende lett fremst\u00e5 som at slike interesser har p\u00e5virket prosessen. Habilitetsreglene skal forhindre at det er grunnlag for slike spekulasjoner, og bidra til at befolkningen kan ha tillit til forvaltningen. Samtidig m\u00e5 disse hensynene avveies mot effektiviteten i forvaltningen. Settes terskelen for inhabilitet for lavt, vil det skape mange diskusjoner, forsinke og fordyre prosesser. I ytterste konsekvens kan det bli vanskelig \u00e5 finne noen habile til \u00e5 treffe avgj\u00f8relser. Ved sp\u00f8rsm\u00e5l om inhabilitet hos en politiker, er det ogs\u00e5 et viktig hensyn at politikere nettopp er valgt inn for \u00e5 ivareta ulike interesser. De kan da ikke v\u00e6re inhabil til \u00e5 jobbe for disse interessene. S\u00e6rlig ved vurdering av politikeres habilitet, m\u00e5 det derfor kreves at omstendighetene m\u00e5 v\u00e6re av kvalifisert art for at det skal lede til inhabilitet. Vi finner ogs\u00e5 grunn til \u00e5 fremheve at det verken er noe galt eller kritikkverdig i det \u00e5 v\u00e6re inhabil. Men foreligger det en inhabilitetsgrunn, er det viktig \u00e5 forhindre at den inhabile deltar i forberedelsen eller i behandlingen av saken. Inhabilitet blant folkevalgte i en kommune er regulert i kommuneloven \u00a7 11-10. I f\u00f8rste ledd i bestemmelsen er det fastsl\u00e5tt at de alminnelige reglene i forvaltningsloven kapittel II gjelder for folkevalgte. Den sentrale bestemmelsen i denne saken er forvaltningsloven \u00a7 6. Denne bestemmelsen er bygget opp slik at f\u00f8rste ledd angir noks\u00e5 klare grenser for en del type inhabilitetssituasjoner, mens andre ledd angir et generelt og mer skj\u00f8nnsmessig vurderingstema. Saken aktualiserer b\u00e5de f\u00f8rste og andre ledd. Den relevante delen av f\u00f8rste ledd lyder: \u00abEn offentlig tjenestemann er ugild til \u00e5 tilrettelegge grunnlaget for en avgj\u00f8relse eller til \u00e5 treffe avgj\u00f8relse i en forvaltningssak ... d. n\u00e5r han er ... fullmektig for en part i saken eller har v\u00e6rt ... fullmektig for en part etter at saken begynte.\u00bb Bestemmelsen er begrunnet i at den som opptrer p\u00e5 vegne av en part, lett vil identifisere seg med denne parten. Det vil oppst\u00e5 et slikt s\u00e6regent tilknytningsforhold som uten videre b\u00f8r lede til inhabilitet. Av andre ledd i bestemmelsen fremkommer det: \u00abLikes\u00e5 er han ugild n\u00e5r andre s\u00e6regne forhold foreligger som er egnet til \u00e5 svekke tilliten til hans upartiskhet; blant annet skal legges vekt p\u00e5 om avgj\u00f8relsen i saken kan 6 Se NOU 2019: 5 s. 222. Side 6 av 14 V\u00e5r ref.: 2023/269271-2 inneb\u00e6re s\u00e6rlig fordel, tap eller ulempe for ham selv eller noen som han har n\u00e6r personlig tilknytning til. Det skal ogs\u00e5 legges vekt p\u00e5 om ugildhetsinnsigelse er reist av en part.\u00bb Om vilk\u00e5rene i andre ledd er oppfylt, beror p\u00e5 en utpreget konkret vurdering, der en rekke ulike momenter m\u00e5 trekkes inn. Det sentrale vurderingstemaet er i hvilken grad den fordel, tap eller ulempe vedtaket vil inneb\u00e6re er noe som er s\u00e6regent eller spesielt for politikeren, eller noen vedkommende har tilknytning til. Bestemmelsen er en s\u00e5kalt rettslig standard. Det inneb\u00e6rer at terskelen for inhabilitet er ment \u00e5 f\u00f8lge samfunnsutviklingen. Samfunnsutviklingen de siste 50 \u00e5rene har g\u00e5tt i retning av \u00e5 stille strengere krav til habilitet. Dette tilsier at terskler som er angitt i eldre juridisk litteratur m\u00e5 tillegges lavere vekt, enn nyere rettskilder. 4.2 Var Alsaker inhabil til \u00e5 delta i behandlingen av sakene fra strandsoneprosjektet i UMBYs m\u00f8te 9. november 2023? Det f\u00f8rste sp\u00f8rsm\u00e5let er om Alsaker var inhabil etter forvaltningsloven \u00a7 6 f\u00f8rste ledd bokstav d, og da om han er fullmektig eller har v\u00e6rt fullmektig for en part etter at saken begynte. Med \u00abfullmektig\u00bb menes at noen har f\u00e5tt kompetanse til \u00e5 opptre p\u00e5 vegne av en annen (parten). En advokat som har representert en part overfor forvaltningen etter forvaltningsloven \u00a7 12, vil v\u00e6re en \u00abfullmektig\u00bb.7 Etter det Kommuneadvokaten har f\u00e5tt opplyst, representerer ikke Alsaker noen av partene i de sakene som stod p\u00e5 sakslisten til UMBY den 9. november. Vedtakets punkt 1 gjaldt bare den aktuelle eiendommen, og skaper derfor ikke noen problemer i relasjon til forvaltningsloven \u00a7 6 f\u00f8rste ledd bokstav d. Problemet knytter seg til punkt 2 i vedtaket, og den utvikling saken fikk p\u00e5 grunn av det alternative forslaget. I punkt 2 i vedtaket gir UMBY en bestilling til byr\u00e5det. I det som m\u00e5 forst\u00e5s som underpunkt 4 fremkommer det at Byr\u00e5den anmodes om \u00e5 instruere PBE (via kommunaldirekt\u00f8r) om \u00e5 avvente ytterligere saksbehandling av strandsonesaker for tiltak etablert f\u00f8r 1. juli 2009 inntil ovennevnte saksfremlegg er utarbeidet, og nye retningslinjer for behandling er vedtatt. Det fremg\u00e5r videre at vedtak om p\u00e5legg/tvangsmulkt gitt i de samme sakene legges \u00abp\u00e5 is\u00bb i p\u00e5vente av ovennevnte gjennomgang. Som tredje punkt i underpunkt 4 fremg\u00e5r det at byr\u00e5det skal gi instruks til Statsforvalter om at klagesaker der Statsforvalter enn\u00e5 ikke har truffet vedtak, skal returneres til kommunen for mulig ny gjennomgang. Punkt 2, underpunkt 4 gjelder alts\u00e5 ikke bare disse eiendommene, men alle eiendommer som er igjen av strandsoneprosjektet. Med dette har UMBY endret og utvidet saken fra slik den var satt opp i sakslisten. Det kan problematiseres om vedtakets punkt 2 underpunkt 4 m\u00e5 forst\u00e5s som en instruks fra utvalget til byr\u00e5det.8 Rent spr\u00e5klig \u00abanmodes\u00bb byr\u00e5det om \u00e5 gi disse instruksene. I UMBYs m\u00f8tet uttalte Chris J\u00f8rgen Knudsen R\u00f8dland (H) da han fremsatte forslaget, at vedtaket innebar at utvalget \u00ab... trykker p\u00e5 den r\u00f8de knappen. Vi stanser strandsoneprosjektet.\u00bb Det tilsier med styrke at vedtaket skulle forst\u00e5s som en instruks rettet mot alle gjenst\u00e5ende saker fra strandsoneprosjektet. Slik ble ogs\u00e5 forslaget forst\u00e5tt av andre medlemmer i UMBY. Dale 7 Sml. Eckhoff/Smith, Forvaltningsrett, 12. utgave s. 215-216, Woxholth, Forvaltningsloven, 5. utgave s. 150 og Ot.prp. nr. 3 (1976-77) s. 62. 8 Som det fremg\u00e5r av Reglement for bystyret og utvalget 2023-2027 (ref. 2023/46873-23) punkt 2.3 er vedtatte forslag bindende for byr\u00e5det. Side 7 av 14 V\u00e5r ref.: 2023/269271-2 ga f.eks. uttrykk for at vedtaket ville inneb\u00e6re en instruks til byr\u00e5den, men ogs\u00e5 statsforvalteren. Det fremg\u00e5r ogs\u00e5 av protokolltilf\u00f8rselen som Dale fremsatte: \u00abArbeiderpartiet er av den oppfatning at de sakene som st\u00e5r p\u00e5 sakskartet burde v\u00e6rt behandlet som enkeltsaker, hvor vi var rede til \u00e5 v\u00e6re med p\u00e5 \u00e5 snu sakene i tiltakshavernes fav\u00f8r. Vi mener det hadde gitt en mer forutsigbar h\u00e5ndtering av sakene.\u00bb [V\u00e5r understrekning.] Det er helle ikke noe annet i diskusjonen som var i utvalget, som kan tilsi at vedtaket ikke skulle v\u00e6re en instruks til byr\u00e5det. Kommuneadvokaten har f\u00e5tt opplyst at byr\u00e5den har fulgt opp vedtaket ved \u00e5 gi en slik instruks til plan- og byggesaksetaten. P\u00e5 bakgrunn av disse omstendighetene, tolker Kommuneadvokaten vedtaket slik at det innebar en instruks til byr\u00e5det. Instruksen gjaldt langt flere saker og eiendommer, enn de som opprinnelig sto p\u00e5 sakskartet. Etaten opplyser at deres forel\u00f8pige gjennomgang viser at stansvedtaket som ble truffet i UMBY f\u00e5r betydning for omkring 100 saker fra det opprinnelige strandsoneprosjektet. Slik saken er opplyst for oss er Alsaker er fullmektig i syv av disse omkring 100 sakene som blir omfattet av vedtakspunkt nr. 2. I minst \u00e9n sakene han er engasjert i, er saken oversendt til Statsforvalteren for klagebehandling, og denne vil ogs\u00e5 v\u00e6re omfattet at siste dele av underpunkt 4. Det kan etter dette ikke v\u00e6rt til om at saken slik den utviklet seg, ogs\u00e5 direkte gjaldt saker der Alsaker opptrer som fullmektig for partene, jf. fvl. \u00a7 6 f\u00f8rste ledd bokstav d. Det kan reises sp\u00f8rsm\u00e5l om inhabilitetsregelen kommer til anvendelse n\u00e5r det bare treffes utsettelsesvedtak. Ordlyden i forvaltningsloven oppstiller et forbud mot at en inhabil treffer \u00abavgj\u00f8relse i en forvaltningssak\u00bb. Ogs\u00e5 det \u00e5 utsette en sak er rent spr\u00e5klig en avgj\u00f8relse, og ordlyden i bestemmelsen skiller alts\u00e5 ikke mellom realitetsavgj\u00f8relser og prosessledende avgj\u00f8relser. I juridisk teori er det ogs\u00e5 lagt til grunn at bestemmelsen vil omfatte avgj\u00f8relser om saksbehandlingsskritt i en sak.9 Det er eksplisitt gitt uttrykk for at regelen gjelder beslutninger om \u00e5 utsette en sak.10 Det f\u00f8lger klart av forarbeidene til kommuneloven at den som er inhabil skal fratre ved behandling av saken.11 Det gjelder selv om medlemmet for s\u00e5 vidt skulle v\u00e6re habil til \u00e5 behandle noen vedtakspunkt, eller noen sider av saken. N\u00e5r f\u00f8rst utvalget valgte \u00e5 behandle utsettelsessp\u00f8rsm\u00e5let som ledd i behandlingen av sak 9/23, var derfor Alsaker inhabil til \u00e5 delta i behandlingen av saken. Denne konklusjonen fremst\u00e5r som klar. Det var derfor riktig av UMBY \u00e5 treffe vedtak om at Alsaker var inhabil. Det kan likevel reises sp\u00f8rsm\u00e5l ved om det hefter saksbehandlingsfeil ved dette vedtaket. Av forarbeidene til kommuneloven fremg\u00e5r det at en inhabil b\u00e5de skal fratre ved avstemmingen og ved diskusjonen i det folkevalgte m\u00f8tet (tilretteleggingen).12 Alsaker 9 Stub i Karnov note 3 til forvaltningsloven \u00a7 6. 10 Frihagen, Inhabilitet 1985, s. 76 og Stub i Karnov note 5 til forvaltningsloven \u00a7 6. Se ogs\u00e5 Forvaltningslovutvalget NOU 2019: 5 s. 223 som nevner at forberedende og tilretteleggende avgj\u00f8relser er omfattet av forvaltningsloven \u00a7 6. 11 Kommunelovutvalgets innstilling NOU 2016: 4 s. 187. Side 8 av 14 V\u00e5r ref.: 2023/269271-2 var til stede og opptr\u00e5dte som medlem av UMBY frem til ca. midtveis i behandlingen av sak 9/23. Han tok ordet og argumenterte for det alternative forslaget. Dette er en klar saksbehandlingsfeil, og det gjelder uavhengig av om utvalget senere ble kjent med inhabilitetsgrunnen. Kommuneadvokaten finner ogs\u00e5 grunn til \u00e5 presisere at forbudet mot at den inhabile deltar i tilrettelegging av saken, inneb\u00e6re et forbud mot at vedkommende bidrar med \u00e5 utrede eller forberede saken. Forbudet vil omfatte alle former for saksbehandling som skjer i forkant av at en avgj\u00f8relse fattes.13 Her er det imidlertid noen grensesp\u00f8rsm\u00e5l mellom saksforberedelse til et folkevalgt organ og partiets egne interne dr\u00f8ftelse. Antagelig gjelder ikke inhabilitetsregelen for diskusjoner i partim\u00f8ter.14 Derimot antar vi at reglene vil f\u00e5 anvendelse der noen som er inhabil aktivt bidrar til utforming av forslag til vedtak og begrunnelser for slike. I den grad slike dokumenter tas med inn i arbeidet det folkevalgte organet, blir dette en del av saksforberedelsen til organet.15 Etter v\u00e5rt syn vil det derfor ogs\u00e5 v\u00e6re en saksbehandlingsfeil dersom Alsaker har bidratt til utformingen av det alternative forslaget eller begrunnelsen for dette. 4.3 Er Alsaker inhabil til \u00e5 delta i behandlingen saker fra strandsoneprosjektet? Sp\u00f8rsm\u00e5let er om Alsaker vil v\u00e6re inhabil til \u00e5 delta i behandlingen av fremtidige saker fra strandsoneprosjektet. Det er klart, og uomstridt, at han er inhabil, dersom han (eller andre i advokatfirma Sands) representerer noen av partene i saken. Sp\u00f8rsm\u00e5let er imidlertid om han er habil dersom han (eller noen andre advokater i Sands) ikke representerer noen av partene. Denne problemstillingen m\u00e5 vurderes opp mot forvaltningsloven \u00a7 6 andre ledd. Sp\u00f8rsm\u00e5let er om det foreligger et \u00abs\u00e6regent forhold\u00bb som er \u00abegnet til \u00e5 svekke tilliten til hans upartiskhet\u00bb. Alsaker har vist et sterkt engasjement i strandsonesakene. Han har som representant for parter i disse sakene holdt innlegg p\u00e5 UMBY sitt strandsoneseminar 19. oktober 2021 og p\u00e5 UiB sitt strandsoneseminar den 26. januar 2023. Denne engasjementet er ogs\u00e5 synlig i UMBY sitt m\u00f8te 9. november 2023. At en politiker har et slikt engasjement i en sak vil imidlertid som hovedregel ikke gj\u00f8re vedkommende inhabil. Folkevalgte har en vid mulighet til \u00e5 uttrykke politiske standpunkter, for eksempel i media, uten \u00e5 bli inhabil til \u00e5 behandle saker om dette temaet.16 Det m\u00e5 alts\u00e5 noe mer til enn et sterkt engasjement. Samtidig er det grunn til \u00e5 fremheve at politikere ikke har noe videre adgang til \u00e5 forf\u00f8lge private interesser. Som H\u00f8yesterett uttrykte i Rt. 1996 s. 64 (Hegnar Hotell) p\u00e5 s. 68: 12 Kommunelovutvalgets innstilling NOU 2016: 4 s. 187. 13 Se Kommunal- og regionaldepartementets veileder: Habilitet i kommuner og fylkeskommune, s. 7. 14 Se slik Bernt/Over\u00e5, Kommuneloven 2018, s. 270 og Frydenberg L&R 1999 s. 434-438. Se likevel Frihagen, Inhabilitet 1985 s. 489-490 og Fougner/Sandvik L&R 1991 s. 18-20 som kan tas til inntekt for motsatte konklusjon. 15 Sml. her Forvaltningslovutvalget NOU 2019: 5 s. 225 som legger til grunn at en inhabil heller ikke kan bidra med \u00e5 innhente informasjon, og kan heller ikke delta i mer uformelle diskusjoner med dem som skal treffe avgj\u00f8relsen. 16 Se Kommunal- og regionaldepartementets veileder: Habilitet i kommuner og fylkeskommune, s. 11- 12. Side 9 av 14 V\u00e5r ref.: 2023/269271-2 \u00abJeg nevner f\u00f8rst at n\u00e5r det som her er sp\u00f8rsm\u00e5l om inhabilitet p\u00e5 grunn av private s\u00e6rinteresser, ser jeg ikke grunn til \u00e5 stille mindre strenge krav til kommunestyremedlemmer enn til tjenestemenn. Habilitetsreglene i forvaltningsloven skal sikre korrekte avgj\u00f8relser, opprettholde tilliten til dem som fatter avgj\u00f8relsene, og beskytte beslutningstakerne mot at det s\u00e5s tvil om deres troverdighet. Disse hensynene gjelder ogs\u00e5 n\u00e5r det er en folkevalgts private interesse som skal vurderes.\u00bb Det spesielle i denne saken er at Alsaker har advokatoppdrag for en del private parter som er omfattet av strandsoneprosjektet. Problemet er at hans deltakelse i andre saker kan bidra til \u00e5 p\u00e5virke praksisen i en retning som er gunstig for egne klienter. Det f\u00f8lger klart av lovforarbeidene til forvaltningsloven at slike presedensvirkninger kan utgj\u00f8re et s\u00e6regent forhold som gj\u00f8r politikeren inhabil til \u00e5 treffe denne typen avgj\u00f8relser.17 Justisdepartementets lovavdeling har gitt \u00e9n uttalelse som g\u00e5r p\u00e5 forholdet advokat \u2013 klient og betydningen av presedensvirkninger.18 Saken gjaldt nemndsmedlemmer i Klageorganet for offentlig anskaffelser (heretter KOFA). Flere av medlemmene i KOFA jobbet som advokat. I uttalelsen fremkommer det: 19 \u00abProblemstillingen vil trolig forekomme oftere for kommende saker for nemnda. Om et medlem i den operative nemnda ser at saken til behandling reiser prinsipielle sp\u00f8rsm\u00e5l med betydning ogs\u00e5 for saker i vedkommendes portef\u00f8lje som advokat, vil inhabilitet normalt foreligge. Det foreligger da s\u00e6regne forhold som er egnet til \u00e5 svekke tilliten til vedkommende nemndsmedlems upartiskhet.\u00bb Det kan diskuteres om inhabilitetsnormen er litt strengere for medlemmer i KOFA, enn for en politiker i et folkevalgt organ. KOFA er et tvistel\u00f8sningsorgan, og avgj\u00f8relsene skal bygge p\u00e5 juridiske og faglige vurderinger. Det kan nok tilsi en noe strengere norm, men slik Kommuneadvokaten vurderer det, vil likevel utgangspunktet v\u00e6re det samme for politikere. Normalt vil en advokat v\u00e6re inhabil til \u00e5 behandle saker som kan skape presedensvirkninger inn i egne aktuelle saker. Det kan likevel v\u00e6re noe st\u00f8rre rom for unntak i vurderingen av politikere i folkevalgte organ. N\u00e5r unntak skal vurderes, er det s\u00e6rlig tre sp\u00f8rsm\u00e5l som st\u00e5r sentralt: Hvilket tilknytningsforhold er det mellom politikeren og den som oppn\u00e5r fordelen? Alts\u00e5 en vurdering av advokat-klientforholdet. Hvor sannsynlig er det at en bestemt sak utl\u00f8ser presedensvirkninger inn i klientens sak? Hvor store fordeler/ulemper vil saken kunne f\u00e5 for klienten? Disse vurderingene m\u00e5 foretas konkret, men Kommuneadvokaten finner likevel grunn til \u00e5 si noe mer generelt om hvordan disse vurderingene m\u00e5 gj\u00f8res i foreliggende sak. 17 Se Ot.prp. nr. 3 (1976-77) s. 62-63 og Frihagen, Inhabilitet 1985, s. 205. 18 Se JDLOV-2003-1457 punkt 3.3. Ogs\u00e5 JDLOV-1989-3084 gjaldt advokat - klientforhold. Da Else Bugge Fougner var statsr\u00e5d oppst\u00e5 det sp\u00f8rsm\u00e5l om hun var inhabil i saker der advokatfirmaet hun tidligere hadde jobbet i og som hun i fremtiden skulle tilbake til, representerte en part i saken. Lovavdelingen la til grunn at hun var inhabil, selv om det her ikke var snakk om egne klienter. I denne saken var imidlertid klienten direkte part i saken, og det var derfor ikke snakk om betydningen av presedensvirkninger. Det gj\u00f8r saken mindre sammenlignbar. 19 Se JDLOV-2003-1457 punkt 3.3. Side 10 av 14 V\u00e5r ref.: 2023/269271-2 Ser vi f\u00f8rst p\u00e5 tilknytningen som ligger i forholdet mellom en advokat og klient, fremhever forvaltningsloven \u00a7 6 andre ledd at inhabilitet er s\u00e6rlig aktuelt der avgj\u00f8relsen har betydning for politikeren selv eller noen han har \u00abn\u00e6r personlig tilknytning til\u00bb. Normalt vil nok ikke et klientforhold danne grunnlag for en \u00abpersonlig\u00bb tilknytning. Samtidig er lovens angivelse ikke utt\u00f8mmende, jf. ordlyden \u00abblant annet\u00bb. Ogs\u00e5 andre tilknytningsforhold kan derfor gi grunnlag for inhabilitet etter andre ledd. Forvaltningsloven \u00a7 6 f\u00f8rste ledd bokstav b bygger p\u00e5 at fullmaktsforhold skaper et sterkt tilknytningsforhold. Generelt vil nok ogs\u00e5 advokat \u2013 klientforhold skape en sterkere tilknytning enn andre fullmaktsforhold. En advokats kjerneoppgave er \u00e5 fremme klientens interesser. Som det fremg\u00e5r av advokatetiske retningslinjer punkt 1.2 andre avsnitt: \u00abAdvokaten plikter innenfor lovens ramme og etter beste evne \u00e5 ivareta sine klienters interesser. Det skal skje uten tanke p\u00e5 personlig fordel eller risiko, politisk oppfatning, rase, religion eller utenforliggende hensyn.\u00bb Uavhengig av om Alsaker klarer \u00e5 skille mellom advokatrollen og politikerrollen, vil hans plikt til \u00e5 fremme egne klienters interesser, lett skape en mistanke om at hensynet til egen klient bevisst eller ubevisst trekkes inn i vurderingen. Kommuneadvokaten legger derfor til grunn at eksisterende advokat \u2013 klientforhold skaper en sterk tilknytning i relasjon til vurderingen som m\u00e5 gj\u00f8res etter forvaltningsloven \u00a7 6 andre ledd. Ved vurderingen av sakenes betydning for klienten, er det lagt til grunn at strandsonesakene har generelt stor \u00f8konomisk og velferdsmessig betydning for partene. Dette er ogs\u00e5 fremhevet i begrunnelsen for UMBYs vedtak.20 Det m\u00e5 antas ogs\u00e5 \u00e5 gjelde de partene som Alsaker representerer. I vurderingen av sannsynligheten for at strandsonesakene vil utl\u00f8se presedensvirkninger, er det et viktig utgangspunkt at behandlingen av disse sakene har inng\u00e5tt i ett og samme prosjekt. Sakene har v\u00e6rt sortert etter noen kriterier, og behandlet basert p\u00e5 denne sorteringen. Selv om det er mange nyanser i sakene, vil de sakene som n\u00e5 vil bli behandlet i UMBY ha en god del til felles. Plan- og byggesaksetatens oversikt viser at sakene der Alsaker opptrer som advokat, blant annet gjelder flytebrygger, kaier, utfylling, saltvannsbasseng, naust, stupebrett, skur p\u00e5 kai, tilbygg og murer. Blant disse sakene vil det v\u00e6re mange ulike sp\u00f8rsm\u00e5l. Dersom UMBY i en sak endrer p\u00e5 noen kriterier for kategoriseringen i en sak, vil dette fort f\u00e5 betydning for minst et av advokatoppdragene til Alsaker. Likhetsprinsippet har ogs\u00e5 v\u00e6rt trukket sterkt frem, og inng\u00e5r som en viktig begrunnelse for vedtaket flertallet i UMBY traff i sak 9/23. Det gj\u00f8r at presedensvirkningene blir tydeligere. B\u00e5de det alternative forslaget som ble fremlagt, og representantenes argumentasjon i UMBYs m\u00f8te, viser at flertallets intensjon er \u00e5 kartlegge kommunens handlingsrom til \u00e5 unnlate \u00e5 forf\u00f8lge ulovlige tiltak i strandsonen.21 Tanken er at dette handlingsrommet ogs\u00e5 b\u00f8r benyttes i st\u00f8rre grad enn det praksis har v\u00e6rt til n\u00e5. I begrunnelsen for vedtaket fremg\u00e5r det f.eks. at flertallet i UMBY \u00f8nsker \u00e5 utnytte muligheten kommunen har til ikke \u00e5 forf\u00f8lge 20 Se UMBY sak 9/23 punkt 2. 21 Se i begrunnelsen til UMBY sak 9/23 punkt 6. Side 11 av 14 V\u00e5r ref.: 2023/269271-2 overtredelser av \u00abmindre betydning\u00bb i plan- og bygningsloven \u00a7 32-1 andre ledd.22 Innenfor det handlingsrom plan- og bygningsloven gir, er det opp til de folkevalgte \u00e5 foreta valg. Det er ikke i seg selv noen inhabilitetsgrunn at en folkevalgt \u00f8nsker \u00e5 utnytte lovens handlingsrom. Men n\u00e5r intensjonen er \u00e5 endre eller flytte skj\u00f8nnsut\u00f8velse til gunst for partene i strandsoneprosjektet, vil en slik endring fort ogs\u00e5 f\u00e5 betydning for de partene som Alsaker representerer. Slik Kommuneadvokaten ser det, vil sv\u00e6rt mange av de saker som UMBY vil kunne f\u00e5 til behandling fra dette strandsoneprosjektet kunne f\u00e5 presedensvirkning for Alsaker sine klienter. Utgangspunktet er da at Alsaker vil v\u00e6re inhabil til \u00e5 delta i behandlingen av saken. Gitt de mer generelle omstendighetene som foreligger i denne saken, skal det nok mye til for at det skal v\u00e6re rom for unntak fra dette utgangspunktet. 4.4 Er Alsaker inhabil til \u00e5 delta i utarbeidelsen og/eller vedtagelsen av generelle retningslinjer for behandlingen av sakene for strandsoneprosjektet? Det har ogs\u00e5 v\u00e6rt reist sp\u00f8rsm\u00e5l ved om Alsaker er inhabil til \u00e5 utforme generelle retningslinjer for h\u00e5ndtering av sakene fra strandsoneprosjektet. Ogs\u00e5 dette sp\u00f8rsm\u00e5let m\u00e5 holdes opp mot forvaltningsloven \u00a7 6 andre ledd, og sp\u00f8rsm\u00e5let er om hans oppdrag som advokat i enkelte av disse sakene utgj\u00f8r et \u00abs\u00e6regent forhold\u00bb som er \u00abegnet til \u00e5 svekke tilliten til hans upartiskhet\u00bb. Ved vurderingen av inhabilitet er det et grunnleggende skille mellom enkeltsaker som bare ber\u00f8rer en bestemt krets av personer, og generelle sp\u00f8rsm\u00e5l med betydning for en ubestemt krets av personer. I forarbeidene til forvaltningsloven fremg\u00e5r det at terskelen for inhabilitet er h\u00f8yere dersom avgj\u00f8relsen gir samme fordel for en st\u00f8rre og ubestemt personkrets.23 Som en konsekvens av dette kan kommunestyrerepresentanter delta i behandlingen av saker der st\u00f8rrelsen p\u00e5 kommunale avgifter fastsettes, selv om de vil m\u00e5tte betale slike avgifter selv. Reglene om slike avgifter vil gjelde en ubestemt krets av personer og vil ramme alle med like eiendommer i kommunen likt. For vedtak av generell karakter er terskelen for inhabilitet h\u00f8yere, men ogs\u00e5 ved forskrifter som retter seg mot en ubestemt krets av personer, vil en politiker kunne v\u00e6re inhabil. Om denne terskelen har Justisdepartementets lovavdeling fremhevet at vurderingen vil:24 \u00ab... bero p\u00e5 en helhetsvurdering av hvor sterk, direkte og konkret vedkommendes egen tilknytning til saken er og i hvilken grad det er tale om en \u00f8konomisk s\u00e6rinteresse som har slik betydning for vedkommende at den setter ham i en s\u00e6rstilling i forhold til folk flest utenfor gruppen. N\u00e5r det gjelder medlemmer av folkevalgte forsamlinger som bl.a. skal overveie og avgj\u00f8re ulike gruppeinteresser, forutsettes en liberal habilitetsvurdering i saker vedr\u00f8rende slike interesser.\u00bb Det foreligger f\u00e5 kilder som sier noe om hvor sterk, direkte og konkret interessen m\u00e5 v\u00e6re f\u00f8r en politiker likevel er inhabil. Av interesser er det likevel at Kommunal- og regionaldepartementet i sin veileder uttrykker:25 22 Se slik i begrunnelsen for vedtaket i UMBY sak 9/23 punkt 1. 23 Se Ot.prp. nr. 3 (1976-77) s. 62-63. 24 Se JDLOV-1979-2703. Side 12 av 14 V\u00e5r ref.: 2023/269271-2 \u00abHvis for eksempel en endring av reglene om skoleskyss kan bli til s\u00e6rlig fordel eller ulempe for et bestemt medlem av kommunestyret eller medlemmets barn, kan det m\u00e5tte betraktes som s\u00e6regent forhold.\u00bb I vurderingen av om Alsaker er inhabil til \u00e5 uforme generelle retningslinjer i strandsonesakene, vil man m\u00e5tte trekke inn mange av de samme momentene som nevnt ovenfor. Som advokat har Alsaker en plikt til \u00e5 fremme sine klienters interesser. Det gir en sterk tilknytning. De retningslinjene som skal utarbeides gjelder en avgrenset krets av personer. De vil i utgangspunktet gjelde eiendommene som var en del (eller er igjen) av strandsoneprosjektet. Som nevnt gjenst\u00e5r det n\u00e5 omtrent 200 saker. For hans klienter vil retningslinjene kunne bli helt avgj\u00f8rende for utfallet av saken. Dersom Alsaker deltar i arbeidet med \u00e5 utforme disse retningslinjene, vil det \u00e5pne for at han kan p\u00e5virke innholdet p\u00e5 en m\u00e5te som gir egne klienter s\u00e6rlige fordeler ogs\u00e5 p\u00e5 bekostning av andre parter i sakskomplekset. Selv om det ikke er grunn til \u00e5 tro at Alsaker vil utnytte denne muligheten, vil det lett kunne oppst\u00e5 mistanker om slik p\u00e5virkning. Dette vil bidra til \u00e5 svekke tilliten han upartiskhet. Det kan ogs\u00e5 reises sp\u00f8rsm\u00e5l ved om deltagelse i behandlingen av disse retningslinjene kan f\u00e5 \u00f8konomisk betydning for Alsaker selv. Endringer i praksisen i disse sakene, kan f\u00f8re til av vedtak truffet overfor hans klienter vil omgj\u00f8res. I tilfellet vil omgj\u00f8ring normalt gi grunnlag for \u00e5 kunne kreve at kommunen dekker klientens sakskostnader i saken, jf. forvaltningsloven \u00a7 36. Kommuneadvokaten har f\u00e5tt opplyst at tre av Alsakers saker har v\u00e6rt omgjort, og at det er utbetalt i gjennomsnitt ca. 240 000 kroner i saksomkostninger i disse sakene.26 Dersom praktiseringen av skj\u00f8nnet i disse sakene endres, vil dette kunne utl\u00f8se merarbeid og krav p\u00e5 at omkostningene kan kreves dekket av kommunen. Etter Kommuneadvokaten syn er Alsaker inhabil til \u00e5 delta i utformingen av generelle retningslinjer for h\u00e5ndtering av sakene i strandsoneprosjektet. Han har sterke interesser i saken, og disse interessene skiller seg klart fra den interesse andre politikere har. Det dreier seg ikke om en generell saksinteresse, men en spesiell og konkret n\u00e6ringsinteresse. 4.5 Kravene til behandling av saker utenfor dagsordenen i et folkevalgt organ Utgangspunktet for behandlingen av saker i et folkevalgt organ, er sakslisten slik denne er sendt ut i forkant av m\u00f8tet. Det er ikke noe forbud mot \u00e5 behandle saker utenfor sakslisten, men det f\u00f8lger av kommuneloven \u00a7 11-3 femte ledd at 1/3 av de m\u00f8tende medlemmene (og eventuelt m\u00f8telederen alene) kan motsette seg behandling av nye saker. Det er m\u00f8teleders ansvar \u00e5 gj\u00f8re medlemmene kjent med at man behandler saker som ikke st\u00e5r p\u00e5 sakslisten. Mindretallet skal ogs\u00e5 gis anledning til \u00e5 motsette seg behandling av saken i dette m\u00f8tet. P\u00e5 sakslisten til UMBYs m\u00f8te den 9. november stod behandling av klager over avslagsvedtak i 11 konkrete saker, knyttet til 11 eiendommer. I disse sakene ble vedtakets punkt 2 utvidet til \u00e5 gjelde en rekke andre eiendommer. Man st\u00e5r da overfor en ny sak, og 25 Se Kommunal- og regionaldepartementets veileder: Habilitet i kommuner og fylkeskommune, s. 12. 26 Se sak ULOV-2022/21177 (utbetalt kr. 209 060), ULOV-2022/21115 (utbetalt kr. 407 643) og ULOV- 2022/21169 (utbetalt 102 187 kr.) Side 13 av 14 V\u00e5r ref.: 2023/269271-2 mindretallet skulle v\u00e6rt gitt mulighet til \u00e5 motsette seg dette. Ogs\u00e5 dette er en saksbehandlingsfeil ved vedtakene. Helge Strand Kommuneadvokat Roald Hopsnes Advokat Dokumentet er godkjent elektronisk. Side 14 av 14 V\u00e5r ref.: 2023/269271-2 "
}