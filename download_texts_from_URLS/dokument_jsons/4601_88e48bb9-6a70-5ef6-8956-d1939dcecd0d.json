{
  "dokument_id": "88e48bb9-6a70-5ef6-8956-d1939dcecd0d",
  "doc_type": "case_attachment",
  "kommune": 4601,
  "tittel": "29 - Ytre Arna Sanitetsforening ",
  "url": "https://bergen.kommune.no/politikere-utvalg/api/fil/bk360/11579380/29-Ytre-Arna-Sanitetsforening-",
  "tekst": " YTRE ARNA m\u00e5 nok ein gang kjempe for alt vi har kj\u00e6rt Foto: R\u00f8nnaug Revheim Historielaust byr\u00e5d Vi har lese budsjettforslaget til byr\u00e5det med stor forskrekking. Vi er forundra over at det historielause byr\u00e5det t\u00f8r \u00e5 nedskalere og utsetje rehabiliteringa av Ytre Arna Skule, t\u00f8r \u00e5 foresl\u00e5 at bassenget ved skulen skal avviklast og at dei opne barnehagane ikkje lengre f\u00e5r bemanningstilskot. Finansbyr\u00e5d Jacob M\u00e6hle og skulebyr\u00e5d Daniel H\u00e4gglund:: De m\u00e5 setja dykk inn i historia. Kortreiste tenester Heilt sidan Peter Jebsen kom til Ytre Arna og grunnla fabrikkstaden i 1846, har fabrikkeigarar, lag og organisasjonar, lokale n\u00e6ringsdrivande og kommunen s\u00f8rga for at innbyggjarane har hatt eit trygt og godt lokalsamfunn med tilgang p\u00e5 kortreiste tenester som daglegvare, skule, helsestasjon, bank- og posttenester, bibliotek, kulturhus, kulturtilbod, idrettstilbod m.m Dette er tenester som ein treng for at barn og unge skal f\u00e5 gode oppvekstvilk\u00e5r i n\u00e6rmilj\u00f8et sitt, at ikke alt er \u00f8konomisk forsvarleg held ikkje, d\u00e5 m\u00e5 kommunen finna andre m\u00e5tar \u00e5 finansiera grunnleggjande tenestetilbod p\u00e5. I dagens klimadebatt b\u00f8r ein prioritera kortreiste tenester. Rehabiliteringsstart no D\u00e5 Haugland Skule vart lagd ned i 2018, var ein av lovnadene at Ytre Arna skulle rehabiliterast og at vi skulle f\u00e5 behalde bassenget. Skulen er hjartet i bygda, dette hjartet treng s\u00e5 s\u00e5rt ei rehabilitering. Lovnaden gjekk ut p\u00e5 \u00e5 starta prosjektet s\u00e5 snart erstatningslokala p\u00e5 Garnesst\u00f8len vart frigjort. Det er like om hj\u00f8rnet og skulen v\u00e5r st\u00e5r for tur no p\u00e5 grunn av \u00e5revis med etterslep. Det er nok \u00e5 minna byr\u00e5det p\u00e5 at skulen ikkje er inneklimagodkjend. Vil byr\u00e5det gambla med helsa til dagens elevar? \u00abBergen kommune skal rehabilitere en skole med sv\u00e6rt h\u00f8y arkitektonisk og arkitekturhistorisk verdi. Rehabiliteringen skal l\u00f8ses p\u00e5 en klimavennlig og innovativ m\u00e5te for \u00e5 bane vei for fremtidige prosjekt\u00bb Dette var bestillinga som gjekk ut til entrepen\u00f8rar og som har gjort rehabiliteringa spesiell.\u00bb Ytre Arna Skule skal nyttast til sambruk og fleirbruk p\u00e5 tvers av generasjonar, lag og organisasjonar. Skulen er eit samlingspunkt for tettstaden i bydelen Arna, og skal vere eit forbildeprosjekt innan klima og milj\u00f8\u00bb skriv kommunen. Denne ambisi\u00f8se, flotte og n\u00f8dvendige rehabiliteringa skrinlegg no det historielause byr\u00e5det for \u00e5 spara pengar. Oppl\u00e6ringsbasseng i Ytre Arna Sv\u00f8mmeoppl\u00e6ring er ei lovp\u00e5lagt oppgave for skulane. D\u00e5 sv\u00f8mmebassenget p\u00e5 Garnes stod ferdig i 1970, var det utan oppl\u00e6ringsbasseng, det skulle vera i Ytre Arna. Det var med stor glede bassenget i nybygget p\u00e5 Ytre Arna Skule kunne innviast i 1982. F\u00f8r den tid m\u00e5tte elevane bussast til Garnes og halve dagen gjekk med for 45 min i bassenget. Med p\u00e5 kj\u00f8pet fekk vi ogs\u00e5 kvalme p\u00e5 bussen. Bassenget er i bruk 37,5 timar 6 dagar i veka og er eit viktig tilbod til elevane lokalt og i heile Arna. Ytre Arna er ein velkomstskule for nyankomne minoritetsspr\u00e5klege elevar. Vi veit at mange av dei ikkje er sv\u00f8mmedyktige, og sidan dei er \u00f8vst p\u00e5 drukningsulukkestatistikken, har skulen ein sv\u00e6rt viktig funksjon med sv\u00f8mmeoppl\u00e6ringa. Det er ikkje nok kapasitet p\u00e5 Garnes til at alle i Arna kan f\u00e5 tilfredstillande sv\u00f8mmeoppl\u00e6ring. Arna Sv\u00f8mme- og livredningsklubb brukar ogs\u00e5 bassenget aktivt i sitt arbeid. Med byr\u00e5det sitt avviklingsforslag m\u00e5 elevane bussast ut av bydelen for \u00e5 f\u00e5 lovp\u00e5lagt oppl\u00e6ring, vi rykkjer tilbake til start. Det er ikkje mindre behov for bassenget i dag enn for 40 \u00e5r sidan, snarare tvert imot. Omr\u00e5desatsinga I perioden 2012-2022 hadde vi omr\u00e5desatsing i Ytre Arna. Bygda fekk eit l\u00f8ft ,og sm\u00e5 og store blei sett og h\u00f8yrd, det skulle satsast p\u00e5 \u00e5 betre levek\u00e5ra. D\u00e5 omr\u00e5desatsinga tok slutt, sa d\u00e5verande byr\u00e5d: \u00abDet gjenst\u00e5r fortsatt utfordringer knyttet til lokalbefolkningens levek\u00e5r, derfor er det viktig at andre tjenester m\u00e5 forsterkes i disse omr\u00e5dene.\u00bb \u00c5 avvikle bassenget er ikkje \u00e5 satse \u00e5 og forsterke tenestene i Ytre Arna. Noa \u00e5pne barnehage I Noa \u00e5pne barnehage treffast babyar, sm\u00e5 barn og mor eller far i den viktige barselstida d\u00e5 ein har h\u00f8ve til \u00e5 vera heime med barnet og knyte gode band. Denne m\u00f8teplassen som er \u00e5pen 4 dagar i veka, er eit lavterskeltilbod utan eigenbetaling- utan st\u00f8tte fr\u00e5 kommunen er ikkje tilbodet mogleg \u00e5 gjennomf\u00f8ra. Kutting av eit s\u00e5 godt tilbod er ikkje forebygging og heller ikkje satsing p\u00e5 tenestene til folket i Ytre Arna. Saniteten arbeider for trygge og gode lokalsamfunn Ytre Arna Sanitetsforening har sidan foreininga vart grunnlagd i 1909 av Fredrikke Marie Quam og Gudrun Kolderup, Noregs f\u00f8rste kvinnelege lege som praktiserte i eit landdistrikt, arbeidd for \u00e5 betre folkehelsa og drive omsorg i n\u00e6rmilj\u00f8et. Etterkvart har kommunen tatt over mange av sanitetsforeinga sine fanesaker som reint drikkevatn, helsesjukepleiar for skulebarn og helsestasjon for sm\u00e5barn. N\u00e6rmilj\u00f8et v\u00e5rt er Ytre Arna. Ytre Arna treng offentlege tenester som ein oppdatert, inneklimagodkjend og rehabilitert skule, eit sv\u00f8mmebasseng for begynnaroppl\u00e6ring og ein m\u00f8teplass for sm\u00e5barnsforeldre som Noa \u00e5pne barnehage. Vegskille No st\u00e5r byr\u00e5det ved eit vegskille med budsjettforslaget sitt. Skal dei fortsetje arven etter Peter Jebsen og Gudrun Kolderup eller skal dei for all ettertid framst\u00e5 som historielause og rasera tilbodet til innbuggjarane i Ytre Arna. Vi er tr\u00f8ytte av \u00e5 m\u00e5tte kjempa for alt vi har kj\u00e6rt. VI kjempar for rehabiliteringsstart p\u00e5 Ytre Arna Skule slik som planlagd i 2026. Vi kjempar for \u00e5 bevara bassenget ved Ytre Arna Skule Vi kjempar for \u00e5 kunna drifta Noa \u00e5pne barnehage vidare med tilskot fr\u00e5 kommunen. Marit Austnes Leiar Ytre Arna Sanitetsforening "
}