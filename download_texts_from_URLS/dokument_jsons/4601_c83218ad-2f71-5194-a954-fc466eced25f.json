{
  "dokument_id": "c83218ad-2f71-5194-a954-fc466eced25f",
  "doc_type": "case_presentation",
  "kommune": 4601,
  "tittel": "Lonemarka utleieboliger. Gjennomf\u00f8ringsvedtak ",
  "url": "https://bergen.kommune.no/politikere-utvalg/api/fil/bk360/12140350/Framstilling-Lonemarka-utleieboliger-Gjennomforingsvedtak-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/149924-3 Lonemarka utleieboliger. Gjennomf\u00f8ringsvedtak Hva saken gjelder: I 2021 oppsto det brann i et kommunalt bygg p\u00e5 Lonemarka (Hardangervegen 669, gnr/bnr.: 295/473), som resulterte i totalskade. Bygget var et leilighetsbygg p\u00e5 4 etasjer best\u00e5ende av en personalbase og botilbud til over 20 personer med rusutfordringer. Det ble i starten av 2022 besluttet \u00e5 oppf\u00f8re nytt bygg p\u00e5 tomten p\u00e5 Lonemarka, men med f\u00e6rre antall boenheter, i tr\u00e5d med vedtaket over. I juni 2022 mottok Etat for utbygging bestilling fra byr\u00e5dsavdeling for bolig, sosial og mangfold p\u00e5 \u00e5 bygge \u00e5tte like leiligheter med tilh\u00f8rende personalbase. Det nye bygget vil v\u00e6re i to etasjer + loft. Leilighetene skal huse personer med rusutfordringer som vil ha behov for oppf\u00f8lging fra personalbasen. M\u00e5let er \u00e5 tilby trygge boforhold for vanskeligstilte, samtidig som man skaper gode arbeidsforhold for de ansatte. Saken gjelder endelig vedtak om gjennomf\u00f8ring av prosjektet. Fagetatens vurdering og anbefaling: Fagetaten vurderer at omr\u00e5det er godt egnet for gjenoppbygging av boliger til dette form\u00e5let. Deler av tomten er i dag planert slik den var f\u00f8r brannen i 2021 og resterende del er ur\u00f8rt natur. Nytt bygg vil plasseres p\u00e5 omtrentlig likt sted, men ha noe mindre fotavtrykk enn det forrige bygget. 1 P\u00e5 nabotomt i \u00f8st med gnr/bnr.: 295/475 (eid av Bergen kommune), skal det etableres parkeringsareal, avfall-skur og sykkelparkering. I tillegg skal det etableres noe gangvei p\u00e5 nabotomt 295/474 i s\u00f8r. Dette inng\u00e5r som del av vilk\u00e5rene i rammetillatelsen. P\u00e5 hovedtomten, skal det bygges 1 bygningskropp med totalt 8 leiligheter. I f\u00f8rste etasje skal det bygges 3 leiligheter, personalbase og fellesrom. I andre etasje skal det bygges 5 leiligheter og teknisk rom. Leilighetene er to-roms og skal i st\u00f8rst mulig grad v\u00e6re like og ha en st\u00f8rrelse p\u00e5 omtrent 50 m2. Alle leilighetene skal v\u00e6re utformet slik at det er mulig \u00e5 bosette par. Personalbasen skal ha opphold for 4 \u00e5rsverk i turnus. I tillegg blir det held\u00f8gns vektertjenester. Personalbasen oppfyller alle krav fra arbeidstilsynet. I midtre del av bygget vil det v\u00e6re et trapperom som f\u00f8rer til innvendige korridorer og hovedinnganger. De ansatte vil i tillegg ha egne innganger og r\u00f8mningsvei. Leilighetene vender mot s\u00f8rvest for \u00e5 sikre gode solforhold. I tillegg har alle leilighetene sin egen private balkong. I hagen skal det bygges et lite anneks som er tenkt benyttet til aktivitet. Uteomr\u00e5det vil ogs\u00e5 v\u00e6re tilrettelagt for rekreasjon, aktivitet og sosialt fellesskap. Vedlagte fagnotat g\u00e5r n\u00e6rmere inn i beskrivelse av prosjektet, samt den medvirkning som har v\u00e6rt gjennomf\u00f8rt. Ferdigstillelse er planlagt november 2027. \u00d8konomiske konsekvenser: Budsjettstatus I gjeldende handlings- og \u00f8konomiplan 2025-2028 er vedtatt brutto totalramme for prosjektet 96,4 mill. kroner Av disse er 7,3 mill. kroner avsatt tidligere \u00e5r (t.o.m. 2024), mens resterende 89,1 mill. kroner er budsjettert i \u00f8konomiplanperioden 2025-2028. 2 Prosjektet har f\u00e5tt innvilget tilskudd fra Husbanken, dette utgj\u00f8r totalt kr 17 mill. kroner og medf\u00f8rer at Bergen kommunes egenfinansiering av prosjektets totale investeringsramme reduseres til kr 79,4 mill. kroner f\u00f8r fradrag for mva-kompensasjon. Prosjektet ble f\u00f8rst satt p\u00e5 investeringsprogrammet i 2022 som del av \u00abBoligprogrammet \u2013 125 boliger\u00bb. Prosjektet ble skilt ut fra sekkeposten \u00abBoligprogram \u2013 125 nye boliger\u00bb i handlings- og \u00f8konomiplan 2024-2027, hvor det ble satt av 7,8 mill. kroner til prosjektutvikling i perioden. Kalkyle og estimater for investeringsprosjektet Kostnadskalkylen satt p\u00e5 basis av gjennomf\u00f8rt forprosjekt ble revidert v\u00e5ren 2024 og i tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 mill. ble det gjennomf\u00f8rt en p\u00e5f\u00f8lgende ekstern usikkerhetsanalyse 18.april 2024. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet fremkommer prosjektets forventete kostnad P50, samt dets anbefalte totale kostnadsramme P85. Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, det vil si der det er 85 % sannsynlig at prosjektets sluttkostnad vil havne innenfor rammen. Rapporten fra usikkerhetsanalyse, justert for l\u00f8nns- og prisstigning og byggel\u00e5nsrente, angir en forventet prosjektkostnad P50 p\u00e5 86,9 mill. kroner, og anbefalt total kostnadsramme P85 er beregnet til 96,4 mill. kroner. Lonemarka utleieboliger er et prosjekt med bruttototalareal BTA p\u00e5 1150 kvadratmeter. Prosjektet er et nybygg med 8 utleieleiligheter og personalbase. Bystyret i Bergen kommune har vedtatt at det ikke skal bygges boliger med flere boenheter enn mellom 6 til 8. Husbanken har ogs\u00e5 lignende krav om at det skal bygges f\u00e5 enheter per prosjekt. At det er f\u00e5 enheter driver opp kostnadene da eksempelvis kostnader for infrastruktur som vei, utend\u00f8rs elektrisitet, utend\u00f8rs vvs med mer, er relativt lik om man etablerer f\u00e5 eller flere leiligheter. Det samme gjelder interne kostnader. At prosjektet m\u00e5 oppfylle krav om ekstra robusthet og bygget skal v\u00e6re universelt utformet er ogs\u00e5 kostnadsdrivende. Driftskonsekvenser Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen under viser en totaloversikt over kapitalkostnadene som vil belastes driftsbudsjett i nedbetalingsperioden. Man har i beregningen lagt til grunn at ikke hele bel\u00f8pet vil bli l\u00e5nefinansiert, fordi man vil motta noe i MVA-kompensasjon samt tilskudd fra Husbanken. Tabellen baserer seg p\u00e5 de rentesatsene som ligger til grunn i H\u00d8P 2025-2028 og gir f\u00f8lgelig bare et estimat p\u00e5 hva kapitalkostnadene vil bli. Renter og avdrag oppsummert (bel\u00f8p i mill.) 2024-2027 2028 -> Sum Renter 6,3 24,7 31,0 Avdrag 5,8 61,2 67,0 Sum renter og avdrag 12,1 85,9 98,0 Utgifter til forvaltning, drift og vedlikehold hos byggforvalter er estimert til 0,7 mill. kroner per \u00e5r. I tillegg kommer driftskostnader hos bruker av bygg, som er beregnet \u00e5 utgj\u00f8re 6,0 mill. 3 kroner per \u00e5r. Kostnadene oppdateres ved rullering av handlings- og \u00f8konomiplanen. Totalt sett er driftskonsekvensene av investeringen (utenom kapitalkostnaden) dermed beregnet til 6,7 mill. kroner per \u00e5r. Underdekning I henhold til Bergen kommunes \u00f8konomireglementet skal det i forbindelse med at det treffes gjennomf\u00f8ringsvedtak med bevilgning knyttet til investeringsportef\u00f8ljen i Etat for boligforvaltning, etableres en forel\u00f8pig husleieavtale mellom Etat for boligforvaltning og den enhet i bykassen som har \u00abbestilt\u00bb investeringen. Denne avtalen skal fungere som garanti for at Etat for boligforvaltning mottar en fremtidig inntjening knyttet til investeringsprosjektet. For det aktuelle prosjekt er det annuitetsmessig over avskrivningsperioden p\u00e5 40 \u00e5r beregnet en underdekning p\u00e5 1,1 mill. kroner per \u00e5r. Avtalen med tilh\u00f8rende beregningsgrunnlag basert p\u00e5 P50 ble akseptert av Byr\u00e5dsavdeling for barnevern, sosiale tjenester og mangfold (BBSM) den 02.10.2024. Byr\u00e5dets vurdering og anbefaling/konklusjon: Alle trenger et sted \u00e5 bo, tak over hodet og en seng \u00e5 sove i. \u00c5 bygge omsorgsboliger med tilknyttet personalbase for personer med rusutfordringer er viktig for byr\u00e5det. For mange er det vanskelig b\u00e5de \u00e5 skaffe seg, og mestre det \u00e5 bo og leve i egen bolig. I 2017 vedtok bystyret byr\u00e5det sin ambisjon om 250 nye boliger for vanskeligstilte i Bergen, spredt over ulike deler av byen. I arbeidet med \u00e5 planlegge nytt botiltak etter brannen i august 2021, har det v\u00e6rt bred involvering fra kommunen v/huseier, tjenesten i BBSM samt en brukerorganisasjon. Det har blitt gjennomf\u00f8rt to \u00e5pne nabolagsm\u00f8ter i prosessen, samt flere m\u00f8ter med n\u00e6ringsdrivende, og ved planlegging av nytt botiltak er naboer hensyntatt. Byr\u00e5det vil samtidig p\u00e5peke viktigheten av at det gode arbeidet som er gjort med medvirkning i nabolaget fortsetter videre, ogs\u00e5 etter etablering av boligene. Byr\u00e5det vurderer prosjektet som et godt og tiltrengt tiltak som vil dekke et viktig behov, og anbefaler derfor at det gjennomf\u00f8res slik saken skisserer. Samtidig vil byr\u00e5det understreke at dagens modell for etablering av slike boliger ikke er b\u00e6rekraftig p\u00e5 sikt. Krav om at slike prosjekter skal ha f\u00e5 enheter gj\u00f8r at investeringskostnaden per enhet blir sv\u00e6rt h\u00f8y, samtidig som det gj\u00f8r driften av tilbudet mindre fleksibelt og dyrere. Dette gir \u00f8konomiske utfordringer for kommunen, og begrenser muligheten til \u00e5 bygge flere boliger innenfor de tilgjengelige \u00f8konomiske rammene. Byr\u00e5det vil derfor framover jobbe for en mer b\u00e6rekraftig tiln\u00e6rming til etablering av boliger for vanskeligstilte. Vi m\u00e5 utfordre dagens rammer, for \u00e5 finne l\u00f8sninger som gir bedre utnyttelse av b\u00e5de investeringsmidler og driftsressurser, uten at det g\u00e5r p\u00e5 bekostning av brukernes behov for trygge og gode boliger. Begrunnelse for framleggelse til bystyret: Budsjettfullmaktenes pkt. 2.3 bokstav g) om gjennomf\u00f8ringsvedtak sier at vedtak i investeringsprosjekt over 50 millioner kroner fattes i bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Prosjektet D0720 Lonemarka utleieboliger med en anbefalt total investeringsramme (P85) p\u00e5 96,4 mill. kroner gjennomf\u00f8res. Styringsm\u00e5l (P50) fastsettes til 86,9 mill. kroner 2. Investeringsramme p\u00e5 96,4 mill. kroner innarbeidet i vedtatt handlings- og \u00f8konomiplan bevilges til prosjektet. Budsjettavsetning fremg\u00e5r av f\u00f8lgende tabell: 4 Dato: 25. mars 2025 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 10.02.25 Kostnadsskjema F\u00f8lgeskjema 5 "
}