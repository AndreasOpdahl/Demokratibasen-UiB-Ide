{
  "dokument_id": "a9bdc671-8115-5eb1-9570-4ed75d54f8dc",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 14 fra Kjersti Pettersen (H) om organisering av helsestasjon, tilbud til s\u00e5rbare m\u00f8dre - Utvalg for helse og sosial - 2024",
  "url": "https://bergen.kommune.no/politikere-utvalg/api/fil/bk360/9986006/Svar-pa-skriftlig-sporsmal-nr-14-fra-Kjersti-Pettersen-H-om-organisering-av-helsestasjon-tilbud-til-sarbare-modre-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/37400-3 Saksbehandler: Hege Verpe Dato: 12. mars 2024 Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 14 fra Kjersti Pettersen (H) om organisering av helsestasjon, tilbud til s\u00e5rbare m\u00f8dre - Utvalg for helse og sosial - 2024 Representanten Kjersti Pettersen (H) har den 27.02.2024 sendt inn f\u00f8lgende skriftlige sp\u00f8rsm\u00e5l: Mange kvinner befinner seg i en s\u00e5rbar situasjon i svangerskap, f\u00f8dsel og tiden etter. Dette kan skyldes alt fra usikkerhet til psykiske plager m.m. Ask\u00f8y kommune har spesiell oppf\u00f8lging av sine gravide som trenger litt ekstra oppf\u00f8lging. De kaller dette tilbudet for \u00abTrygg start\u00bb. Det er et veldig godt evaluert program hvor jordmor og helsesykepleier f\u00f8lger sine familier godt opp, s\u00e6rlig etter f\u00f8dsel med tidlig hjemmebes\u00f8k og tettere oppf\u00f8lging etter. Dette f\u00e5r de til innenfor sine rammer. (30 \u00e5rsverk dekker helsestasjon, skolehelsetjeneste, HFU, jordmortjeneste og migrasjonshelse) Sp\u00f8rsm\u00e5l til byr\u00e5den: 1. Vil byr\u00e5den innhente mer kunnskap og se om det er mulig \u00e5 f\u00e5 et liknende tilbud til Bergens f\u00f8dende? 2. Hvor mange \u00e5rsverk har Bergen kommune i tilsvarende stillinger (som nevnt over)? Svar fra byr\u00e5den: 1. Vil byr\u00e5den innhente mer kunnskap og se om det er mulig \u00e5 f\u00e5 et liknende tilbud til Bergens f\u00f8dende? Byr\u00e5den er enig med sp\u00f8rsm\u00e5lsstiller at Ask\u00f8y kommune har f\u00e5tt p\u00e5 plass et godt tilbud til s\u00e5rbare m\u00f8dre. Modellkommunefors\u00f8ket (2007-2014) som b\u00e5de \u00d8ygarden (tidligere Fjell kommune) og Ask\u00f8y var en del av, f\u00f8rte til etablering av b\u00e5de \u00abTrygg Start\u00bb og barseloppf\u00f8lging i kommunal regi som en av de f\u00f8rste i Norge. Tilbudet som gis til familier i svangerskap og barseltid i Ask\u00f8y fremst\u00e5r som s\u00f8ml\u00f8st og med et godt system for \u00e5 f\u00f8lge opp alle familier. Det gis ogs\u00e5 et ekstra tilbud til s\u00e5rbare familier. Bergen kommune er vesentlig st\u00f8rre enn Ask\u00f8y og har en ulik organisering av tjenester til denne m\u00e5lgruppen. Tjenestene v\u00e5re har en samlet og robust kompetanse rundt oppf\u00f8lging av s\u00e5rbare familier, og inkluderer blant annet tilbud som \u00abRusfri start p\u00e5 livet\u00bb og \u00abSammen p\u00e5 vei\u00bb, der m\u00e5lgruppen er familier med rus og/eller store psykiske utfordringer. Svangerskaps- og barselomsorgen og helsestasjon 0-5 \u00e5r (med unntak av bydelshelsestasjonene og Fana/Ytrebygda) er samlokalisert med barne- og familiehjelpen i Familiens hus, som tilbyr lavterskeloppf\u00f8lging innenfor psykisk helse. Det er utarbeidet egne retningslinjer i kommunen for oppf\u00f8lging av gravide og barselkvinner med psykisk sykdom eller psykiske vansker. Gravide og barselkvinner med psykiske vansker tilbys ekstra hjemmebes\u00f8k av jordmor og helsesykepleier ved behov, samt at det er lav terskel for henvisning til helsestasjonspsykolog/barne- og familiehjelpen. I tillegg har psykolog i kommunen henvisningsrett og tett samarbeid med sped- og sm\u00e5barnsteamet BUP Sentrum (psykisk helsevern barn og unge). Byr\u00e5den er enig med sp\u00f8rsm\u00e5lsstiller at tiden f\u00f8r og etter f\u00f8dsel er en viktig og s\u00e5rbar tid. Bergen er en stor kommune som skal yte tjenester til mange, og byr\u00e5den mener det er hensiktsmessig \u00e5 holde p\u00e5 strukturen som er lagt i barne- og familietjenesten, for \u00e5 ha god samhandling om familiene som trenger det mest og ivareta alle familier i en s\u00e5rbar fase. Noe som ogs\u00e5 understrekes i oppvekstplanene Strategi for oppvekst og Se meg, h\u00f8r oss! \u2013 Handlingsplan for tjenenester til barn, unge og deres familier. I arbeidet med gjennomf\u00f8ringene av planene vil vi ogs\u00e5 se til de gode erfaringene fra tilbudet \u00abTrygg start\u00bb i nabokommunen v\u00e5r Ask\u00f8y. 2. Hvor mange \u00e5rsverk har Bergen kommune i tilsvarende stillinger (som nevnt over)? Bergen kommune har ca 3200 f\u00f8dsler per \u00e5r og er befolkningsmessig omkring ti ganger s\u00e5 stor som Ask\u00f8y med sine ca 300 f\u00f8dsler per \u00e5r. Bergen kommune har organisert sine tjenester forskjellig fra Ask\u00f8y kommune og er derfor ikke direkte sammenlignbare. Det er ogs\u00e5 uklart hva som er inkludert i de 30 \u00e5rsverkene i Ask\u00f8y, og om de ogs\u00e5 inkluderer lederfunksjoner. Tallene gjengitt i avsnittene under er ikke inkludert ledelse, men inkluderer alle faggrupper og merkantilt personell. I Bergen er tilsvarende funksjoner organisert i helsestasjonstjenesten, barne- og familiehjelpen og i Senter for migrasjonshelse (SEMI). Det betyr at ikke alle jobber med den samme m\u00e5lgruppen som i tilsvarende \u00e5rsverk p\u00e5 Ask\u00f8y. Et eksempel er barne- og familiehjelpen som jobber med vedtakspliktig hjelp etter barnevernsloven og helse- og omsorgsloven, i tillegg til lavterskeloppf\u00f8lging av gravide og barselkvinner. Totalt antall \u00e5rsverk i helsestasjonstjenesten, uten \u00e5 telle med ledelse, men inkludert alle faggrupper er 218, hvor helsesykepleiere utgj\u00f8r ca 159 \u00e5rsverk fordelt p\u00e5 helsestasjon (63), skolehelsetjeneste (91) og Helsestasjon for ungdom (5). Tilsvarende for jordmortjenesten er 27 \u00e5rsverk, og 18 \u00e5rsverk for psykologer tilknyttet helsestasjonstjenesten. I barne- og familiehjelpen er et estimat at en fjerdedel av \u00e5rsverkene g\u00e5r til lavterskeloppf\u00f8lging, noe som gir 24 estimerte \u00e5rsverk. SEMI har 3 helsesykepleierstillinger som ivaretar barn 0-18 \u00e5r i samarbeid med helsestasjonstjenesten. Lege ved SEMI ivaretar gravide i tett samarbeid med jordmortjenesten i kommunen, samt at psykologer er tilgjengelig for migranter etter behov. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}