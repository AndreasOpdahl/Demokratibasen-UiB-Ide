{
  "dokument_id": "cd92f7b3-fc7c-5e91-b28f-ceddb820d57c",
  "doc_type": "case_attachment",
  "kommune": 4601,
  "tittel": "Brev fra s\u00f8ker datert 17.11.2023",
  "url": "https://bergen.kommune.no/politikere-utvalg/api/fil/bk360/9936754/Brev-fra-soker-datert-17-11-2023",
  "tekst": "Bergen kommune R\u00e5dhusgaten 10 5020 Bergen postmottak@bergen.kommune.no Drammen 17.11.2023 GNR/BNR 34/579 \u2013 VASKEHALL \u2013 SVAR P\u00c5 KOMMUNENS BREV DEN 28.09.2023 1. INNLEDNING/BAKGRUNN Det vises til innsendt byggesak p\u00e5 eiendommen Gnr/Bnr 34/579, som gjelder oppf\u00f8ring av selvbetjent vaskehall. Videre vises det til kommunens tilbakemelding den 28.09.2023 der det presiseres at s\u00f8knaden er ufullstendig og m\u00e5 suppleres. Kommunen viser til at oms\u00f8kte tiltak er i strid med form\u00e5l n\u00e6ring/tjenesteyting i reguleringsplanen for eiendommen, ref. arealplan-ID 1201_61340000, YTREBYGDA, DOLVIKBAKKEN. GNR. 34, BNR. 2, 53 OG 140 M.FL. I forlengelsen av kommunens brev har det v\u00e6rt noe korrespondanse mellom ansvarlig s\u00f8ker og saksbehandler. Dette for \u00e5 f\u00e5 en ytterligere presisering og avklaring mht. kommunens standpunkt, om at oms\u00f8kte tiltak forutsetter dispensasjon. Vi viser i den forbindelse til diverse telefonsamtaler og e- poster, herunder v\u00e5r e-post den 30.10.2023. I e-posten ba vi om en tydelig tilbakemelding og viste til at vi ikke var enig i kommunens tolkning av planbestemmelsen i punkt 5.8.1. Kommunen svarte ut v\u00e5r e-post den 03.11.2023 der tidligere standpunkt i all hovedsak ble gjentatt, men uten at det ble gitt noe detaljert begrunnelse for kommunens tolkning og vurdering av bestemmelsen. Begrunnelsen ble begrenset til: \u00abVi mener at oms\u00f8kte virksomhet, bilvaskehall, faller under form\u00e5l n\u00e6ring, men er ikke samme underform\u00e5l \u00abmindre n\u00e6ringsvirksomheter\u00bb, og at tiltaket vil generere trafikk utover det som er regulert. Derfor fastsl\u00e5r vi at tiltaket er i strid med form\u00e5l. Vedlagte trafikkanalyse viser til at kryss mot Ytrebygdsvegen har kapasitet til, men at reguleringsbestemmelse knytter vurdering av form\u00e5l ikke utelukkende til kryssets kapasitet, men ogs\u00e5 i en bredere forstand. Trafikkanalyse vil bli sendt til Vestland Fylkeskommune som vegmyndighet for fylkesveg Ytrebygdsvegen for vurdering av s\u00f8knad om dispensasjon\u00bb. Kommunen mener at tiltaket m\u00e5 oms\u00f8kes med dispensasjon og at dispensasjonss\u00f8knaden m\u00e5 nabovarsles. Vi har p\u00e5 bakgrunn av dette gjort ytterligere unders\u00f8kelser og vurdert kommunens begrunnelse og argumentasjon opp mot bestemmelser, kart og reguleringshistorikk. Vi opprettholder v\u00e5rt standpunkt, at oms\u00f8kte tiltak ikke er i strid med punkt 5.8.1 i reguleringsplanen for eiendommen. I det videre vil vi kort redegj\u00f8re for dette. Vi presiserer allerede n\u00e5 at vi \u00f8nsker en realitetsbehandling av saken uten dispensasjonss\u00f8knad. Svelvikveien 65D, 3039 Drammen \u00a7 Pb 2224 Str\u00f8ms\u00f8, 3003 Drammen \u00a7 Telefon: 99 78 64 77 \u00a7 post@braathensomme.no 2. REDEGJ\u00d8RELSE -TILTAKET ER IKKE I STRID MED REGULERINGSPLANEN 2.1. Innledende I kommunens begrunnelse for hvorfor tiltaket ikke er i samsvar med reguleringsplanens forutsetninger om bruk, viser kommunen som nevnt innledningsvis, til at etablering av tiltak til bruk for bilvaskehall er i tr\u00e5d med form\u00e5l n\u00e6ring, men ikke planens underform\u00e5l \u00abmindre n\u00e6ringsvirksomheter. Videre vises det til at tiltaket vil generere trafikk som gj\u00f8r at bruken kommer i strid med reguleringsplanens presisering i punkt 5.8.1, annet ledd, om at: \u00abDet kan ikke etableres detaljhandel eller form\u00e5l med stor trafikkgenerende aktivitet innenfor omr\u00e5det\u00bb Vi er ikke enig i kommunens tolkning og konklusjoner og vil redegj\u00f8re for dette under punkt 2.2 og 2.3. 2.2. Tiltaket er i tr\u00e5d med reguleringsplanens punkt 5.8.1 f\u00f8rste ledd N\u00e5r det gjelder kommunens henvisning til at tiltaket og bruken til vaskehall ikke er i tr\u00e5d med underform\u00e5let \u00abmindre n\u00e6ringsvirksomhet\u00bb, vil vi p\u00e5peke at dette ikke er tilstrekkelig begrunnet i planfaglige gyldige argumenter. For \u00e5 avklare og fastlegge innholdet i en reguleringsbestemmelse, m\u00e5 det tas utgangspunkt i en naturlig spr\u00e5klig forst\u00e5else av bestemmelsens ordlyd. Videre vil \u00f8vrige bestemmelser i planen kunne v\u00e6re av betydning for tolkning av innholdet og rekkevidden av en bestemmelse. Forarbeider til planen, herunder planbeskrivelsen vil ogs\u00e5 kunne v\u00e6re av betydning for \u00e5 fastlegge innholdet. Vi viser til uttalelser fra Sivilombudet, ref. SOM-2021-2112 og SOM-2022-5348. I planen er det lagt opp til et underform\u00e5l med \u00abmindre n\u00e6ringsvirksomheter, h\u00e5ndverk etc\u00bb. Det f\u00f8rste som m\u00e5 vurderes er om oppf\u00f8ring av tiltak til bruk for bilvaskehall isolert sett faller utenfor underform\u00e5let, uavhengig av om tiltaket genererer trafikk i strid med bestemmelsens siste ledd. Vi vil i denne sammenheng vise til at formuleringen \u00abmindre n\u00e6ringsvirksomheter, h\u00e5ndverk etc\u00bb ikke etter ordlyden utelukker bruk til bilvaskehall. H\u00e5ndverk er listet opp som et forslag til bruk, men uten at dette skal forplikte eller begrenses til denne type bruk, ref. etterf\u00f8lgende formulering \u00abetc\u00bb. Etc. st\u00e5r for forkortelsen Et cetra og betyr og andre eller og s\u00e5 videre. Presiseringen m\u00e5 leses slik at henvisningen til h\u00e5ndverk kun er et av mange typer n\u00e6ringsvirksomhet som kan drives p\u00e5 eiendommen. Det at henvisningen til h\u00e5ndverk ikke er ment \u00e5 forby eller utelukke annen type n\u00e6ring kan ogs\u00e5 underbygges med det som fremg\u00e5r av forslagsstillers presiseringer i planbeskrivelsen. Under punkt 8.3.3 kombinert form\u00e5l N/T (N\u00e6ring/tjenesteyting) presiseres det at: \u00abUtbyggingsform Grunneier \u00f8nsker \u00e5 avsette dette omr\u00e5det til etablering av et bygg for n\u00e6ringsvirksomheter, som f.eks. h\u00e5ndverksbedrifter. Det er ogs\u00e5 tenkt brukt til kurs- og undervisningsvirksomhet og til utstillings- og presentasjonslokaler. Det foreligger ikke kjente, konkrete planer eller avtaler for omr\u00e5det pr. dags dato, men det har v\u00e6rt nevnt funksjoner som kj\u00f8reskole og utstillingslokaler for biler. Det skal ikke etableres trafikkgenererende tiltak i omr\u00e5det. Illustrasjonsplanen viser kun prinsipp for st\u00f8rrelse og mulig plassering og orientering av et Svelvikveien 65D, 3039 Drammen \u00a7 Pb 2224 Str\u00f8ms\u00f8, 3003 Drammen \u00a7 Telefon: 99 78 64 77 \u00a7 post@braathensomme.no bygg p\u00e5 tomten, innenfor den fastsatte byggegrensen\u00bb (v\u00e5r understrekning). B\u00e5de planbeskrivelsen og formuleringen \u00abetc \u00abi bestemmelsen, underbygger tiltakshavers forst\u00e5else, at reguleringsplanens henvisning til h\u00e5ndverk ikke er ment \u00e5 begrense annen type n\u00e6ring p\u00e5 eiendommen. Vi kan ellers heller ikke se at henvisningen til at n\u00e6ringsvirksomheten skal v\u00e6re \u00abmindre\u00bb isolert sett utelukker bruk til selvbetjent vaskehall. Vi viser til at tiltaket bilvaskehall i st\u00f8rrelse og omfang ligger betydelig under det som tillates p\u00e5 eiendommen etter reguleringsplanen. Det er tillatt en utnyttelse p\u00e5 150 % BRA. Dersom det tas utgangspunkt i nettoarealet innenfor N/T, gir dette en mulighet for en total bygningsmasse p\u00e5 BRA 1573,5 m2. Oms\u00f8kte vaskehall vil etter oppf\u00f8ring utgj\u00f8re en bygningsmasse p\u00e5 totalt BRA 166m2. Dette gir en utnyttelse p\u00e5 10,5 prosent av tomtens tillatte BRA. Vi kan p\u00e5 bakgrunn av ovennevnte hverken se at henvisningen til n\u00e6ringsvirksomhet \u00abh\u00e5ndverk etc\u00bb eller henvisningen til \u00abmindre n\u00e6ringsvirksomhet\u00bb begrenser eller utelukker bruken av eiendommen til oms\u00f8kte tiltak, bilvaskehall. For at kommunen skal kunne avsl\u00e5 tiltaket m\u00e5 det derfor kunne dokumenteres eller argumenteres for at tiltaket er i strid med reguleringsplanens punkt 5.8.1 og forbudet mot stor trafikkgenererende aktivitet. 2.3. Tiltaket er i tr\u00e5d med reguleringsplanens punkt 5.8.1 annet ledd Til dette vil vi presisere at kommunen hverken har lagt frem egne rapporter eller tilstrekkelige redegj\u00f8relse for sitt standpunkt, at bruk til bilvaskehall genererer trafikk i strid med bestemmelsen. Regelen i punkt 5.8.1 annet ledd forbyr etablering av tiltak eller bruk \u00abmed stor trafikkgenererende aktivitet innenfor omr\u00e5det\u00bb. Utover ordlyden i bestemmelsen, er det liten veiledning i hva som ligger i \u00abstor trafikkgenererende aktivitet\u00bb. En viss veiledning finnes likevel i punkt 5.8.1. Etter bestemmelsens f\u00f8rste ledd tillates det mindre n\u00e6ringsvirksomheter som h\u00e5ndverk etc p\u00e5 eiendommen og tjenesteyting som lokaler for kurs/undervisning, utstilling/presentasjon etc. I planbeskrivelsen gjengitt i punkt 2.2 er det videre vist til at: \u00ab(...) Det foreligger ikke kjente, konkrete planer eller avtaler for omr\u00e5det pr. dags dato, men det har v\u00e6rt nevnt funksjoner som kj\u00f8reskole og utstillingslokaler for biler. Det skal ikke etableres trafikkgenererende tiltak i omr\u00e5det\u00bb. N\u00e5r tillatt bruk (arealform\u00e5l), planbeskrivelsen og tillatt utnyttelse p\u00e5 eiendommen (1573,5 m2 over 3 etasjer) vurderes samlet, kan det legges til grunn at et fremtidig bygg med maksimal utnyttelse, vil kunne organiseres med flere leietakere der det drives ulike former for n\u00e6ringsvirksomhet og tjenesteyting. Svelvikveien 65D, 3039 Drammen \u00a7 Pb 2224 Str\u00f8ms\u00f8, 3003 Drammen \u00a7 Telefon: 99 78 64 77 \u00a7 post@braathensomme.no Til n\u00e6ringsvirksomheten og bruk til tjenesteyting vil det da naturligvis genereres trafikk for brukere/kunder ansatte og \u00f8vrige bes\u00f8kende. En slik bruk vil etter v\u00e5re beregninger kunne generere langt mer trafikk enn det oms\u00f8kte tiltak genererer. I kommunens begrunnelse i e-post den 03.11.2023 vises det ogs\u00e5 til at trafikkbelastningen m\u00e5 vurderes i en bredere forstand. Til dette vil vi presisere at det var trafikkavvikling til og fra planomr\u00e5det som var tema i plansaken, herunder kapasitet p\u00e5 avkj\u00f8rsler og kryss. Vi mener det er dette som m\u00e5 v\u00e6re utgangspunktet n\u00e5r reguleringsbestemmelsens krav vurderes. I trafikkanalysen presiseres det at: \u00abTrafikk\u00f8kningen pga. vaskehallen er marginal, og har ingen praktisk innvirkning p\u00e5 trafikkavvikling, k\u00f8dannelser og forsinkelser. Belastningsgraden fra sidevei \u00f8ker fra 0,17 til 0,18 og k\u00f8dannelser og forsinkelser er uendret\u00bb. Det konkluderes det med at: \u00abKapasitetsanalysene viser at krysset Fv.566 Ytrebygdsvegen / Pv.34055 Dolvikbakken har tilstrekkelig kapasitet til \u00e5 h\u00e5ndtere framtidig trafikk med utbygging av ny bilvaskehall p\u00e5 eiendommen. Belastningsgraden med ny vaskehall er under 0,2 fra sidevei, og krysset har ca. 50% ytterligere kapasitetsreserve etter utbyggingen av tiltaket\u00bb. Dersom tiltak og bruk til vaskehall med tilh\u00f8rende trafikk vurderes opp mot reguleringsplanens alternative utnyttelsesmuligheter for eiendommen, ref. punkt 5.8.1, mener vi det er klart at oms\u00f8kte tiltak ikke inneb\u00e6rer en bruk med tilh\u00f8rende trafikkaktivitet som bryter med reguleringsplanens forbud mot \u00abstor trafikkgenererende aktivitet\u00bb. Etableres det eksempelvis flere mindre n\u00e6ringsbedrifter og noe tjenesteyting p\u00e5 tomten, vil det dette kunne generere mer trafikk en det en bruk til vaskehall genererer. Vi vil ogs\u00e5 p\u00e5peke at flere av brukerne av vaskehallen vil v\u00e6re kunder som allerede er brukere av tilst\u00f8tende service- og handelstilbud (p\u00e5 nabotomt) som drivstoffylling, lading av bil eller dagligvarebutikk. Vi viser for \u00f8vrig til at det i omr\u00e5det er god trafikksikkerhet. Det er ikke registrert trafikkulykker med personskade i og omkring avkj\u00f8rselen. Det er heller ikke identifisert vesentlige risikoelementer i forbindelse med trafikkavviklingen i krysset. Kj\u00f8rem\u00f8nsteret internt p\u00e5 eiendommen for vaskehallen vil ogs\u00e5 v\u00e6re satt, uten store man\u00f8vreringsmuligheter. Det kj\u00f8res inn for vask og ut fra vask via tydelige inn- og utkj\u00f8ringer. Trafikksituasjonen vil dermed v\u00e6re forutsigbar og ikke skape trafikkfarlige situasjoner. Vi kan etter dette ikke se at oms\u00f8kte tiltak er i strid med punkt 5.8.1 annet ledd og forbudet mot \u00abstor trafikkgenererende aktivitet\u00bb. Kommunens konklusjoner i e-post og i brev den 28.09.2023 fremst\u00e5r som tilfeldige, uten noen konkret analyse av tall, trafikkberegninger og reguleringsplanens meny for utnyttelse p\u00e5 tomten. Svelvikveien 65D, 3039 Drammen \u00a7 Pb 2224 Str\u00f8ms\u00f8, 3003 Drammen \u00a7 Telefon: 99 78 64 77 \u00a7 post@braathensomme.no 3. OPPSUMMERING \u2013 BER OM AT KOMMUNEN REALITETSBEHANDLER S\u00d8KNADEN P\u00e5 bakgrunn av ovennevnte gjennomgang i punkt 2.2 og punkt 2.3, mener vi oms\u00f8kte tiltak ikke er i strid med reguleringsplanens punkt 5.8.1 f\u00f8rste eller annet ledd. Oms\u00f8kte tiltak faller inn under ordlyden \u00abmindre n\u00e6ringsvirksomhet. Oms\u00f8kte tiltak er heller ikke i strid med reguleringsplanens krav om at det innenfor omr\u00e5det ikke skal etableres detaljhandel eller form\u00e5l med stor trafikkgenerende aktivitet. Vi mener tiltaket ikke forutsetter dispensasjon fra reguleringsplanens \u00a7 5.8.1. Vi ber om at kommunen realitetsbehandler s\u00f8knaden, ref. plan- og bygningsloven \u00a7 21-4. Vedlagt dette brev f\u00f8lger ogs\u00e5 enkelte korrigeringer for perspektiv, utomhusplan og situasjonsplan. Vi ber kommunen ta utgangspunkt i disse ved behandlingen av s\u00f8knaden. Dersom det er sp\u00f8rsm\u00e5l til det som fremg\u00e5r, er det bare \u00e5 ta kontakt. Svelvikveien 65D, 3039 Drammen \u00a7 Pb 2224 Str\u00f8ms\u00f8, 3003 Drammen \u00a7 Telefon: 99 78 64 77 \u00a7 post@braathensomme.no "
}