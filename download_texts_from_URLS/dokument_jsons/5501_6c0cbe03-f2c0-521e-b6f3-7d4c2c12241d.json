{
  "dokument_id": "6c0cbe03-f2c0-521e-b6f3-7d4c2c12241d",
  "doc_type": "case_attachment",
  "kommune": 5501,
  "tittel": "Referat fra dr\u00f8ftingsm\u00f8te med hovedtillitsvalgte og hovedverneombud",
  "url": "https://innsyn.tromso.kommune.no/application/getMoteDokument?dokid=2001584030",
  "tekst": "M\u00d8TEREFERAT \u2013 DR\u00d8FTINGSM\u00d8TE VEDR\u00d8RENDE NEDLEGGELSE AV SJURSNES SKOLE Til stede: Error! Bookmark not defined. Forfall: Geir Olsen, seksjonsleder skole Referent: Charlotte Karlsdatter Larsen M\u00f8tedato: 18.12.2023 M\u00f8tet ble innledet med en kort gjennomgang av bakgrunnen for saken: Elevtallsutviklingen p\u00e5 Sjursnes skole har g\u00e5tt betydelig ned de senere \u00e5rene. Per 01.10.2023 er det ti elever ved skolen, hvorav to g\u00e5r p\u00e5 barnetrinnet og \u00e5tte g\u00e5r p\u00e5 ungdomstrinnet. Fra og med neste skole\u00e5r vil det kun v\u00e6re \u00e9n eller to elever igjen p\u00e5 skolen. Det er lite som tyder p\u00e5 at det vil komme flere barn i skolepliktig alder p\u00e5 Sjursnes i \u00e5rene som kommer. Elevtallet gir allerede n\u00e5 en utfordring knyttet til forsvarlig og god skoledrift. N\u00e5r forholdene blir sm\u00e5 er det vanskelig \u00e5 f\u00e5 til et godt pedagogisk og psykososialt l\u00e6ringsmilj\u00f8, da elevene har f\u00e5 andre \u00e5 spille p\u00e5. En liten jevnaldringsgruppe begrenser muligheten for variert undervisning i tr\u00e5d med m\u00e5l og intensjoner i l\u00e6replanen, og ikke minst muligheten til \u00e5 etablere vennskap. Det er ogs\u00e5 f\u00e5 voksne elevene har \u00e5 spille p\u00e5 i det daglige. En eventuell nedleggelse av Sjursnes skole vil f\u00f8re til at elevene i dagens Sjursnes skolekrets f\u00e5r Ramfjord skole som ny n\u00e6rskole fra og med neste skole\u00e5r. Det ble vist til kommunens prinsipper for skolestruktur, og hvilke prinsipper som vil gj\u00f8re seg gjeldende i saken. Det er s\u00e6rlig prinsippene knyttet til betydningen av jevnaldringsgruppen og sosial tilh\u00f8righet, \u00f8konomisk b\u00e6rekraft, skoleskyss og skolens betydning for bosetning og lokalmilj\u00f8 som er sentrale i saken. Jevnaldringsgruppen og sosial tilh\u00f8righet: Det spilles inn at et s\u00e5 lavt elevtall gj\u00f8r det vanskelig \u00e5 tilby et forsvarlig skoletilbud, b\u00e5de faglig og sosialt. Blir sv\u00e6rt s\u00e5rbart. Avdeling for oppvekst, utdanning og kultur mener at hensynet til jevnaldringsgruppen og sosial tilh\u00f8righet m\u00e5 vektlegges sterkt i saken. Dette var det enighet om i m\u00f8tet. Bes\u00f8ksadresse: R\u00e5dhusgata 2, 9008 Troms\u00f8 E-post: postmottak@tromso.kommune.no tromso.kommune.no Postadresse: Postboks 6900, 9299 Troms\u00f8 Bankkonto: 4750 05 08236 Telefon: 77 79 00 00 Org.nr.: Foretaksregisteret NO 940 101 808 MVA Telefax: 77 79 00 01 Side 2 av 3 \u00d8konomisk b\u00e6rekraft: For skoleramma vil skolenedleggelsen medf\u00f8re en besparelse p\u00e5 0,8 millioner kroner i \u00e5ret. Kommunen vil ogs\u00e5 f\u00e5 reduserte kostnader til FDV p\u00e5 omtrent 1 million kroner i \u00e5ret. Fremtidige kostnader til vedlikehold vil ogs\u00e5 spares. Avdeling for oppvekst, utdanning og kultur mener at besparelsen p\u00e5 skoleramma er s\u00e5pass beskjeden at den ikke kan tillegges s\u00e6rlig vekt i saken. Det kom ingen innvendinger mot dette i m\u00f8tet. Skoleskyss: Elevene kommer til \u00e5 f\u00e5 lengre skoleskyss dersom Sjursnes skole legges ned. Det ble i m\u00f8tet vist til at elevene vil f\u00e5 like i underkant av 60 minutter hver vei, og at de m\u00e5 igjennom et s\u00e5kalt aktsomhetsomr\u00e5de for sn\u00f8skred. Dette kan medf\u00f8re at veien stenges p\u00e5 grunn av skred eller fare for skred, men dette er noe som skjer ytterst sjelden. Det vil bli laget beredskapsplaner som skal tre i kraft dersom dette skjer. Avdeling for oppvekst, utdanning og kultur viser til at skoleskyssen vil v\u00e6re forsvarlig og innenfor den tidsrammen kommunen har satt som \u00f8verste \u00f8nskelige grense for skoleskyss. Samtidig m\u00e5 man erkjenne at skoleskyssen vil utgj\u00f8re en ekstra belastning for elevene. Derfor m\u00e5 ogs\u00e5 dette hensynet tillegges betydelig vekt i saken. Dette var det enighet om i m\u00f8tet. Skoletilbudets betydning for bosetning og n\u00e6ringsutvikling: Avdeling for oppvekst, utdanning og kultur viser til m\u00f8te med representanter for n\u00e6rmilj\u00f8et der det ble uttrykt forst\u00e5else for at skoletilbudet legges ned gitt elevtallsutviklingen. N\u00e6rmilj\u00f8et er opptatt av hva som skjer med selve skolebygget, og peker p\u00e5 at det fortsatt kan ha en viktig funksjon for innbyggerne p\u00e5 Sjursnes. Videre peker representantene p\u00e5 at slaget om skolen ble tapt da barnehagen ble lagt ned for noen \u00e5r siden. Avdeling for oppvekst, utdanning og kultur vurderer det s\u00e5nn at skolens betydning for n\u00e6rmilj\u00f8et ikke kan tillegges s\u00e6rlig vekt i lys av elevtallsutviklingen, og at det vil v\u00e6re viktig \u00e5 avklare hva som skjer videre med selve bygget. Dette vil avdeling for bymilj\u00f8 f\u00e5 ansvar for. Hovedverneombudet \u00f8nsker \u00e5 involveres i prosessen med tanke p\u00e5 HMS for de som eventuelt skal bruke bygget videre. Det ble ogs\u00e5 p\u00e5pekt at kommunen mangler rutiner for avvikling av drift i kommunale bygg. Medvirkning Avdeling for oppvekst, utdanning og kultur orienterte om hvordan brukermedvirkningen har blitt gjennomf\u00f8rt i prosessen. 24.11.2023 ble det avholdt flere m\u00f8ter samme dag, med ulike ber\u00f8rte parter, herunder elever og foresatte, ansatte (inkludert tillitsvalgt og verneombud), utviklingslaget og andre akt\u00f8rer innen n\u00e6ringsliv og foreninger i lokalmilj\u00f8et. Kort oppsummert fra de tre m\u00f8tene er en forst\u00e5else for at skolen m\u00e5 legges ned. God og forsvarlig skoleskyss og hva som skjer med selve skolebygget er viktig for alle parter. De ansatte opplever en ryddig prosess med tanke p\u00e5 videre ansettelsesforhold. Ogs\u00e5 elever, foresatte og n\u00e6rmilj\u00f8et p\u00e5peker at dette har v\u00e6rt en ryddig prosess fra kommunens side. Det p\u00e5pekes fra HTV/HVO at ryddige prosesser er viktig, og at det i denne saken ser ut til \u00e5 ha v\u00e6rt h\u00e5ndtert p\u00e5 en god m\u00e5te. Side 3 av 3 HTV/HVO hadde noen sp\u00f8rsm\u00e5l som ble besvart underveis i m\u00f8tet: 1: Vil det bli overtallige som f\u00f8lge av nedleggelsen? Svar: Slik det ligger an per i dag vil ingen bli overtallige. Dette skyldes at de ansatte er ansatt p\u00e5 Ramfjord skole, som ligger i samme enhet som Sjursnes. 2: Kommer det en helhetlig skolestruktursak? Svar: Saken er h\u00f8yt prioritert, men man har ikke kommet i gang med selve skolestruktursaken enn\u00e5. Det gj\u00f8r at man m\u00e5 behandle saker som denne mer enkeltvis. \u00c5 f\u00e5 p\u00e5 plass kommunale prinsipper for skolestruktur er allerede gjort som et f\u00f8rste ledd i saken, noe som gj\u00f8r det mer forutsigbart og sammenlignbart \u00e5 h\u00e5ndtere enkeltsaker som denne. Konklusjon: I denne saken er det i hovedsak elevenes behov for jevnaldrende og sosial tilh\u00f8righet som m\u00e5 ses opp mot den \u00f8kte belastningen skoleskyssen vil medf\u00f8re. Det var enighet i m\u00f8tet om at med et s\u00e5 lavt elevtall som man ligger an til fra og med neste skole\u00e5r er det vanskelig \u00e5 konkludere med noe annet enn at skolen b\u00f8r legges ned til tross for lengre reisetid for elevene. Med vennlig hilsen Charlotte Karlsdatter Larsen Skolefaglig r\u00e5dgiver "
}