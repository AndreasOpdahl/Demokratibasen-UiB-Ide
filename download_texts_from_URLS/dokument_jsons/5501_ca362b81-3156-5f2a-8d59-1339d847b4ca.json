{
  "dokument_id": "ca362b81-3156-5f2a-8d59-1339d847b4ca",
  "doc_type": "case_attachment",
  "kommune": 5501,
  "tittel": "Beskrivelse av nye fokusomr\u00e5der",
  "url": "https://innsyn.tromso.kommune.no/application/getMoteDokument?dokid=2001675443",
  "tekst": "Beskrivelse av nye fokusomr\u00e5der for kommunestyreperioden Utledet fra kommuneplanens samfunnsdel Troms\u00f8 vil De gjeldende fem satsingsomr\u00e5dene Dette er Troms\u00f8 kommunes fem satsingsomr\u00e5der. De ble introdusert i 2022, og er et uttrekk fra den tolv\u00e5rige samfunnsplanen Troms\u00f8 vil. De introduserer alts\u00e5 ikke nye temaer som ikke allerede st\u00e5r i Troms\u00f8 vil, men beskriver omr\u00e5der fra planen hvor Troms\u00f8samfunnet har s\u00e6rlige utfordringer, og der \u00f8nskede endringer vil gi god samfunnsgevinst. Hensikten med satsingsomr\u00e5dene er \u00e5 gj\u00f8re det enklere \u00e5 prioritere innsats i handlingsprogrammet p\u00e5 kortere sikt. Omr\u00e5dene fungerer som et styringssignal om hva som skal f\u00e5 ekstra fokus i perioden, og er retningsgivende for hele organisasjonen. En n\u00e6rmere beskrivelse av de fem satsingsomr\u00e5dene finnes i handlingsprogrammet for 2023-2026 og 2024-2027. 2 Nye fokusomr\u00e5der Noe av hensikten med \u00e5 gjennomg\u00e5 samfunnsplanen og handlingsprogrammets satsingsomr\u00e5der tidlig i ny kommunestyreperiode, er \u00e5 sikre at eventuelle justeringer av satsingsomr\u00e5dene kan innlemmes i arbeidet med nytt handlingsprogram og dermed f\u00e5 effekt allerede p\u00e5f\u00f8lgende \u00e5r. I verkstedene som ble gjennomf\u00f8rt med r\u00e5d og utvalg i januar og februar 2024 ga deltakerne innspill til felles temaer kommunestyret b\u00f8r satse p\u00e5 i valgperioden. Innspillene viser at de fem gjeldende satsingsomr\u00e5dene fortsatt oppleves som relevante. Det er likevel visse omr\u00e5der som er mer presserende enn andre. En helhetlig vurdering av innspillene sett opp mot innsikt fra kunnskapsgrunnlaget Troms\u00f8 vet, gir grunnlag for \u00e5 gj\u00f8re en mindre justering av satsingsomr\u00e5dene. Justeringene inneb\u00e6rer i all hovedsak en dreining av fokus for \u00e5 kunne se ting bedre i sammenheng. Folks hverdagsliv og samfunnet rundt oss er ikke silobasert. For kommunen som samfunnsutvikler handler sammenhengen om \u00e5 m\u00f8te de utfordringene vi ser n\u00e5, forebygge st\u00f8rre utfordringer i fremtiden og samtidig gripe utviklingsmuligheter som finnes i Troms\u00f8samfunnet. I rollen som tjenesteyter har kommunen en rekke lovp\u00e5lagte tjenester, men ogs\u00e5 et stort handlingsrom til \u00e5 p\u00e5virke tjenestenes rammebetingelser og hvordan de skal se ut. Kort oppsummert handler dette om \u00e5 se tjenesteytelse og tjenesteutvikling under ett. De justerte omr\u00e5dene skal fremdeles fungere som et styringssignal om hva som skal f\u00e5 ekstra fokus i kommunestyreperioden. Navnet endres imidlertid til \u00abfokusomr\u00e5der\u00bb for \u00e5 reflektere at det ikke er konkrete, sektorinndelte prioriteringer, men snarere perspektiver som m\u00e5 vektlegges i kommunens rolle som b\u00e5de samfunnsutvikler og tjenesteyter. De nye fokusomr\u00e5dene vil gjelde for hele perioden. 3 Sikre gode oppvekstsvilk\u00e5r \u00c5 justere satsingsomr\u00e5det \u00abUnge f\u00f8rst\u00bb til fokusomr\u00e5de \u00abSikre gode oppvekstsvilk\u00e5r\u00bb, handler om \u00e5 se skole- og oppvekstsektoren i sammenheng med \u00f8vrige trender i samfunnet. Flere unge melder for eksempel om ensomhet og manglende f\u00f8lelse av tilh\u00f8righet, og vi ser flere tilfeller av skolevegring. Dette har ikke bare konsekvenser for unges trivsel her og n\u00e5, men er utfordringer som forplanter seg inn i voksenlivet. Dette gjenspeiles blant annet i statistikken over unge som opplever \u00abungt utenforskap.\u00bb Forskning viser at utdanning og inntekt har stor betydning for sosial ulikhet. Vi vet ogs\u00e5 at sosiale forskjeller g\u00e5r i arv. \u00c5 vokse opp i lavinntektsfamilier og i familier med lav utdanning, gir \u00f8kt risiko for avbrutt skolegang, uhelse og lavinntekt senere i livet. For \u00e5 sikre gode oppvekstsvilk\u00e5r for alle barn og unge i Troms\u00f8 kommune, m\u00e5 vi jobbe med inkludering og med forebygging av utenforskap p\u00e5 flere niv\u00e5er. Dette kan omfatte tiltak som senker terskelen for deltakelse i fritids-, kultur og idrettsaktiviteter, og bidrar til at flere f\u00f8ler seg som del av fellesskapet. Det kan ogs\u00e5 v\u00e6re koordinerte tjenestetilbud p\u00e5 tvers av ulike sektorer, for familier som trenger dette. Tiltak som hindrer at sosiale forskjeller g\u00e5r i arv, er en investering i innbyggernes folkehelse. God folkehelse bidrar til trivsel, og kan redusere behovet for helsetjenester over tid. Dette er spesielt viktig med tanke p\u00e5 demografiendringene vi har fremfor oss. \u00abSikre gode oppvekstsvilk\u00e5r\u00bb anerkjenner ogs\u00e5 kommunens lange tradisjoner for ungdomsmedvirkning. At Troms\u00f8 blir Europeisk ungdomshovedstad (EYC) i 2026, er et direkte resultat av dette, og en honn\u00f8r til de mange som har jobbet og jobber med \u00e5 styrke de unges stemmer. EYC 2026 vil gi enda flere muligheter til \u00e5 videreutvikle v\u00e5re medvirkningsprosesser og st\u00f8tte opp under det som skaper bli- og bolyst i nord: Et mangfold av kultur- og fritidsaktiviteter, muligheten til \u00e5 engasjere seg i ting man er opptatt av og \u00e5 forme sin egen fremtid. Folkehelse og fremtidens velferdstjenester Folkehelse handler om hvordan folk har det i et samfunn. Tiltak for \u00e5 styrke folkehelsen er alt som bidrar til \u00e5 skape trivsel og livsglede, som gode gang- og sykkelstier, kulturarrangementer, \u00e5pne og inkluderende byrom, turmuligheter, l\u00e6rlingplasser, sunne matvaner, m.m. Den oppdaterte folkehelseoversikten fra 2023 gir oss et godt utgangspunkt for kommunens folkehelsearbeid. Dette arbeidet m\u00e5 imidlertid ses i sammenheng med de store utfordringene vi st\u00e5r overfor innen helsesektoren for \u00f8vrig, med \u00f8kende grad av b\u00e5de unge og eldre med store tjenestebehov, bemanningsproblematikk, psykiske helseplager og en stram \u00f8konomi. Et h\u00f8yt driftsniv\u00e5 i kommunens helse- og omsorgssektor gj\u00f8r forebyggende folkehelsearbeid enda viktigere. At sykdommer og behov oppst\u00e5r i samfunnet er uunng\u00e5elig, men flere grep vil kunne forebygge plager som senere kan utvikle seg til mer alvorlige lidelser. \u00c5 styrke frivillig sektor og \u00e5 legge til rette for samfunnsm\u00f8ter mellom folk, fremmer fellesskapsf\u00f8lelsen. Sosialt inkluderende m\u00f8teplasser er med p\u00e5 \u00e5 bygge folks sosiale nettverk, noe vi vet er viktig for \u00e5 minske risikoen for ensomhet og utenforskap. For \u00e5 lykkes med folkehelsearbeidet, m\u00e5 vi tenke \u00abfolkehelse i alt vi gj\u00f8r\u00bb, fra barnehage, skole og fritidstilbud, til arealplanlegging og utforming av bygg og infrastruktur. Drifts- og bemanningsutfordringene vi ser i Troms\u00f8 i dag, er ikke forbeholdt kommuner i Nord-Norge. Vedvarende demografiendringer gj\u00f8r at disse i fremtiden vil p\u00e5virke ogs\u00e5 mer sentrale kommuner s\u00f8rp\u00e5. Fremtidens helsetjenester vil derfor ikke kunne driftes slik de gj\u00f8res i dag. \u00abFremtidens velferdstjenester\u00bb er lagt til i fokusomr\u00e5det for \u00e5 understreke behovet for \u00e5 proaktivt styre disse endringene n\u00e5, i stedet for \u00e5 bli overrasket av dem senere. I dette ligger blant annet \u00e5 skille mellom hastetiltak og langsiktige tiltak, forventningsavklaringer og medvirkningsprosesser med innbyggere, \u00e5 beskrive hvordan fremtidens helsetjenester skal se ut, definere hva \u00abgode nok\u00bb helsetjenester er, ny oppgavedelingen i helsesektoren, dimensjonering av tjenester, samt utvikling og bruk av ny velferdsteknologi. Bolig og fysisk utforming Det vedtatte satsingsomr\u00e5det \u00abRiktig bolig\u00bb treffer godt p\u00e5 flere niv\u00e5er, og kommunens ferske boligstrategi fra 2023 peker ut strategiske innsatsomr\u00e5der. Et av disse er bedre samordning og koordinering av kommunens ulike bo-relaterte tjenester, slik at de med sammensatte behov skal oppleve et mest mulig s\u00f8ml\u00f8st system. \u00d8vrige oppgaver er \u00e5 vedlikeholde og framskaffe flere tilpassede kommunalt disponerte boliger, ogs\u00e5 for \u00e5 redusere kommunens kostnader knyttet til leie av midlertidige boliger. \u00abFysisk utforming\u00bb er lagt til fokusomr\u00e5det for \u00e5 rette fokus mot sammenhengen mellom sosial b\u00e6rekraft og v\u00e5re bygde omgivelser. Dette er et omr\u00e5de som f\u00e5r stadig st\u00f8rre oppmerksomhet, b\u00e5de nasjonalt og lokalt, med \u00f8kt vektlegging av s\u00e5kalte \u00abherlighetsfaktorer\u00bb og god estetikk. Bygde omgivelser kan b\u00e5de hindre og legge til rette for sosial inkludering og milj\u00f8messig b\u00e6rekraft. Et eksempel p\u00e5 \u00e5 f\u00e5 til sistnevnte, er \u00e5 innta et brukerperspektiv i arkitektur og byutvikling, og inkludere de som skal bruke stedene i medvirkningsprosesser. Dette gir eierskap og tilh\u00f8righet til det man skal bygge, enten det er et konkret bygg, plass eller n\u00e6rmilj\u00f8. Fra et folkehelseperspektiv er ogs\u00e5 sosiale m\u00f8teplasser og rom som inviterer til fellesskap, viktige stikkord. Sosialt rettferdig og milj\u00f8vennlig klimaomstilling Troms\u00f8 kommune har tydelige rammer for sitt klimaarbeid, og gjeldende satsingsomr\u00e5de er \u00e5 \u00abv\u00e6re i front for en kliman\u00f8ytral utvikling\u00bb. Dette er viktig. Kommunens utslippstall, internasjonale avtaler og Norges klimaforpliktelser levner ingen tvil - Troms\u00f8 kommune skal og m\u00e5 bli et lavutslippssamfunn, og det m\u00e5 skje raskt. Men klimatiltak kan ogs\u00e5 ha uheldige slagsider. Fortettingspolitikk og bompenger kan eksempelvis ha u\u00f8nskede sosiale og geografiske konsekvenser, og bidra til \u00e5 forsterke sosial ulikhet. Nedbygging av natur for \u00e5 sikre gr\u00f8nn energiproduksjon eller annen gr\u00f8nn n\u00e6ring, er et annet eksempel. Slike m\u00e5lkonflikter vil gj\u00f8re seg stadig mer gjeldende i takt med at kravene til utslippskutt skjerpes. \u00d8kende sosiale forskjeller i Troms\u00f8 gj\u00f8r det n\u00f8dvendig med avb\u00f8tende tiltak som for eksempel kompensasjonsordninger og mer kollektivtransport. Det viktigste grepet fremover er likevel \u00e5 jobbe frem klimatiltak p\u00e5 lag med innbyggere og n\u00e6ringsliv. Dette vil ikke bare \u00f8ke tiltakenes legitimitet, men ogs\u00e5 synliggj\u00f8re mulighetene som ligger i gr\u00f8nn omstilling. Erfaringer fra andre steder viser nemlig at gr\u00f8nn omstilling kan skape mange positive synergieffekter, som for eksempel sosialt entrepren\u00f8rskap i sirkul\u00e6r\u00f8konomien og nye n\u00e6ringer. Fokusomr\u00e5det justeres til \u00absosialt rettferdig og milj\u00f8vennlig klimaomstilling\u00bb for \u00e5 reflektere det overnevnte. Samfunnssikkerhet, n\u00e6rings- utvikling og samarbeid i Arktis Troms\u00f8 skal v\u00e6re et attraktivt sted for n\u00e5v\u00e6rende og fremtidige arbeidstakere. Geopolitiske spenninger, nordomr\u00e5depolitikk og verdensomspennende hendelser som pandemi og klimaendringer, gj\u00f8r at samfunnssikkerhet og samarbeid i Arktis har f\u00e5tt fornyet betydning. Disse endringene vil p\u00e5virke rammebetingelser for kommunens utvikling, blant annet i form av nye arbeidsplasser innen samfunnssikkerhet- og beredskapssektoren, forskning p\u00e5 nordomr\u00e5dene, opp- og nedrustning i forsvars\u00f8yemed, investeringer i kritisk infrastruktur og krav til eller endret behov for selvforsyning og klimatilpasning. \u00c5 inkludere samfunnssikkerhet, n\u00e6ringsutvikling og samarbeid i Arktisk i fokusomr\u00e5det, handler f\u00f8rst og fremst om \u00e5 benytte medvirkningsprinsippet \u00abingen beslutninger om oss, uten oss\u00bb p\u00e5 kommunalt niv\u00e5. Troms\u00f8 kommune m\u00e5 v\u00e6re med \u00e5 bestemme hvilken rolle vi og lokalsamfunnet skal ta, eller ha, i m\u00f8te med det globale. Dette handler om b\u00e5de agendasetting, posisjonering og p\u00e5virkning, men ogs\u00e5 om \u00e5 legge til rette for et mangfold av arbeidsplasser. 22.03.2024 Begrunnelse: Eksempler p\u00e5 oppf\u00f8lging: Sosiale forskjeller som g\u00e5r i arv, manglende f\u00f8lelse av \u2022 Koordinere og organisere p\u00e5 tvers av tjenestene tilh\u00f8righet, ensomhet, skolevegring, mobbing, (ungt) \u2022 Tilgjengeliggj\u00f8re og styrke et mangfold Sikre gode av kultur- og fritidsaktiviteter oppvekstsvilk\u00e5r utenforskap, medvirkning, EYC 2026 \u2022 Jobbe forebyggende for \u00e5 motvirke opphopning av levek\u00e5rsutfordringer Begrunnelse: Eksempler p\u00e5 oppf\u00f8lging: \u00d8kende sosiale forskjeller, venstrevridning i \u2022 Prioritere helsefremmende og forebyggende tiltak Folkehelse og \u2022 Fasilitere samfunnsm\u00f8ter mellom ulike folk og tiltak omsorgstrappa, forebygging, sammenheng mellom fremtidens folkehelse og helse, stram \u00f8konomi innen helsesektoren, som fremmer fellesskapsf\u00f8lelse (kulturscenen, velferdstjenester omr\u00e5desatsing, nye boformer, pilotprosjekter, m.m.) demografiendringer \u2022 Ny oppgavedeling i helsesektoren Begrunnelse: Eksempler p\u00e5 oppf\u00f8lging: H\u00f8ye bolig- og leieprisene, lange planprosesser, \u2022 F\u00f8lge opp boligstrategien Rett hjem, med fokus Riktig bolig og mangel p\u00e5 vedlikeholdte og tilpassede kommunalt p\u00e5 helhetlige boligtjenester, vedlikehold og fysisk utforming disponerte boliger. Kobling mellom fysiske omgivelser kommunalt eierskap og sosial b\u00e6rekraft i kommunen. Begrunnelse: Eksempler p\u00e5 oppf\u00f8lging: Noen klimatiltak har uheldige slagsider for \u2022 Jobbe frem klimatiltak p\u00e5 lag med innbyggerne og Sosialt rettferdig og lavinntektsgrupper og for naturmangfold. Unytte n\u00e6ringsliv (for eksempel folkepanel) \u2022 Innarbeide trippel bunnlinje-tankegang milj\u00f8vennlig positive effekter i arbeid med klimaomstillingen. \u2022 F\u00e5 prinsipielle avklaringer omkring m\u00e5lkonflikter, klimaomstilling spesielt for naturmangfold Begrunnelse: Eksempler p\u00e5 oppf\u00f8lging: Geopolitiske spenninger, fokus p\u00e5 Arktis og nye \u2022 V\u00e6re i front p\u00e5 samfunnssikkerhet og beredskap, Samfunnssikkerhet, migrasjonsm\u00f8nstre. Troms\u00f8s posisjon i verden. Gripe med fokus p\u00e5 selvforsyning og klimatilpasning n\u00e6ringsutvikling og mulighetene i kunnskaps- og kulturbransjen, gr\u00f8nn \u2022 Troms\u00f8 som Arktisk hovedstad omstilling. \u2022 Bistand og tydelighet overfor n\u00e6ringslivet, spesielt i distrikt samarbeid i Arktis \u2022 Jobbe med attraktivitet p\u00e5 flere niv\u00e5er "
}