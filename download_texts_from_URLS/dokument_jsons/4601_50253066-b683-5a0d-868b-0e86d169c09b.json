{
  "dokument_id": "50253066-b683-5a0d-868b-0e86d169c09b",
  "doc_type": "case_presentation",
  "kommune": 4601,
  "tittel": "Svanlitangen, Totlandsveien 331. Gjennomf\u00f8ring av salg",
  "url": "https://bergen.kommune.no/politikere-utvalg/api/fil/bk360/10314307/Framstilling-Svanlitangen-Totlandsveien-331-Gjennomforing-av-salg",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/40816-3 Svanlitangen, Totlandsveien 331. Gjennomf\u00f8ring av salg Hva saken gjelder: Saken gjelder salg av eiendommen med adresse Totlandsveien 331, gnr. 60, bnr. 13, ogs\u00e5 kalt b\u00e5de Svanetangen og Svanlitangen. Byr\u00e5det besluttet i sak 1132/18 \u00e5 kj\u00f8pe eiendommen for \u00e5 dekke behov for tjenester til utviklingshemmede med adferdsutfordringer. Eiendommen ble av den bestillende byr\u00e5dsavdeling den gang vurdert som egnet for form\u00e5let, s\u00e6rlig for denne brukergruppen der lokalisering utenfor de ordin\u00e6re boligomr\u00e5dene er en fordel. Svanlitangen hadde ogs\u00e5 tidligere v\u00e6rt brukt til form\u00e5let. Det ble innhentet takst som konkluderte med en salgsverdi p\u00e5 19 mill. kroner, som ogs\u00e5 ble kj\u00f8pesummen. Kommunen har i ettertid ikke lykkes i \u00e5 ta eiendommen i bruk, slik det var tiltenkt p\u00e5 kj\u00f8pstidspunktet. Det er derfor besluttet at eiendommen skal selges. Fagetatens vurdering og anbefaling: Eiendommen har ikke v\u00e6rt i bruk siden kj\u00f8pet, og Etat for bygg og eiendom (EBE) har f\u00e5tt oppdraget med \u00e5 selge eiendommen. EBE har v\u00e6rt i kontakt med de aktuelle byr\u00e5dsavdelinger med sp\u00f8rsm\u00e5l om eiendommen kunne tas i bruk til annet form\u00e5l enn det den var tiltenkt. Ingen kommunale akt\u00f8rer har vist interesse for \u00e5 ta i bruk eiendommen. Bygningsmassen er stor og kostnaden knyttet til drift og vedlikehold og evt. nye investeringer ville blitt betydelig. Bygget er derfor besluttet solgt. Eiendommen ble lagt ut til salg ved hjelp av n\u00e6ringsmegler og p\u00e5 det \u00e5pne markedet. Megler meldte om stor interesse, men at eiendommen har v\u00e6rt utfordrende \u00e5 selge p\u00e5 grunn av flere forhold: \u2022 Tomten ligger i LNF-omr\u00e5de, noe som begrenser videre utvikling \u2022 Regulering av eiendomsmassen til konferanse- og feriesenter begrenser antall aktuelle kj\u00f8pere \u2022 Stort vedlikeholdsetterslep p\u00e5 bygningsmasse og tekniske installasjoner \u2022 Private l\u00f8sninger for vann og avl\u00f8p Det var 3 budgivere p\u00e5 eiendommen, og det h\u00f8yeste budet endte p\u00e5 kr. 7,4 millioner. Budgiver med h\u00f8yeste bud hadde befart eiendommen med bygningskyndige fagfolk, og var dermed innforst\u00e5tt med eiendommens tilstand. Etat for bygg og eiendom vurderer at budet p\u00e5 7,4 mill. er riktig pris. Eiendommen er lagt ut p\u00e5 det \u00e5pne marked, og interessen har v\u00e6rt stor. Det har v\u00e6rt en reell budrunde med flere interessenter. EBE er av den oppfatning at prisen som er oppn\u00e5dd gjennom budrunden tilsvarer markedspris i dagens eiendomsmarked, og dette budet derfor b\u00f8r aksepteres. 1 \u00d8konomiske konsekvenser: Salgsinntekten vil bli innarbeidet i forbindelse med 2. tertialrapportering til Handlings- og \u00f8konomiplanen 2024-2027. Byr\u00e5dens vurdering og anbefaling/konklusjon: Svanlitangen har vist seg \u00e5 ikke v\u00e6re egnet til det opprinnelig tenkte form\u00e5let. Utgifter til n\u00f8dvendige oppgraderinger viste seg \u00e5 bli for store, og eiendommen er heller ikke egnet til andre kommunale form\u00e5l. Byr\u00e5den vurderer derfor at eiendommen b\u00f8r selges. Den prisen som er tilbudt m\u00e5 ansees som reell markedspris, etter at eiendommen har v\u00e6rt lagt ut p\u00e5 det \u00e5pne marked og interessen har v\u00e6rt s\u00e5pass stor. Vedtakskompetanse: Budsjettfullmaktenes pkt. 2.3, bokstav j) om Salg av eiendom: Byr\u00e5det fatter gjennomf\u00f8ringsvedtak om salg av eiendom inntil 85 mill. kr. dersom salgspris ikke avviker mer enn 15 % fra takstverdien for eiendom. Byr\u00e5d for finans innstiller til byr\u00e5det \u00e5 fatte f\u00f8lgende vedtak: Eiendommen Totlandsveien 331, gnr. 60, bnr. 13, selges for kr. 7,4 mill. Dato: 7. mai 2024 Eivind K. N\u00e6vdal-Bolstad Byr\u00e5d for finans Dokumentet er godkjent elektronisk. Vedlegg: Fagnotat av 10. april 2024 Kj\u00f8psavtale 2 "
}