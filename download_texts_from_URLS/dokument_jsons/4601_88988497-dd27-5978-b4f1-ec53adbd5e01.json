{
  "dokument_id": "88988497-dd27-5978-b4f1-ec53adbd5e01",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 38 fra Martine Jordana Baarholm (FrP) om mobbing i skolen - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10437237/Svar-pa-skriftlig-sporsmal-nr-38-fra-Martine-Jordana-Baarholm-FrP-om-mobbing-i-skolen-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/79291-3 Saksbehandler: Sara Br\u00fcgger Helgesen Fra Dato: 27. mai 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 38 fra Martine Jordana Baarholm (FrP) om mobbing i skolen - Utvalg for barnehage, skole og idrett Mobbing er et stadig \u00f8kende problem i skolen, NRK beskriver det i en artikkel fra april 24 som en \u00abekstensiell krise\u00bb. Forskning som er gjennomf\u00f8rt ved Universitet i S\u00f8r\u00f8st-Norge viser at over halvparten av de barna som sliter med skolevegring har oppgitt at de blir mobbet p\u00e5 skolen. Det kommer frem i flere andre nyhetsartikler ogs\u00e5 i bergenspressen at det trengs tiltak for \u00e5 f\u00e5 en stopper p\u00e5 mobbingen og utestengingen i skolen og sikre at barn og unge f\u00e5r en trygg skolehverdag. Sp\u00f8rsm\u00e5l til byr\u00e5den: - Hvilke tiltak arbeider byr\u00e5den med for \u00e5 b\u00e5de forebygge og redusere mobbingen i bergensskolen? Svar fra byr\u00e5den: Alle elever har rett til et trygt og godt skolemilj\u00f8 som fremmer helse, trivsel og l\u00e6ring, og skolen skal ha nulltoleranse mot krenking som mobbing, vold, diskriminering og trakassering. Skolen skal arbeide kontinuering og systematisk for \u00e5 fremme elevenes helse, milj\u00f8 og sikkerhet. Mobbing kan medf\u00f8re en rekke negative konsekvenser for barn og unge som opplever det, som skolevegring, psykisk uhelse og andre plager som kan p\u00e5virke dem resten av livet. Derfor jobber Byr\u00e5dsavdeling for barnehage og skole m\u00e5lrettet for \u00e5 forhindre at elever i bergensskolen blir mobbet p\u00e5 skolen eller i barnehagen. I Bergen kommune har vi planen Skyfritt \u2013 inkluderende oppvekstmilj\u00f8 i Bergen, som er Bergen kommunes plan for \u00e5 forebygge, avdekke og h\u00e5ndtere mobbing i barnehage, skole og p\u00e5 fritidsfeltet. Visjonen i Skyfritt er at barnehager, skoler og fritidsarenaer skal v\u00e6re inkluderende arenaer der ingen barn og unge skal utsettes for mobbing eller krenkende ord og handlinger, verken fra andre barn, unge eller voksne. Et av tiltakene i planen Skyfritt var at det skulle etableres et st\u00f8ttesystem, Team Skyfritt, for kommunale barnehager, skoler og fritidsarenaer knyttet til forebygging, veiledning, kompetanseoverf\u00f8ring og beredskap i mobbesaker. Teamet best\u00e5r av seks stillinger, og bidrar med veiledning og st\u00f8tte i utfordrende mobbesaker der tiltak har v\u00e6rt pr\u00f8vd ut uten \u00e5 oppn\u00e5 \u00f8nsket effekt. I tillegg jobber teamet forebyggende i barnehager og skoler, for eksempel gjennom \u00e5 snakke p\u00e5 foreldrem\u00f8ter, eller \u00e5 bidra inn i utviklingsarbeidet med personalgruppene p\u00e5 barnehager og skoler. Foreldre, elever og skolen kan ta kontakt med Team Skyfritt dersom de har behov for veiledning i vanskelige saker. I juni 2023 ble Statusmelding for planen Skyfritt lagt fram for bystyret. I statusmeldingen redegj\u00f8res det for status p\u00e5 gjennomf\u00f8ring av de ulike tiltakene og merknadene som ble vedtatt i forbindelse med planen. I tillegg inneholder statusmeldingen praksisfortellinger som trekker frem eksempler p\u00e5 hvordan barnehager, skoler og Team Skyfritt arbeider for \u00e5 forebygge, avdekke og h\u00e5ndtere mobbing. Alle skoler i Bergen skal ha en egen plan for sitt psykososiale arbeid. Planen skal blant annet vise hvordan skolen arbeider for \u00e5 forebygge og h\u00e5ndtere mobbing. I tillegg er elevenes trivsel og det psykososiale milj\u00f8et tema p\u00e5 utviklingssamtalene med elevene, og alltid en del av den \u00e5rlige kvalitetsoppf\u00f8lgingen p\u00e5 skolene. Det er laget prosedyrer i BkKvalitet som skal sikre elever et trygt og godt skolemilj\u00f8 som fremmer helse, trivsel og l\u00e6ring. Disse ligger tilgjengelig for alle skoler i Bergen kommunes kvalitetssystem, BkKvalitet. Blant annet er det utarbeidet prosedyre for aktivitetsplikten som skolen og de som arbeider ved skolen har til \u00e5 sikre at elevenes rett til et trygt og godt skolemilj\u00f8 blir oppfylt. Det inneb\u00e6rer \u00e5 observere hvordan elevene har det, og gripe inn dersom en elev blir krenket, eller ikke har det trygt og godt p\u00e5 skolen. Det er ogs\u00e5 laget prosedyrebeskrivelse for det systematiske skolemilj\u00f8arbeidet ved skolene. Dette inneb\u00e6rer at skolene b\u00e5de m\u00e5 arbeide forebyggende for \u00e5 skape et trygt og godt milj\u00f8, og at skolene m\u00e5 kartlegge risiko og ha rutiner for \u00e5 oppdage og h\u00e5ndtere problemer. Den \u00e5rlige Elevunders\u00f8kelsen til Utdanningsdirektoratet er ogs\u00e5 et viktig verkt\u00f8y for videreutvikling og kvalitetssikring av l\u00e6ringsmilj\u00f8et til elever i grunnskolen og videreg\u00e5ende skole. I unders\u00f8kelsen svarer elevene p\u00e5 sp\u00f8rsm\u00e5l om blant annet trivsel, mobbing, milj\u00f8, motivasjon og st\u00f8tte fra l\u00e6rer. Resultatene fra unders\u00f8kelsen brukes i det helhetlige arbeidet med skolemilj\u00f8 og kvalitetsutvikling p\u00e5 skolene. Byr\u00e5dsavdeling for barnehage og skole ved Etat for skole har i starten av 2024 gjennomf\u00f8rt m\u00f8te med Mobbeombudet i Vestland, kommuneoverlegen, NORCE og Bergen kompetansesenter for l\u00e6ring (BKL) for \u00e5 f\u00e5 innspill p\u00e5 mulige tiltak i oppf\u00f8lgingsarbeidet i forbindelse med resultatene p\u00e5 elevunders\u00f8kelsen. Som byr\u00e5d har jeg ogs\u00e5 hatt m\u00f8te med mobbeombudet i Vestland og Team Skyfritt for \u00e5 diskutere problematikken. I tillegg til dette har jeg hatt m\u00f8ter med Etat for skole dedikert til temaet mobbing og resultater fra Elevunders\u00f8kelsen. Flere av skolene i Bergen kommune bruker ogs\u00e5 Olweus-programmet for \u00e5 forebygge mobbing og skape et trygt og godt l\u00e6ringsmilj\u00f8 for alle. Programmet handler i stor grad om \u00e5 forbedre de voksnes kunnskaper, holdninger og ferdigheter innenfor temaet mobbing, samt \u00e5 sette inn m\u00e5lrettede tiltak for \u00e5 forebygge og h\u00e5ndtere mobbing. I tillegg til dette benytter skolene ogs\u00e5 andre programmer, som PALS, Zero og MOT. Det finnes ogs\u00e5 andre verkt\u00f8y og metoder skolene bruker som grunnlag for arbeidet med det psykososiale milj\u00f8et. Blant annet har enkelte skoler tatt i bruk \u00abForandring med varme\u00bb og \u00abTimen livet\u00bb, som er verkt\u00f8y utviklet av Forandringsfabrikken for \u00e5 skape \u00f8kt trivsel, tilh\u00f8righet og trygghet for l\u00e6ring gjennom samtale og deling i grupper. Et av tiltakene som byr\u00e5det tidlig prioriterte var \u00e5 ansette flere milj\u00f8arbeidere i skolen. Milj\u00f8arbeidere i skolen jobber for at alle elever skal trives og ha en god skolehverdag. De er synlige i skolemilj\u00f8et og lett tilgjengelig for alle p\u00e5 skolen. Dette mener vi er et viktig tiltak som vil bidra positivt inn i skolenes helhetlige arbeid med skolemilj\u00f8 og forebygging av mobbing. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}