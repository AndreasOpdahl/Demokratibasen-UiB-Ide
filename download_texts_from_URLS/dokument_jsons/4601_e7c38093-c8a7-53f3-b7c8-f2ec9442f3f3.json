{
  "dokument_id": "e7c38093-c8a7-53f3-b7c8-f2ec9442f3f3",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 35 fra Ingrid Nergaard Fjeldstad (V) om 2. gangsbehandling av reguleringsplaner p\u00e5 Mindemyren - U",
  "url": "https://bergen.kommune.no/politikere-utvalg/api/fil/bk360/9887874/Svar-pa-skriftlig-sporsmal-nr-35-fra-Ingrid-Nergaard-Fjeldstad-V-om-2-gangsbehandling-av-reguleringsplaner-pa-Mindemyren-U",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/17705-3 Saksbehandler: Malene Nesse Gr\u00f8nningen Fra Dato: 13. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 35 fra Ingrid Nergaard Fjeldstad (V) om 2. gangsbehandling av reguleringsplaner p\u00e5 Mindemyren - Utvalg for milj\u00f8 og byutvikling Omr\u00e5dereguleringsplan for Mindemyren ble vedtatt v\u00e5ren 2014. Den feirer snart ti \u00e5r, bybanen, kanal og sykkelvei er p\u00e5 plass, men den store transformeringen lar fortsatt vente p\u00e5 seg. Kommunen har laget en flott digital oversikt over Mindebyen i 3D. P\u00e5 denne kan vi f\u00f8lge med p\u00e5 status p\u00e5 delomr\u00e5dene. https://storymaps.arcgis.com/stories/c1b0fd57c2b243be929d73bdc8263f85 S15, S 16 og S 17 st\u00e5r alle med \"innsendt til 2. gangsbehandling\". s16 er avhengig av b\u00e5de offentlig finansiering og at Posten flytter. Sp\u00f8rsm\u00e5l til byr\u00e5den: 1. Hva er byr\u00e5den sine visjoner for Mindebyen? 2. N\u00e5r kan vi forvente at disse tre reguleringsplanene kommer til politisk behandling? 3. Hva er status p\u00e5 flytting av Posten? 4. N\u00e5r tror byr\u00e5den det er realistisk at det skolen, idrettshallen og omsorgsboligene kan bygges? Svar fra byr\u00e5den: 1. Byr\u00e5den viser til byr\u00e5dsplattformen som har ambisjoner om at Bergen skal vokse de neste \u00e5rene, fylle rollen som Vestlandets hovedstad og v\u00e6re en motor i hele regionen. Bergen skal v\u00e6re attraktiv \u00e5 etablere seg i for studenter, familier og andre som har lyst \u00e5 bidra til verdiskapningen. Dette inneb\u00e6rer blant annet \u00e5 f\u00e5 opp farten p\u00e5 boligbyggingen, og tilrettelegge for n\u00e6ringsvirksomhet og flere arbeidsplasser i alle bydeler. Utviklingen av Mindebyen spiller her en sentral rolle p\u00e5 grunn av st\u00f8rrelse, omfang av boliger og n\u00e6ring, n\u00e6rheten til sentrum og god tilgjengelighet med bybane og gang- og sykkelveier. Byr\u00e5den er sv\u00e6rt opptatt av rask fremdrift videre for utvikling av Mindebyen. Det m\u00e5 sikres helhetlige og gode l\u00f8sninger, for \u00e5 skape en attraktiv og aktiv by som fremtidens bergensere kan se tilbake p\u00e5 med stolthet. Dette omfatter gode byrom og bomilj\u00f8 med gr\u00f8nne lunger, lekeplasser, trygge oppvekstvilk\u00e5r med barnehager og skoler, og fremtidsrettede l\u00f8sninger for teknisk infrastruktur. Samtidig m\u00e5 det jobbes for raske avklaringer mellom utbyggere, ber\u00f8rte parter og myndigheter, for \u00e5 sikre realistiske og gjennomf\u00f8rbare l\u00f8sninger. 2. Felt S15 inng\u00e5r i privat detaljregulering. Status i saken er at plandokumenter ble levert inn til plan- og bygningsetaten desember 2023 for gjennomgang. Siste journalf\u00f8ring er at medio januar 2024 ble det levert inn vurderinger av marin leire og kvikkleireskred. Hvis plandokumentene ikke har mangler, s\u00e5 vil plan- og bygningsetaten kunne starte 2.gangsbehandling, og deretter oversende planforslaget til politisk behandling. Feltene S16 og S17 inng\u00e5r i felles offentlig detaljregulering som heter \u00abMindemyren Nord\u00bb, og omfatter boliger, n\u00e6ring, barnehage, torg, park omsorgsboliger, barneskole, idrett, kultur, frivillighetssentral med mer. Planforslaget mangler per i dag avklaringer knyttet til fremtidig bossnett, men er ellers i hovedsak klar for sluttbehandling hos plan- og bygningsetaten med p\u00e5f\u00f8lgende oversending til politisk behandling. 3. Flytting av Posten fra dagens plassering p\u00e5 Mindemyren til ny planlagt tomt p\u00e5 Kokstad avhenger av utfallet av klagebehandling p\u00e5 vedtatt reguleringsplan for Kokstaddalen. Bystyret vedtok i m\u00f8te 27.09.2023 sak 306/23 reguleringsplan for Kokstaddalen (arealplan-ID: 65960000), men vedtaket ble i november og desember 2024 p\u00e5klaget fra flere parter. Klagesaken ble oversendt 29.01.2024 fra Byr\u00e5dsavdeling for Byutvikling til Statsforvalteren i Vestland for endelig avgj\u00f8relse. Videre fremdrift og flytting av Posten avhenger av utfallet av klagesaken hos Statsforvalter. 4. Byr\u00e5den viser til at etat for utbygging sin opprinnelige fremdriftsplan la opp til at riving av eksisterende bygg kan starte tidlig i 2027. P\u00e5 grunn av p\u00e5g\u00e5ende klagebehandling av reguleringsplanen for Kokstaddalen s\u00e5 har Posten av varslet at flytting til Kokstad kan bli utsatt og at det kan v\u00e6re behov for forlengelse av leieavtalen p\u00e5 Mindemyren. Byr\u00e5den kjenner til at etat for utbygging vil oppdatere fremdriftsplanen n\u00e5r klagebehandlingen av Kokstaddalen er avklart, og Posten har avklart tidspunkt for flytting. Dette inneb\u00e6rer ogs\u00e5 oppdatering av videre fremdrift for bygging av skole, idrettshall, omsorgsboliger med mer. Christine Kahrs \u2013 Byr\u00e5d for byutvikling Dokumentet er godkjent elektronisk. "
}