{
  "dokument_id": "03bc9647-4dae-5645-b028-1fd187b8ac88",
  "doc_type": "case_presentation",
  "kommune": 4601,
  "tittel": "Ny lokal forskrift om politivedtekt for Bergen kommune - ny behandling",
  "url": "https://bergen.kommune.no/politikere-utvalg/api/fil/bk360/12326722/Framstilling-Ny-lokal-forskrift-om-politivedtekt-for-Bergen-kommune-ny-behandling",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2019/60659-109 Ny lokal forskrift om politivedtekt for Bergen kommune - ny behandling Hva saken gjelder: Saken gjelder ny lokal forskrift om politivedtekt for Bergen kommune. Forslaget vil erstatte gjeldende Forskrift om Politivedtekt for Bergen kommune, Hordaland FOR-1999-10-26-1110, vedtatt av Bergen bystyre 22. februar 1999 med etterf\u00f8lgende endringer. Hjemmel for lokal forskrift er politiloven \u00a7 14. Den gir kommuner adgang til \u00e5 fastsette vedtekter med bestemmelser om \u00e5 blant annet opprettholde ro og orden, sikre ferdselen og renhold p\u00e5 offentlig sted mv. Form\u00e5let med vedtekten er \u00e5 fastsette \u00abordensregler\u00bb for byens felles byrom. Normalpolitivedtekten (Politidirektoratets rundskriv 2018/002) angir n\u00e6rmere hva som kan reguleres i kommunens politivedtekt med hjemmel i politiloven \u00a7 14. Det er opp til den enkelte kommune \u00e5 avgj\u00f8re hvilke bestemmelser som \u00f8nskes inntatt i egne politivedtekter. Byr\u00e5det vedtok den 30. juni 2022 (sak 1205/22) at forslag til ny lokal forskrift om politivedtekt for Bergen kommune skulle sendes p\u00e5 h\u00f8ring i samsvar med forvaltningsloven \u00a7 37. Bymilj\u00f8etaten sendte forskriftsforslaget p\u00e5 h\u00f8ring 1. september 2022, med h\u00f8ringsfrist 18. oktober 2022. Det kom inn 11 h\u00f8ringsinnspill i saken, fordelt p\u00e5 fem privatpersoner, to offentlige virksomheter og \u00e9n interesseorganisasjon/forening. Bergen bystyre behandlet saken \u00abNy lokal forskrift om politivedtekt for Bergen kommune\u00bb i m\u00f8te 06.03.2024, sak 57/24, og fattet f\u00f8lgende vedtak: 1. Bystyret vedtar forslag til ny Forskrift om politivedtekt i Bergen kommune, og oversender denne til formell godkjenning og ikraftsettelse i Politidirektoratet, jf. politiloven \u00a7 14, jf. FOR- 2000-11-16-1151, med f\u00f8lgende endringer: \u2022 \u00a7 2-4. Farlig eller skremmende virksomhet P\u00e5, ut over eller i umiddelbar n\u00e6rhet av offentlig sted er det forbudt: i). \u00e5 skyte med gev\u00e6r eller annet skytev\u00e5pen, herunder paintball, softgun, bue, sprettert o.l. ii). \u00e5 brenne av krutt, fyrverkeri eller eksplosive stoffer uten politiets tillatelse. Slik tillatelse er ikke p\u00e5krevd for godkjent fyrverkeri som skal benyttes i tidsrommet 31.desember kl. 18.00 til 1. januar kl. 02.00, utenfor Bergen sentrum. Forbudet mot \u00e5 brenne av krutt, fyrverkeri eller eksplosive stoffer gjelder likevel innenfor Bergen Sentrum. Forbudssonen avgrenses i nord utenfor Gamle Bergen, i s\u00f8r ved Gamle Nyg\u00e5rdsbro, i vest ved Laksev\u00e5gneset og i \u00f8st ved Svartediket. 1 iii). \u00e5 kaste eller slippe stein, eller annet som kan v\u00e6re til skade eller ulempe for dem som ferdes der. \u2022 Tillegg til \u00a72-1. Ro og orden p\u00e5 offentlig sted. F\u00f8lgende settes inn som et nytt tredje avsnitt: Det skal v\u00e6re mulig \u00e5 s\u00f8ke om dispensasjon fra tidfestingen av nattero, ved s\u00e6rskilte anledninger, som for eksempel store kulturarrangement og lignende. 2. Bystyret ber byr\u00e5det sikre god risikoh\u00e5ndtering ved \u00e5rlige nytt\u00e5rsfeiringer, med risikoanalyser og adekvate tiltak; herunder holdningsskapende arbeid. 3. Bystyret ber byr\u00e5det vurdere bruk av LED-fyrverkeri/ lysshow i kommunal regi. Etter bystyrets vedtak ble det fremmet krav om lovlighetskontroll av representantene Rune Bakervik (Ap), Mikkel Gr\u00fcner (SV), Thor Haakon Bakke (MDG), Per Arne Larsen (V), Mailiss Solheim-\u00c5kerblom (R) og Joel Ysteb\u00f8 (KrF). Bystyret behandlet kravet om lovlighetskontroll i m\u00f8te den 8. mai 2024 og fattet f\u00f8lgende vedtak: \u00abBystyret opprettholder sitt vedtak i bystyresak 57/24 \u00abNy lokal forskrift om politivedtekt for Bergen kommune\u00bb. Kravet om lovlighetskontroll av vedtaket i saken oversendes Statsforvalteren i Vestland for endelig avgj\u00f8relse.\u00bb Statsforvalteren i Vestland behandlet saken den 11. februar 2025, og fattet f\u00f8lgende vedtak: \u00abForbodet mot overnatting i f\u00f8resegn \u00a7 2-2 i ny lokal forskrift om politivedtekt for Bergen kommune av 06.03.2024, sak 57/24, er ulovleg. Overnattingsforbodet i f\u00f8resegn \u00a7 2-2 vert oppheva, og kan dermed ikkje handhevast. Resten av f\u00f8resegn \u00a7 2-2 og vedtaket om politivedtekter elles, er lovleg. Saka vert sendt attende til kommunen for eventuell vidare handsaming.\u00bb Bystyret ble orientert om Statsforvalterens vedtak den 26. mars 2025, i sak 87/25 og fattet f\u00f8lgende vedtak: 1. Bystyret tar Statsforvalteren i Vestland sitt vedtak ang. lovlighetskontrollkravet av vedtak i bystyresak 57-24 Ny lokal forskrift om politivedtekt for Bergen kommune, til orientering. 2. Byr\u00e5det bes om \u00e5 legge fram en sak for bystyret om oppf\u00f8lging av statsforvalterens avgj\u00f8relse. Saken fremmes med dette for ny behandling i bystyret. Etter bystyrets vedtak i saken vil forskriften oversendes Politidirektoratet for godkjenning og ikraftsettelse. Endelig forskrift kunngj\u00f8res i Norsk Lovtidend f\u00f8r den kan gj\u00f8res gjeldende, jf. forvaltningsloven kapittel VII. Bymilj\u00f8etaten vurdering og anbefaling: For en fullstendig gjennomgang av forslag til forskrift og innspill, vises det til Bymilj\u00f8etatens fagnotatet datert 12. desember 2022 i sin helhet. Bymilj\u00f8etaten har ingen \u00f8vrige merknader til politivedtektene som s\u00e5dan. Statsforvalterens vedtak datert 11. februar 2025 tas til etterretning. \u00d8konomiske konsekvenser: Ingen \u00f8konomiske konsekvenser. 2 Byr\u00e5dets vurdering og anbefaling/konklusjon: Byr\u00e5det fremmer lokal forskrift om politivedtekt for Bergen kommune til ny behandling i bystyret. Forslaget er i all hovedsak det samme som ble fremmet i bystyresak 57/24, men to vesentlige endringer: 1. Byr\u00e5det foresl\u00e5r at ordet \u00abovernatting\u00bb strykes fra forskriftens \u00a7 2-2, andre ledd, slik at ordlyden blir lik Normalpolitivedtektens \u00a7 2-2, andre ledd. Ordlyden i bestemmelsen blir da slik: \u00abI offentlige parker, gr\u00f8ntarealer, friomr\u00e5der, p\u00e5, ved eller under veier eller plasser i tettbygd str\u00f8k er overnatting, camping, telting eller lignende forbudt, med mindre annet fremg\u00e5r av skiltingen p\u00e5 stedet (v\u00e5r overstrekning).\u00bb 2. Endringene vedtatt av Bergen bystyret i sak 57/24, punkt 1, i forskriftens \u00a7\u00a7 2-4 og 2- 1, innarbeides i forslaget som er til behandling i denne saken. Byr\u00e5det viser til at lovlighetskontrollen gjelder lovligheten av utvidelsen av virkeomr\u00e5det i det s\u00e5kalte overnattingsforbudet i forskriftens \u00a7 2-2, andre ledd. Ordet \u00abovernatting\u00bb i politivedtektens bestemmelse \u00a7 2-2, andre ledd, ble tilf\u00f8yd forskriftens normalordlyd ved bystyrets vedtak den 6. mars 2024 i sak 57/24. Det presiseres at \u00abovernatting\u00bb har v\u00e6rt en del av forslaget til nye politivedtekter siden f\u00f8rste h\u00f8ring i 2020. Sp\u00f8rsm\u00e5let som Statsforvalter har tatt stilling til i lovlighetskontrollen er alts\u00e5 om dette er en lovlig utvidelse av virkeomr\u00e5det for forbudet. Statsforvalteren kom til at \u00abovernattingsforbudet\u00bb ikke var tilstrekkelig utredet av kommunen: \u00abMangelen p\u00e5 ei vurdering av overnattingsforbodet opp mot tilgjengelege overnattingstilbod og moglege avdempande vilk\u00e5r og rettstryggleiksgarantiar, gjer det ogs\u00e5 vanskeleg \u00e5 vurdere om det ligg f\u00f8re presserande samfunnsbehov for det generelle overnattingsforbodet... ... Vi har etter dette kome til at kommunen ikkje har gjort ei god nok utgreiing av konsekvensane av overnattingsforbodet. Det er difor gjort feil ved sakshandsaminga. Vi har etter det som er nemnt over, konkludert med at saka ikkje er tilstrekkeleg utgreidd, jf. forvaltningslova \u00a7 37 f\u00f8rste ledd. Vi kan ikkje utelukke at sakshandsamingsfeilen har verka inn p\u00e5 innhaldet i vedtaket, jf. forvaltningslova \u00a7 41. Overnattingsforbodet er derfor ugyldig, som f\u00f8lgje av sakshandsamingsfeil, og vedtaket er dermed ulovleg.\u00bb Byr\u00e5det tar Statsforvalterens vedtak til etterretning. For byr\u00e5det er det viktigste \u00e5 f\u00e5 vedtatt en oppdatert forskrift som er i henhold til ny normalpolitivedtekts systematikk og spr\u00e5kbruk. Byr\u00e5det legger videre til grunn at bestemmelsen i Normalpolitivedtektens \u00a7 2-2, andre ledd, er vurdert opp mot Grunnloven og EMK. En ordlyd likelydende med Normalpolitivedtektens \u00a7 2-2, andre ledd, antas derfor \u00e5 ha \u00abet lovlig innhold,\u00bb jf. kommuneloven \u00a7 27-3 bokstav a). Ved \u00e5 stryke ordet \u00abovernatting\u00bb fra ordlyden i \u00a7 2-2, andre ledd, vil ordlyden bli lik normalpolitivedtekten. Byr\u00e5det viser videre til at Statsforvalter i sitt vedtak av 11. februar 2025 har presisert at: \u00abResten av f\u00f8resegn \u00a7 2-2 og vedtaket om politivedtekter elles, er lovleg.\u00bb Byr\u00e5det mener p\u00e5 denne bakgrunn at saken kan fremmes til bystyret p\u00e5 nytt med et lovlig innhold ved stryke ordet \u00abovernatting\u00bb, uten at ytterligere utredninger er n\u00f8dvendig. 3 N\u00e5r det gjelder punkt 2 over, om \u00e5 innta endringene bystyret vedtok sist i forskriftsforslaget, er det endringer som allerede har blitt vedtatt i bystyrets sak 57/24. For ordens skyld innarbeides de i revidert forslag til ny forskrift om politivedtekt for Bergen kommune. Byr\u00e5det anbefaler p\u00e5 denne bakgrunn at bystyret vedtar ny Forskrift om politivedtekt for Bergen kommune, med de endringene som er nevnt over. Begrunnelse for framleggelse til bystyret: Saken gjelder endring av politivedtekt vedtatt av bystyret 22. februar 1999, med etterf\u00f8lgende endringer. Politidirektoratets Rundskriv 2018/002 forutsetter ogs\u00e5 at endring vedtas av bystyret selv. Byr\u00e5det innstiller til bystyret \u00e5 fatte f\u00f8lgende vedtak: Bystyret vedtar forslag til ny Forskrift om politivedtekt i Bergen kommune, og oversender denne til formell godkjenning og ikraftsettelse i Politidirektoratet, jf. politiloven \u00a7 14, jf. FOR- 2000-11-16-1151. Dato: 6. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Revidert forslag til ny forskrift om politivedtekt for Bergen kommune 2. Saksprotokoll Bystyret 260325 sak 87/25 3. Statsforvalteren i Vestlands vedtak datert 11. februar 2025 4. Saksframlegg bystyresak 57/24: Ny lokal forskrift om politivedtekt for Bergen kommune 5. Fagnotat, datert 12.12.22 6. Gjeldende forskrift om politivedtekt for Bergen kommune. 7. Oversikt over h\u00f8ringsuttalelser. 8. F\u00f8rste kartvedlegg til forskrift: Hus- og grunneiers renholdsplikter. 9. Andre kartvedlegg til forskrift: Hus- og grunneiers renholdsplikter 10. Innspill politivedtektene.msg \u2013 e-post datert 16. januar 2024 fra Bergenlive.no 11. H\u00f8ringssvar til ny lokal politivedtekt for Bergen kommune \u2013 Bergenlive.no 12. Svar innspill politivedtektene 13. Tilleggsnotat til bystyresak: Ny lokal politivedtekt for Bergen kommune \u2013 datert 26. februar 2024 14. Innspill i forbindelse med behandling av forslag til ny lokal forskrift om politivedtekt for Bergen Kommune \u2013 e-post datert 1. mars 2024 fra NIM 15. Brev til Bergen kommune \u2013 datert 1. mars 2024 fra NIM 4 "
}