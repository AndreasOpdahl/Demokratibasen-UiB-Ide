{
  "dokument_id": "70b91131-0ca0-525c-b87f-926b0b306017",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Knut Vindenes (H) om Godt skoletilbud for skoleflinke elever - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/12237522/Svar-pa-skriftlig-sporsmal-fra-Knut-Vindenes-H-om-Godt-skoletilbud-for-skoleflinke-elever-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2025/129193-3 Saksbehandler: Sara Br\u00fcgger Helgesen Fra Dato: 13. mars 2025 Byr\u00e5d for barnehage og skole Skriftlig sp\u00f8rsm\u00e5l fra Knut Vindenes (H) om Godt skoletilbud for skoleflinke elever - Utvalg for barnehage, skole og idrett Det er grunnleggende viktig at alle elever trives og f\u00e5r oppleve mestring i skolen. Dette gjelder for alle elever, og helt rettmessig har skolen et godt fokus p\u00e5 \u00e5 ivareta elever som sliter faglig. Men like viktig er det \u00e5 ivareta godt nok elever med s\u00e5kalt stort l\u00e6ringspotensial; dette definert som b\u00e5de elever som er s\u00e5kalt skoleflinke og elever som har potensiale for \u00e5 bli det. Denne elevgruppen m\u00e5 m\u00f8tes med store nok faglige utfordringer slik at de kan utfolde seg og l\u00e6re i henhold til sitt potensiale og sitt faglige niv\u00e5. Skolesystemet m\u00e5 stimulere disse elevene allerede fra tidlig alder. Det handler blant annet om et l\u00e6ringsmilj\u00f8 som gir rom for kompleks tenkning, nysgjerrighet og kreativ probleml\u00f8sning, og som kan motivere disse elevene til \u00e5 forf\u00f8lge en karriere innen forskning og innovasjon. I tillegg til at dette betyr mye for trivselen og livskvaliteten for den enkelte elev, s\u00e5 er det ogs\u00e5 sv\u00e6rt viktig i samfunnsperspektiv at skolesystemet fra grunnskolen og oppover utvikler talenter som kan bekle viktige roller i fremtiden b\u00e5de i forskning og privat n\u00e6ringsliv. Den mye omtalte Draghi-rapporten i Europa h\u00f8sten 2024 p\u00e5peker nettopp det \u00f8kte behovet for forskning i n\u00e6ringslivet og oppfordret til mer fokus p\u00e5 \u00e5 fremme vitenskapelige og teknologiske ferdigheter. Rapporten p\u00e5peker at for \u00e5 opprettholde og styrke Europas konkurranseevne, er det n\u00f8dvendig med flere h\u00f8ykompetente forskere og innovat\u00f8rer. Nasjonalt har Norge etablert tiltak for \u00e5 st\u00f8tte elever med stort l\u00e6ringspotensial. Blant annet har Utdanningsdirektoratet etablert en \u00abKompetansepakke om elever med stort l\u00e6ringspotensial\u00bb Sp\u00f8rsm\u00e5l til byr\u00e5den: Hvordan jobbes det i bergensskolen for \u00e5 sikre best mulig l\u00e6ringsmilj\u00f8 for elever med store l\u00e6ringspotensial? Svar fra byr\u00e5den: Byr\u00e5det arbeider for at alle elever i bergensskolen skal f\u00e5 utviklet sitt fulle potensial, ogs\u00e5 elever med stort l\u00e6ringspotensial. If\u00f8lge Udir er dette elever som \u00abl\u00e6rer raskere og tilegner seg mer kompleks kunnskap sammenlignet med jevnaldrende\u00bb. Begrepet omfatter b\u00e5de de elevene som presterer p\u00e5 et h\u00f8yt og avansert niv\u00e5, og de elevene som har et potensial for \u00e5 gj\u00f8re det.1 Oppl\u00e6ringsloven er tydelig p\u00e5 at oppl\u00e6ringen skal tilpasses den enkelte elev: 11-1.Tilpassa oppl\u00e6ring 1 Elever med stort l\u00e6ringspotensial | udir.no Kommunen og fylkeskommunen skal s\u00f8rgje for at oppl\u00e6ringa er tilpassa, det vil seie at elevane f\u00e5r eit tilfredsstillande utbytte av oppl\u00e6ringa uavhengig av f\u00f8resetnader, og at alle skal f\u00e5 utnytta og utvikla evnene sine.2 Bergen kommunes kvalitetsutviklingsplan, Sammen for kvalitet \u2013 l\u00e6ring og medvirkning, legger f\u00f8ringer for hvordan bergensskolen skal arbeide for \u00e5 styrke kvaliteten p\u00e5 oppl\u00e6ringen og sikre et godt l\u00e6ringsmilj\u00f8 for alle elever. Visjonen i planen er \u00abkompetanse for alle i mulighetenes skole\u00bb. I mulighetenes skole skal alle elever f\u00e5 utnyttet sitt potensiale. Som sp\u00f8rrer p\u00e5peker har Utdanningsdirektoratet utarbeidet en kompetansepakke om elever med stort l\u00e6ringspotensial, og en nettside med veileder og informasjonsfilmer om temaet. I tillegg til dette har skoler i Bergen, i samarbeid med H\u00f8gskulen p\u00e5 Vestlandet, laget en egen veileder for tilpasset oppl\u00e6ring for barn med stort l\u00e6ringspotensial. Form\u00e5let med veilederen er \u00e5 hjelpe skolene \u00e5 identifisere elever med stort l\u00e6ringspotensial, og veilede skolene i hvordan undervisningen best mulig kan tilpasses disse elevene. Aktuelle tilpasninger kan for eksempel v\u00e6re \u00e5 la eleven jobbe p\u00e5 et h\u00f8yere niv\u00e5, eller \u00e5 la eleven fordype seg i noe hen er spesielt interessert i. Veilederen er tilgjengeliggjort for skolene gjennom BkKvalitet, Bergen kommunes kvalitetssystem. Veilederen synliggj\u00f8r at det finnes ulike typer elever med stort l\u00e6ringspotensial, med beskrivelse av typiske trekk som de voksne kan se etter blant elevene. Det er viktig at b\u00e5de elevene og foreldrene informeres og involveres i tilpasning av oppl\u00e6ringen. Noen skoler i Bergen har ogs\u00e5 hatt \u00abelever med stort l\u00e6ringspotensial\u00bb som tema i forbindelse med DeKomp (Desentralisert ordning for kompetanseutvikling i skole). Informasjon om elever med stort l\u00e6ringspotensial, med lenke til veilederen og Utdanningsdirektoratets nettsider, er tilgjengeliggjort p\u00e5 Faghjelpen, som er Bergen kommunes intranett. Her ligger det informasjon om arbeidet knyttet til elever med stort l\u00e6ringspotensial, sammen med annen informasjon om tilpasset oppl\u00e6ring i skolen. En mulighet for \u00e5 tilpasse undervisningen til elever med stort l\u00e6ringspotensial er \u00e5 gi dem mulighet til \u00e5 ta fag p\u00e5 et h\u00f8yere trinn enn det de tilh\u00f8rer, ogs\u00e5 kalt forsering av fag. Elever kan b\u00e5de flyttes opp hele trinn, eller forsere i enkeltfag. En annen mulighet er hospitering, alts\u00e5 at elever kan f\u00f8lge undervisningen i enkelte timer p\u00e5 andre trinn. Talentsenteret i realfag ved Bergen Vitensenter, Vilvite, tilbyr ogs\u00e5 gratis kompetanseheving til skoler som \u00f8nsker \u00e5 \u00f8ke de ansattes kunnskap om elever med stort l\u00e6ringspotensial. Kurset g\u00e5r over to dager, og har en praktisk tiln\u00e6rming der l\u00e6rere skal f\u00e5 kjennskap til konkrete verkt\u00f8y de kan bruke i m\u00f8tet med elever med stort l\u00e6ringspotensial. Christian Haugen - Byr\u00e5d for barnehage og skole Dokumentet er godkjent elektronisk. 2 https://lovdata.no/lov/2023-06-09-30/\u00a711-1 "
}