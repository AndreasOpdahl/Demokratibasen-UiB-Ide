{
  "dokument_id": "ed6cae94-507b-59e4-83cf-7999fb499985",
  "doc_type": "case_presentation",
  "kommune": 4601,
  "tittel": "Interpellasjon nr. 27 fra Anne-Margrete Bollmann (BL) om forsvar og sikkerhet i Bergen. Bergen bystyre 08.05.2024",
  "url": "https://bergen.kommune.no/politikere-utvalg/api/fil/bk360/10304240/Framstilling-Interpellasjon-nr-27-fra-Anne-Margrete-Bollmann-BL-om-forsvar-og-sikkerhet-i-Bergen-Bergen-bystyre-08-05-2024",
  "tekst": " Bystyrets kontor Til Intern korrespondanse Byr\u00e5dsleders avdeling stab (Arbeidssted) V\u00e5r referanse: 2024/67704-2 Saksbehandler: Anette Hatlemark Drabl\u00f8s Fra Dato: 22. april 2024 Bystyrets kontor Interpellasjon nr. 27 fra Anne-Margrete Bollmann (BL) om forsvar og sikkerhet i Bergen. Bergen bystyre 08.05.2024 I dag er det 8. mai, Norges frigj\u00f8ringsdag og veterandag. For 79 \u00e5r siden gjenvant Norge sin selvstendighet og ble frigjort fra tysk okkupasjon. I 2011 etablerte regjeringen veterandagen som ble samkj\u00f8rt med frigj\u00f8ringsdagen. Det er en dag som markeres over hele landet, og som minner oss om de alvorlige konsekvensene av krig og terror, og ansvaret vi har for \u00e5 st\u00e5 opp mot trusler mot v\u00e5r frihet og v\u00e5rt demokrati. Vi har en alvorlig sikkerhetspolitisk situasjon i verden. Krigen i Ukraina og krig i Midt-\u00d8sten har betydelig spredningspotensial som vi m\u00e5 ta p\u00e5 alvor. Bergen har alltid hatt en strategisk viktig betydning, b\u00e5de som kraftsenter for milit\u00e6r aktivitet og som midtpunkt langs en livsviktig sj\u00f8vei nord-s\u00f8r og \u00f8st-vest. Derfor har byen alltid v\u00e6rt utsatt for potensielle trusler og utfordringer knyttet til sikkerhet for byen og befolkningen. P\u00e5 en dag som 8. mai er det naturlig \u00e5 ta utgangspunkt i 2. verdenskrig. Under 2. verdenskrig ville den tyske marinen ha Bergen som krigshavn for \u00e5 utnytte byens strategiske beliggenhet. Tyskland \u00f8nsket \u00e5 kontrollere den viktige sj\u00f8veien fra nord til s\u00f8r, ikke minst trafikken av jernmalm og andre r\u00e5varer langs kysten. Samtidig ville man sikre tilgang til Atlanterhavet. Bergen var ogs\u00e5 et av de viktigste milit\u00e6rstrategiske m\u00e5lene for allierte bombefly p\u00e5 grunn av basen for tyske ub\u00e5ter som l\u00e5 her. Dette var \u00e5rsaken til at det ble sluppet over 1400 bomber over Laksev\u00e5g 4. oktober 1944, der 193 sivile omkom. Vi kjenner alle historien om Holen skole. Den strategiske beliggenheten til Bergen er minst like viktig i dag. Vestlandet er et sentralt knutepunkt for Norges olje- og gassindustri, med oljeinstallasjoner og gassr\u00f8rledninger som er avgj\u00f8rende for landets petroleumsproduksjon. Anleggene har ogs\u00e5 en helt sentral rolle mht leveranser av olje og gass til Europa. Videre har Vestlandet en betydelig mengde fornybare energiressurser, inkludert vannkraft, vindkraft, samt en rekke viktige n\u00e6ringer og industri. Haakonsvern er Nord-Europas st\u00f8rste marinebase, og Norges st\u00f8rste milit\u00e6rleir med cirka 4000 forsvarsansatte og vernepliktige. N\u00e5 skal Haakonsvern rustes opp for nesten en milliard, og antall ansatte skal \u00f8ke. Det inneb\u00e6rer utbygging av kaianlegg, nye logistikkinstallasjoner og ny infrastruktur. Dette stiller ekstra krav til kommunen med tanke p\u00e5 beskyttelse for befolkningen og sivilt- milit\u00e6rt samarbeid. Dette kommer i tillegg til alt ansvar kommunen har innenfor sivil beredskap, i f\u00f8rste rekke helsetjenester, brann og redning og drift av kritisk infrastruktur. Sp\u00f8rsm\u00e5l: \u2022 Hvilke grep planlegger Bergen kommune med hensyn til det \u00f8kte trusselbildet vi n\u00e5 er vitner til? \u2022 Hvordan arbeider vi i Bergen kommune med informasjon og involvering av innbyggerne i v\u00e5r beredskap? Hva b\u00f8r alle ha kunnskap om \u2013 og hva M\u00c5 vi ha kunnskap om for \u00e5 bidra til ivaretakelse av felles sikkerhet? \u2022 Hvordan og med hvem arbeider Bergen kommune for tilstrekkelig beskyttelse av sivilbefolkningen i krise og krig? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. "
}