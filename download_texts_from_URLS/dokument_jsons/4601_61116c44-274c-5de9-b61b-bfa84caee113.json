{
  "dokument_id": "61116c44-274c-5de9-b61b-bfa84caee113",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 19062024, Sak 196/24, Utsmykking av bystyresalen i Det gamle R\u00e5dhus med gjennomgang av kunstverk og historien bak disse",
  "url": "https://bergen.kommune.no/politikere-utvalg/api/fil/bk360/10720262/Innstilling-vedtak-Utsmykking-av-bystyresalen-i-Det-gamle-Radhus-med-gjennomgang-av-kunstverk-og-historien-bak-disse",
  "tekst": "Utsmykking av bystyresalen i Det gamle R\u00e5dhus med gjennomgang av kunstverk og historien bak disse Bergen bystyre behandlet saken i m\u00f8tet 19.06.2024 sak 196/24 og fattet f\u00f8lgende vedtak: Bystyret tar redegj\u00f8relsen om utsmykking av bystyresalen i Det gamle R\u00e5dhus med gjennomgang av kunstverk og historien bak disse, til orientering. Bergen bystyres behandling F\u00f8lgende representanter tok ordet: Eduardo Andersen (A), Hlin-S\u00e5ga Brosvik Kyrkje\u00f8y (SV), Eline Aresdatter Haakestad (MDG), Joel Ysteb\u00f8 (KrF), Anne Brit Reigstad (Sp), Mikkel Gr\u00fcner (SV), Thomas Modulv Flesland (Sp), Trond Tystad (BL), Sunniva Andresdottir Vik (R) Forslag fremsatt i bystyret: Hlin-S\u00e5ga Brosvik Kyrkje\u00f8y (SV) fremsatte p\u00e5 vegne av SV f\u00f8lgende tilleggsforslag i 4 punkt: 1. Bystyret ber byr\u00e5det om \u00e5 inkludere malerier som portretterer kvinner eller ikke-bin\u00e6re i utsmykkingen av gamle r\u00e5dhus. M\u00e5let med dette er \u00e5 reflektere og representere et bredere mangfold av kj\u00f8nn som er representert i kunsten som er utstilt i kommunale bygninger, som i Bystyresalen hvor alle portrettene er av hvite cis-menn. Bystyret \u00f8nsker \u00e5 sikre at kunstsamlingen gjenspeiler det flerkulturelle og likestilte samfunnet vi lever i, og at kvinner og ikke-bin\u00e6re ogs\u00e5 f\u00e5r sin stemme og synlighet representert i kunsten. Et konkret forslag til en kvinnelig representant er Martha Falck, den f\u00f8rste kvinnen i kommunestyret i \u00c5rstad valgt inn i 1901, som var jordmor i \u00c5rstad i tretten \u00e5r. 2. Bystyret ber byr\u00e5det om at nye kunstoppdrag i kommunen skal tildeles ikke-bin\u00e6re eller kvinnelige kunstnere. M\u00e5let med dette er \u00e5 adressere og korrigere den skjeve fordelingen av kj\u00f8nn i kunstanskaffelser. Bystyret \u00f8nsker \u00e5 fremme likestilling og mangfold i kunstsektoren ved \u00e5 aktivt st\u00f8tte og gi muligheter til kunstnere som tradisjonelt sett har v\u00e6rt underrepresentert. Dette vil bidra til \u00e5 skape en mer rettferdig og inkluderende kunstscene i kommunen. 3. Formidling av kunsten som henger i Gamle r\u00e5dhus b\u00f8r inkludere plaketter og blindeskrift med informasjon om kunstneren og verket. 4. Det b\u00f8r gjennomf\u00f8res en gjennomgang av hva som er relevant i kunstsamlingen med tanke p\u00e5 et rotasjonsprinsipp. Eline Aresdatter Haakestad (MDG) fremsatte p\u00e5 vegne av MDG f\u00f8lgende tilleggsforslag: Bystyret ber byr\u00e5det om at den kommunale kunstsamlingen skal v\u00e6re p\u00e5 minst 40% kvinner og ikke-bin\u00e6re innen utl\u00f8pet av bystyreperioden for \u00e5 adressere og korrigere den skjeve fordelingen av kj\u00f8nn i kunstanskaffelser. Votering: Innstillingen ble vedtatt enstemmig. Tilleggsforslag punkt 1, 3 og 4 fra SV fremsatt av Hlin-S\u00e5ga Brosvik Kyrkje\u00f8y (SV), fikk 27 stemmer (A, SV, MDG, R,), og var dermed falt. Tilleggsforslag punkt 2 fra SV fremsatt av Hlin-S\u00e5ga Brosvik Kyrkje\u00f8y (SV), fikk 23 stemmer (A, SV, R), og var dermed falt. Tilleggsforslag fra MDG fremsatt av Eline Aresdatter Haakestad (MDG), fikk 14 stemmer (SV, MDG, R), og var dermed falt. Bergen bystyre behandlet saken i m\u00f8tet 08.05.2024 sak 163/24: Saken ble ikke behandlet p\u00e5 grunn av overskredet tid. Utvalg for finans, kultur og n\u00e6ring behandlet saken i m\u00f8tet 24.04.2024 sak 73/24 og avga f\u00f8lgende innstilling: Utvalgets innstilling er likelydende med bystyrets vedtak. Byr\u00e5det behandlet saken i m\u00f8tet 04.04.2024 sak 84/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende 2 "
}