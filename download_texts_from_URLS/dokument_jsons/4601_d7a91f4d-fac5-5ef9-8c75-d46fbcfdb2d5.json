{
  "dokument_id": "d7a91f4d-fac5-5ef9-8c75-d46fbcfdb2d5",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til NOU 2024:15 - En bedre regulert drosjen\u00e6ring - delutredning II fra Drosjeutvalget",
  "url": "https://bergen.kommune.no/politikere-utvalg/api/fil/bk360/11206129/Framstilling-Horingsuttalelse-til-NOU-2024-15-En-bedre-regulert-drosjenaering-delutredning-II-fra-Drosjeutvalget",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/140610-6 H\u00f8ringsuttalelse til NOU 2024:15 - En bedre regulert drosjen\u00e6ring - Delutredning II fra Drosjeutvalget Hva saken gjelder: Samferdselsdepartementet har lagt NOU 2024:15 ut p\u00e5 h\u00f8ring. Utredningen, som er den andre delutredningen fra drosjeutvalget, ser p\u00e5 tiltak for \u00e5 sikre et tilfredsstillende drosjetilbud i hele landet. Den omhandler bl.a. krav til taksameter- og kontrollutrustning, innholdet i sentraltilknytningsplikten, arbeidsforhold, samt kontroll og tilsyn med n\u00e6ringen. Utvalget foresl\u00e5r blant annet: \u25aa L\u00f8yvehaver kan ikke v\u00e6re tilknyttet til mer enn \u00e9n drosjesentral. Drosjesentralen f\u00e5r ansvar for \u00e5 f\u00f8re internkontroll av drosjevirksomheten. Dette skal bidra til \u00e5 sikre at alle turer blir korrekt registret, at sj\u00e5f\u00f8rene f\u00e5r rettferdig l\u00f8nn, ryddigere arbeidsforhold og at passasjerene f\u00e5r en p\u00e5litelig tjeneste. \u25aa Betaling for bestilte turer skal automatisk registreres i kontrollutrustning som har fast tilknytning til bilen gjennom fysisk kobling eller p\u00e5 annet sikkert vis. \u25aa L\u00f8yvehaver m\u00e5 bruke en kontrollutrustning med \u00e5pen API-l\u00f8sning som flere formidlere kan koble seg til. L\u00f8yvehaver skal sikre at passasjeren kan f\u00f8lge med p\u00e5 prisen under kj\u00f8ring. H\u00f8ringsfrist: H\u00f8ringsfristen er satt til 4.oktober 2024. Bergen kommune har sendt foresp\u00f8rsel til Samferdselsdepartementet om utvidet h\u00f8ringsfrist. Departementet uttaler i sitt tilsvar at de har forst\u00e5else for at Bergen kommune \u00f8nsker \u00e5 forankre innspillet politisk, og oppfordrer kommunen til \u00e5 sende inn h\u00f8ringsinnspill s\u00e5 n\u00e6rt h\u00f8ringsfristen som mulig (se vedlegg 2). Bakgrunn: Drosjen\u00e6ringen i Norge har v\u00e6rt i en vedvarende omstillingsprosess over lengre tid. N\u00e6ringen blir p\u00e5virket av stadige teknologiske og sosiale endringer. Forrige store drosjeregulering, Prop 70 L (2018-2019), tredde i kraft 1. november 2020 og bestod av tre hovedelementer: 1. Oppheving av antallsreguleringen. Det var ikke lenger en begrensning p\u00e5 hvor mange drosjel\u00f8yver som kunne utstedes. 2. Flytting av kompetansekrav. Kompetansekravene ble flyttet fra l\u00f8yvehaver til sj\u00e5f\u00f8r, noe som skulle sikre at alle sj\u00e5f\u00f8rer hadde n\u00f8dvendig oppl\u00e6ring og kompetanse. 3. Fjerning av krav om sentraltilknyting og driveplikt. Dette gav sj\u00e5f\u00f8rene st\u00f8rre frihet til \u00e5 operere uavhengig av en drosjesentral. 1 Regjeringen \u00f8nsker n\u00e5 \u00e5 reversere mye av drosjereformen fra forrige regjering. If\u00f8lge Hurdalsplattformen skal det bl.a. arbeides for \u00e5; - Gjeninnf\u00f8re ordningen med fylkeskommunal antallsregulering. - s\u00f8rge for tilknytningsplikt til drosjesentral og generell driveplikt. - Videref\u00f8re kontroll- og innrapporteringssystemer med samme eller tilsvarende funksjonalitet som dagens taksameter for akt\u00f8rer i drosjen\u00e6ringen. Regjeringen oppnevnte Drosjeutvalget v\u00e5ren 2022 som fikk i oppdrag \u00e5 vurdere hvordan gjeninnf\u00f8ring av sentraltilknytningsplikt, driveplikt og antallsregulering kan f\u00f8lges opp. Sentraltilknytningsplikten er allerede gjeninnf\u00f8rt ved lovvedtak 46 (2023-2024) i h\u00f8st, og inkludert i yrkestransportlova \u00a7 9 (2), som anbefalt i delutredning I. I tillegg ble kompetansekravet for l\u00f8yvehavere gjeninnf\u00f8rt 1.juni 2023. Byr\u00e5dens vurdering og forslag til h\u00f8ringsuttalelse: \u00abBergen kommune \u00f8nsker b\u00e5de velfungerende konkurranse i drosjemarkedet, gode arbeidsforhold for sj\u00e5f\u00f8rer og et best mulig tilbud til drosjekundene. Drosjeregelverket m\u00e5 ivareta sikkerheten til passasjerer og sj\u00e5f\u00f8rer, og s\u00f8rge for en ryddig og seri\u00f8s drosjen\u00e6ring. Bergen kommune erfarte at ved innf\u00f8ringen av drosjereformen i 2020, \u00f8kte tilgjengeligheten til drosjetjenester og ventetidene ble reduserte. Dette er gode velferdsgevinster for kundene. Den teknologiske utviklingen i markedet har bidratt til at drosjen\u00e6ringen de siste \u00e5rene har f\u00e5tt konkurranse fra nye akt\u00f8rer som har vokst frem ved siden av den etablerte n\u00e6ringen. Nye forretningskonsepter kan tilby drosjetjenester p\u00e5 nye og mer kostnadseffektive m\u00e5ter med bl.a. app-baserte l\u00f8sninger for bestilling og betaling av drosjetjenester. Denne utviklingen har i stor grad endret forbrukernes forventninger til hvordan drosjetransporten kan og b\u00f8r v\u00e6re. Bergen ser det som viktig at den nye reguleringen av drosjemarkedet fortsatt skal gi akt\u00f8rene stor fleksibilitet til \u00e5 innrette egen virksomhet. Vi er derfor forn\u00f8yde med at utvalget ikke gjeninnf\u00f8rer antallsbegrensning for drosjel\u00f8yver og anbefaler \u00e5 videref\u00f8re n\u00e5v\u00e6rende struktur med at l\u00f8yvehaver kan v\u00e6re sitt eget enkeltmannsforetak. Bergen kommune mener lovforslaget om sentraltilknytningsplikt er uheldig. Adgangen l\u00f8yvehavere har til \u00e5 velge mellom de formidlerne som til enhver tid gir dem best inntekt, er en viktig del av konkurransedynamikken i drosjemarkedet. Sentraltilknytningsplikten fjerner sj\u00e5f\u00f8renes fleksibilitet til \u00e5 kj\u00f8re b\u00e5de for tradisjonelle sentraler og for app-baserte mobilitetsplattformer. Det er viktig at yrkestransportloven utformes slik at det er enkelt \u00e5 b\u00e5de kunne etablere og drive kostnadseffektivt og kundevennlig. Bergen kommune frykter at forslag om nye lovkrav til sentraler og til kontrollutrustning, og etableringskostnadene forbundet med dette, i stedet vil gj\u00f8re det mer tungvint og v\u00e6re til hinder for innovasjon og videreutvikling av n\u00e6ringen. Vi viser for \u00f8vrig til Nasjonal transportplan 2023-2024 kap. 2.5 s. 19 hvor det fremheves at lovgivningen ikke m\u00e5 v\u00e6re til hinder for fremvekst av innovative og smarte mobilitets- l\u00f8sninger. I store trekk vurderer Bergen at utvalget har foresl\u00e5tt en tjenlig l\u00f8sning p\u00e5 utfordringer knyttet til uregistrert omsetning, i samsvar med kravene i m\u00e5leinstrumentdirektivet. Teknologin\u00f8ytrale krav til kontrollutrustning sikrer at all omsetning registreres og kan etterg\u00e5s av relevante myndigheter, uavhengig av betalingsm\u00e5te og uavhengig av hvem som har formidlet turen.\u00bb Vedtakskompetanse: Forretningsutvalget vedtok i m\u00f8te 1. oktober 2024 i sak 321/24 f\u00f8lgende: 2 Byr\u00e5det avgir h\u00f8ringsuttalelse til \u00abH\u00f8ring - NOU 2024:15 - En bedre regulert drosjen\u00e6ring - delutredning II fra Drosjeutvalget\u00bb p\u00e5 vegne av Bergen kommune. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Bergen kommune avgir h\u00f8ringsuttalelse til \u00abNOU 2024:15 - En bedre regulert drosjen\u00e6ring - Delutredning II fra Drosjeutvalget\u00bb slik den fremkommer av byr\u00e5dens forslag til h\u00f8ringsuttalelse. 2. Melding om vedtak sendes Bystyrets kontor. Dato: 8. oktober 2024 Marte Joan Monstad Settebyr\u00e5d for byutvikling Dokumentet er godkjent elektronisk. Vedlegg: - NOU 2024:15 - Samferdselsdepartementets svar p\u00e5 foresp\u00f8rsel om utvidet h\u00f8ringsfrist 3 "
}