{
  "dokument_id": "9768d4c6-d65c-5e3e-9bb6-6e67050103b0",
  "doc_type": "case_attachment",
  "kommune": 4601,
  "tittel": "Selvkost og forholdet mellom kommuneloven og s\u00e6rlov - generasjonsprinsippet og finansiering av etterdrift av deponier",
  "url": "https://bergen.kommune.no/politikere-utvalg/api/fil/bk360/12599086/Selvkost-og-forholdet-mellom-kommuneloven-og-saerlov-generasjonsprinsippet-og-finansiering-av-etterdrift-av-deponier",
  "tekst": "Bergen kommune v/ Morten B\u00f8rsild Postboks 7700 5020 BERGEN Deres ref V\u00e5r ref Dato 23/4927-5 11. april 2025 Selvkost og forholdet mellom kommuneloven og s\u00e6rlov - generasjonsprinsippet og finansiering av etterdrift av deponier Vi viser til brev fra Bergen kommune datert 31. mai 2024, som ble mottatt av departementet 28. januar 2025. I brevet av 31. mai 2024 bes det om at Kommunal- og distriktsdepartementet (KDD) foretar en avklaring knyttet til generasjonsprinsippet i selvkostregelverket for renovasjonsgebyr. Bakgrunnen for sp\u00f8rsm\u00e5let til KDD er en korrespondanse mellom Bergen kommune og Milj\u00f8direktoratet/Klima- og milj\u00f8departementet om regelverket for finansiering av kostnader ved etterdrift og sanering av nedlagte deponier, og hvorvidt dette kan finansieres av dagens avfallsgebyrer etter forurensningsloven \u00a7 34. I brev av 29. juni 2023 anbefaler Milj\u00f8direktoratet at kommunen tar kontakt med KDD ved sp\u00f8rsm\u00e5l om selvkostregelverket (kommuneloven \u00a7 15-1 med forskrift) og generasjonsprinsippet som ligger til grunn for disse reglene. Vi vil innledningsvis holde fram at det er forurensningsloven \u00a7 34 om avfallsgebyr som regulerer hvilke kostnader som skal dekkes av avfallsgebyret. Hvorvidt kommunens kostnader til sanering av et nedlagt avfallsdeponi er \u00abkostnader forbundet med avfallssektoren\u00bb som skal dekkes av avfallsgebyret, vil etter v\u00e5r vurdering utelukkende f\u00f8lge av forst\u00e5elsen av forurensningsloven \u00a7 34. I det f\u00f8lgende vil vi f\u00f8rst redegj\u00f8re kort for hvordan regelverkene som henholdsvis Klima- og milj\u00f8departementet og Kommunal- og distriktsdepartementet forvalter, st\u00e5r i forhold til hverandre. Deretter vil vi kommentere forst\u00e5elsen av generasjonsprinsippet i regelverket som Kommunal- og distriktsdepartementet forvalter. Postadresse Kontoradresse Telefon* Avdeling Saksbehandler Postboks 8112 Dep Akersg. 59 22 24 90 90 Kommunalavdelingen Even Vaboen 0032 Oslo Org.nr. 22 24 72 39 postmottak@kdd.dep.no www.kdd.dep.no 972 417 858 Forholdet mellom s\u00e6rlov og kommuneloven \u00a7 15-1 p\u00e5 et selvkostomr\u00e5de Det er s\u00e6rlov (for eksempel forurensningsloven \u00a7 34 f\u00f8rste ledd) eller forskrift med hjemmel i s\u00e6rlov som gir kommunene hjemmel til \u00e5 ta gebyrer til selvkost. Det er ogs\u00e5 s\u00e6rlov (for eksempel forurensningsloven \u00a7 34 f\u00f8rste ledd) eller forskrift med hjemmel i s\u00e6rlov som regulerer hvilke tjenester, herunder hvilke tiltak/kostnader, som kan eller skal dekkes av gebyrer, samt hvordan gebyrene fastsettes for de enkelte gebyrpliktige (for eksempel forurensningsloven \u00a7 34 andre ledd). Kommuneloven \u00a7 15-1 og selvkostforskriften regulerer p\u00e5 sin side hvordan samlet selvkost (det totale grunnlaget for kommunens samlete gebyrinntekter) skal beregnes n\u00e5r s\u00e6rlov har fastsatt at gebyrene ikke skal v\u00e6re st\u00f8rre enn kostnadene ved \u00e5 yte tjenesten, samt fastsatt hvilke tiltak som gebyrene kan dekke. Kommuneloven \u00a7 15-1 og selvkostforskriften inneholder ikke bestemmelser om hvilke kommunale tjenester eller tiltak som kan gebyrlegges. Hvis det i et tilfelle eventuelt skulle v\u00e6re motstrid mellom en regel i kommuneloven \u00a7 15-1 eller selvkostforskriften og en regel i s\u00e6rlov med forskrift, vil reglene i s\u00e6rlov med forskrift g\u00e5 foran (lex specialis). For avfallsgebyrene vil det alts\u00e5 v\u00e6re forurensningsloven \u00a7 34 som regulerer hvilke tiltak som kan legges inn selvkostberegningen og dekkes av gebyrene. Hvorvidt kommunens kostnader til sanering av et nedlagt avfallsdeponi kan inng\u00e5 i selvkost og dekkes av gebyrene, vil derfor m\u00e5tte f\u00f8lge av forst\u00e5elsen av forurensningsloven \u00a7 34, ikke av kommuneloven \u00a7 15-1 og selvkostforskriften. Kommuneloven \u00a7 15-1, selvkostforskriften og \u00abgenerasjonsprinsippet\u00bb \u00abGenerasjonsprinsippet\u00bb blir ofte nevnt som ett av de grunnleggende hensynene bak bestemmelsene i kommuneloven og selvkostforskriften om hvordan samlet selvkost skal beregnes. I KDDs tidligere veileder til beregning av selvkost (rundskriv H-3/14) var \u00abgenerasjonsprinsippet\u00bb nevnt som ett av prinsippene som l\u00e5 til grunn for anbefalingene for hvordan samlet selvkost skulle beregnes. \u00abGenerasjonsprinsippet\u00bb ble der definert som at \u00abEn generasjon brukere skal ikke subsidiere eller bli subsidiert av neste generasjon. Kostnadene ved tjenestene som ytes i dag skal dekkes av de brukerne som drar nytte av tjenesten.\u00bb, se H-3/14 side 4. Da beregning av samlet selvkost ble lov- og forskriftsfestet ved ny kommunelov av 2018, utgikk samtidig rundskrivet. \u00abGenerasjonsprinsippet\u00bb slik det er formulert foran, er ikke regelfestet som s\u00e5dan, hverken i kommuneloven \u00a7 15-1 eller tilh\u00f8rende selvkostforskrift. \u00abGenerasjonsprinsippet\u00bb slik det er formulert foran ligger imidlertid, som ett av flere prinsipper, til grunn for utformingen av enkelte av bestemmelsene i kommuneloven \u00a7 15-1, og da s\u00e6rlig \u00a7 15-1 tredje ledd bokstav c om fordelingen av investeringskostnader over forventet brukstid. Vi viser til merknadene til \u00a7 15-1 tredje ledd hvor det er det sagt at bestemmelsene skal \u00abbidra til at brukerne av dagens tjenester betaler det som dagens Side 2 tjenester koster (generasjonsprinsippet/det finansielle ansvarsprinsipp)\u00bb, jf. Prop. 46 L (2017\u20132018) side 396. Se ogs\u00e5 merknadene til \u00a7 15-1 tredje ledd bokstav c som sier at bestemmelsen inneb\u00e6rer at de \u00e5rlige avskrivningene m\u00e5 beregnes slik at dagens brukere ikke subsidierer neste generasjon brukere eller omvendt (side 397). Ut fra dette er det v\u00e5r vurdering at \u00abgenerasjonsprinsippet\u00bb som ligger bak kommuneloven som nevnt, f\u00f8rst og fremst knytter seg til hvordan kostnadene ved en investering som skal dekkes av gebyrer innenfor selvkost, skal h\u00e5ndteres i beregningen av samlet selvkost, jf. s\u00e6rlig kommuneloven \u00a7 15-1 tredje ledd bokstav c og selvkostforskriften \u00a7 5 f\u00f8rste til tredje ledd. Disse bestemmelsene og det bakenforliggende \u00abgenerasjonsprinsippet\u00bb gir imidlertid ikke svar p\u00e5 om en bestemt investering kan eller skal dekkes av gebyrer. Dette sp\u00f8rsm\u00e5let m\u00e5 som nevnt over vurderes ut fra gebyrhjemmelen i aktuell s\u00e6rlov eller forskrift med hjemmel i s\u00e6rlov. Med hilsen Bent Devik (e.f.) fagdirekt\u00f8r Even Vaboen utredningsleder Dokumentet er elektronisk signert og har derfor ikke h\u00e5ndskrevne signaturer Kopi: Klima- og mijl\u00f8departementet Milj\u00f8direktoratet Side 3 "
}