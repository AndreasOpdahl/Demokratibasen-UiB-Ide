{
  "dokument_id": "80072d45-8e87-5931-9f5c-83a638f4c721",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag til endringer i spillemiddelordningen for anlegg til idrett og fysisk aktivitet",
  "url": "https://bergen.kommune.no/politikere-utvalg/api/fil/bk360/10610044/Framstilling-Horingsuttalelse-til-forslag-til-endringer-i-spillemiddelordningen-for-anlegg-til-idrett-og-fysisk-aktivitet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/96131-1 H\u00f8ringsuttalelse til forslag til endringer i spillemiddelordningen for anlegg til idrett og fysisk aktivitet Hva saken gjelder: Bergen kommune har fra Vestland fylkeskommune mottatt h\u00f8ringssak fra Kultur - og likestillingsdepartementet (KUD) om forslag til endringer i den statlige spillemiddelordningen for anlegg til idrett og fysisk aktivitet. H\u00f8ringsinstansene bes om \u00e5 kommentere 26 endringsforslag. H\u00f8ringsfrist: 20. september 2024 Spillemidler til anlegg for idrett og fysisk aktivitet er hjemlet i lov om pengespill mv. (pengespilloven) av 18. mars 2022 nr. 121, og forskrift om fordeling av overskuddet fra Norsk Tipping AS til idrettsform\u00e5l av 5. desember 2022. KUD fastsetter utfyllende Bestemmelser om tilskudd til anlegg for idrett og fysisk aktivitet. Departementet legger opp til at en ny forskrift vil erstatte dagens Bestemmelser om tilskudd til anlegg for idrett og fysisk aktivitet. Byr\u00e5dets vurdering og forslag til h\u00f8ringsuttalelse: Overskuddet fra Norsk Tipping bidrar til forutsigbarhet i bygging og rehabilitering av anlegg, og gir innbyggerne muligheter til \u00e5 drive med idrett og fysisk aktivitet, b\u00e5de innen egenorganisert og organisert idrett. Spillemiddelordningen har hatt stor betydning for utvikling av idrettsanlegg i Norge. Uten denne tilskuddsordningen, ville rehabilitering og bygging av nye idrettsanlegg ikke skjedd i samme tempo og omfang. Spillemidlene har fungert som finansielt virkemiddel og som et styringsverkt\u00f8y for utforming av anleggene. H\u00f8ringen tar blant annet for seg kommunens og fylkets rolle i forvaltningen av spillemidlene, kriterier for fordeling av rammene til de ulike fylkene, og i hvilken grad pressomr\u00e5der skal prioriteres. Byr\u00e5det \u00f8nsker at spillemiddelordningen i hovedtrekk fortsetter som den er. For 2024 behandlet Bergen kommune 114 s\u00f8knader p\u00e5 spillemidler, og Vestland fylkeskommune tildelte ca. 70 mill. kr. til prioriterte prosjekter i Bergen. Byr\u00e5det vurderer at antall s\u00f8knader og st\u00f8rrelsen p\u00e5 det totale s\u00f8knadsbel\u00f8pet i Bergen uttrykker et behov for nye idrettsanlegg som spillemiddelordningen m\u00e5 v\u00e6re innrettet for \u00e5 dekke i st\u00f8rst mulig grad. S\u00f8knadsbel\u00f8p b\u00f8r fortsatt v\u00e6re et prioritert kriterium for fordeling av rammer til fylkeskommunene. Pressomr\u00e5der b\u00f8r fortsatt gis s\u00e6rlig st\u00f8tte for \u00e5 tilrettelegge og utvikle idrettsanlegg. God dekning av idrettsanlegg er viktig i hele landet, men det er uheldig om mindre byer og distrikter prioriteres p\u00e5 bekostning av omr\u00e5der med et dokumenterbart stort behov for mer idrettskapasitet. Byr\u00e5det er negativ til endringer som kan \u00e5pne for en slik utvikling av ordningen. 1 I saksframstillingen presenteres gjeldende ordning n\u00e6rmere, samt byr\u00e5dets forslag til h\u00f8ringsuttalelse, knyttet til hvert av de 26 forslagene som h\u00f8ringsinstansene bes om \u00e5 kommentere. Begrunnelse for framleggelse til bystyret: Byr\u00e5dets fullmakter, vedtatt av Bergen bystyre i sak 378-20 i m\u00f8te 16. desember 2020, \u00a7 6 H\u00f8ringsuttalelser: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret\u00bb. Saken ansees \u00e5 v\u00e6re prinsipiell og inneholder politiske avveininger. Forretningsutvalget har i m\u00f8te 21.05.2024 i sak 192/24 fattet f\u00f8lgende vedtak: Utvalg for barnehage, skole og idrett innstiller til bystyret som avgir h\u00f8ringssvar til \u00ab2. H\u00f8ring \u2013 Forslag til endringer i spillemiddelordningen for anlegg til idrett og fysisk aktivitet p\u00e5 vegne av Bergen kommune. H\u00f8ringen sendes ogs\u00e5 utvalg for finans, kultur og n\u00e6ring til orientering\u00bb. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelser til \u00abH\u00f8ring \u2013 forslag til endringer av den statlige spillemiddelordningen\u00bb slik den fremkommer av byr\u00e5dets forslag til h\u00f8ringsuttalelse. Dato: 6. august 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. H\u00f8ringsdokument om endringer i spillemiddelordningen for anlegg til idrett og fysisk aktivitet 2. Vedlegg til h\u00f8ringsnotat pkt. 4.3 - fordeling av ramme mellom fylker i ordin\u00e6r tilskuddsordning 2 Saksframstilling: Bakgrunn: Spillemidler til anlegg for idrett og fysisk aktivitet er hjemlet i lov om pengespill mv. (pengespilloven) av 18. mars 2022 nr. 121, og forskrift om fordeling av overskuddet fra Norsk Tipping AS til idrettsform\u00e5l av 5. desember 2022. KUD fastsetter utfyllende bestemmelser om tilskudd til anlegg for idrett og fysisk aktivitet. Regjeringen har i sin tiltredelseserkl\u00e6ring (Hurdalsplattformen) \u00f8nske om \u00e5 ruste opp og bygge flere idrettsanlegg og lage en nasjonal plan for anlegg sammen med idrettsbevegelsen. Tilskuddsordningen fra overskuddet av Norsk Tippings pengespill til idrettsform\u00e5l, kjent som \u00abspillemidler\u00bb, er statens viktigste verkt\u00f8y for anleggsutbygging og dermed ogs\u00e5 for \u00e5 realisere en nasjonal plan. Spillemidler til bygging og rehabilitering av idrettsanlegg skal bidra til en infrastruktur som gir befolkningen muligheter til b\u00e5de egenorganisert aktivitet og aktivitet i regi av den frivillige organiserte idretten. Tilskuddsordningen omfatter ikke statlige tilskudd til drift og l\u00f8pende vedlikehold. I h\u00f8ringsnotatet \u00abForslag til endringer i spillemiddelordningen for anlegg til idrett og fysisk aktivitet\u00bb fremmes forslag som skal bidra til \u00e5 n\u00e5 regjeringens m\u00e5l p\u00e5 anleggsomr\u00e5det. H\u00f8ringsnotatet inneholder i alt 26 forslag som det \u00f8nskes innspill p\u00e5. Hvem kan s\u00f8ke om spillemidler? S\u00f8kere kan v\u00e6re kommuner, fylkeskommuner, idrettslag, andelslag eller andre sammenslutninger. For andre sammenslutninger m\u00e5 vedtektene forh\u00e5ndsgodkjentes av Kulturdepartementet. Det vil bli tillagt vekt om idretten og/eller det offentlige er med p\u00e5 eiersiden. For andelslag og aksjeselskap m\u00e5 vedtektene inneholde bestemmelser som sikrer idretten og/eller det offentlige kontroll med eierforhold og drift. Det er et grunnleggende prinsipp at st\u00f8tte i form av spillemidler ikke skal danne grunnlag for fortjenestebaserte eierformer eller omdannes til fortjeneste for private eiere. Hva kan det s\u00f8kes om tilskudd til? Det kan s\u00f8kes om tilskudd til bygging og rehabilitering av ordin\u00e6re idrettsanlegg, som er \u00e5pne for allmenn idrettslig virksomhet og ikke underlagt kommersielle interesser, samt n\u00e6rmilj\u00f8anlegg. Ordin\u00e6re anlegg er anlegg som i hovedsak skal ivareta konkurranse- og treningsvirksomhet for organisert aktivitet. De tekniske krav til m\u00e5l og utforming av anleggene tar utgangspunkt i konkurransereglene til det enkelte s\u00e6rforbund. En rekke typer ordin\u00e6re anlegg benyttes ogs\u00e5 i stor grad til egenorganisert aktivitet. N\u00e6rmilj\u00f8anlegg er utend\u00f8rsanlegg som ikke er spesielt tilrettelagt for organisert konkurranseidrett, men hvor m\u00e5lsettingen er \u00e5pne og tilgjengelige aktivitetsanlegg for alle, beregnet for egenorganisert fysisk aktivitet. S\u00f8knader og tildelinger i 2024: For 2024 behandlet Bergen kommune 104 s\u00f8knader p\u00e5 ordin\u00e6re anlegg, hvorav \u2022 48 s\u00f8knader fra idrettslag og frivillige organisasjoner \u2022 34 kommunale s\u00f8knader \u2022 2 s\u00f8knader fra Vestland fylkeskommune \u2022 20 s\u00f8knader som ikke oppfylte kravene 3 I tillegg behandlet Bergen kommune 10 s\u00f8knader p\u00e5 n\u00e6rmilj\u00f8anlegg, hvorav \u2022 2 s\u00f8knader fra idrettslag og velforening \u2022 5 kommunale s\u00f8knader \u2022 2 s\u00f8knader fra Vestland fylkeskommune \u2022 1 s\u00f8knad som ikke oppfylte kavene Tildelingsbel\u00f8p (kr) for 2024, som ble vedtatt av Vestland Fylkeskommune 28.05.24, var: Bergen kommune 70.007.000 \u00d8vrige kommuner 188.271.000 Totalt 258.278.000 Gjeldende prosedyre: Kommunen behandler og oversender alle innkomne s\u00f8knader, samt en redegj\u00f8relse for kommunens prioriteringer, til fylkeskommunen. Fylkeskommunen oversender en oversikt over innkomne s\u00f8knader og totale s\u00f8knadsbel\u00f8p til departementet. Departementet fastsetter \u00e5rlig rammebel\u00f8p for fordeling, og utbetaler rammebel\u00f8pene til fylkeskommunene. Fylkeskommunen behandler en politisk sak om prioritering og fordeling av bel\u00f8p til den enkelte s\u00f8ker. Fylkeskommunens politikk har i de senere \u00e5r v\u00e6rt \u00e5 prioritere n\u00e6rmilj\u00f8anlegg og anlegg for friluftsliv. For \u00f8vrig legges det vekt p\u00e5 kommunenes prioriteringer. Bergen kommune har gjort en \u00e5rlig prioritering av s\u00f8knader, og ellers praktisert en k\u00f8ordning, slik at hvert \u00e5r plasseres nye s\u00f8knader bakerst i k\u00f8en. Fordelingen av rammene til de ulike fylkene avgj\u00f8res i dag av tre kriterier: \u2022 Relativt s\u00f8knadsbel\u00f8p 50% \u2022 Relativt innbyggertall 25% \u2022 Relativ anleggsdekning 25% Satsene for maksimalt tilskudd er i dag 15 % h\u00f8yere for prosjekter i pressomr\u00e5der. Bergen og Ask\u00f8y er definert som pressomr\u00e5der i Vestland fylke i 2024. S\u00f8knader som ikke blir innvilget ett \u00e5r kan sendes inn p\u00e5 nytt, og de fleste s\u00f8knader som er formelt i orden kan forventes \u00e5 f\u00e5 tildelt midler etter en viss tid. Hvert \u00e5r i perioden 2012-2020 var tildelte midler lavere enn summen fra nye s\u00f8knader. S\u00f8knadssummen som ikke dekkes av tilskuddet, ble dermed akkumulert. Dette omtales ofte som et \u00abetterslep\u00bb. De siste \u00e5rene har det totale s\u00f8knadsbel\u00f8pet blitt redusert samtidig som avsatt bel\u00f8p har g\u00e5tt opp. Det s\u00e5kalte etterslepet er dermed blitt redusert fra 4,5 til 2,7 mrd. kr. P\u00e5 nasjonalt niv\u00e5 er den gjennomsnittlige ventetiden for \u00e5 f\u00e5 tildelt midler blitt redusert fra 2,9 \u00e5r i 2021 til ca. 1,5 \u00e5r i 2024. I Vestland fylke, som er fylket med flest s\u00f8knader, er ventetiden lengre \u2013 det har v\u00e6rt vanlig \u00e5 m\u00e5tte vente 3-4 \u00e5r f\u00f8r midler blir tildelt. Vesentlige endringsforslag: I h\u00f8ringsnotatet fremmes i alt 26 forslag som departementet \u00f8nsker innspill p\u00e5. Byr\u00e5det er mest kritisk til f\u00f8lgende endringsforslag: Forslag 3a Kriteriene for fordelingen av rammene til de ulike fylkene vektes likt, hver med 1/3: \u2022 Relativt s\u00f8knadsbel\u00f8p \u2022 Relativt innbyggertall \u2022 Relativ anleggsdekning 4 Forslag 5 Dersom en andel av midlene i ordningen settes av til at fylkeskommunene kan gj\u00f8re regionale prioriteringer (jf. forslag 4b), avvikles \u00f8kt tilskuddssats for prosjekter i pressomr\u00e5der. Forslag 25 S\u00f8knad til det samme anlegget kan bare fremmes inntil tre ganger. Forslag til h\u00f8ringsuttalelse: I det f\u00f8lgende presenteres byr\u00e5dets forslag til h\u00f8ringsuttalelse, som svar p\u00e5 alle de 26 forslagene punkt for punkt, med henvisning til de aktuelle kapitler i h\u00f8ringsnotatet. 4.2.1 Fylkeskommunale prioriteringer basert p\u00e5 behovsvurderinger Forslag 1 a. Fylkeskommunene utarbeider oversikter over anleggsbehov i sin region. Disse oversiktene oppdateres jevnlig og legges til grunn for prioritering av spillemidler til anlegg. Behovsoversiktene b\u00f8r baseres p\u00e5 f\u00f8lgende kriterier: o Omr\u00e5der/kommuner med levek\u00e5rsutfordringer o Omr\u00e5der eller anleggstyper med underdekning o Anlegg med fokus p\u00e5 sambruk/flerbruk/samarbeid b. P\u00e5 bakgrunn av regionale s\u00e6regenheter og behov vurderer den enkelte fylkeskommune i tillegg eventuelle andre kriterier som kan v\u00e6re aktuelle. Forslag til h\u00f8ringsuttalelse: a. Bergen kommune er positiv til at det skal prioriteres spillemidler til omr\u00e5der eller anleggstyper med underdekning, og at bydeler / kommuner med levek\u00e5rsutfordringer og anlegg basert p\u00e5 sambruk / flerbruk / samarbeid skal prioriteres. Ved innf\u00f8ring av krav om at fylkene skal gj\u00f8re behovsanalyser basert p\u00e5 de aktuelle kriteriene, b\u00f8r det f\u00f8lge med en felles arbeidsmetode for at dette skal bli likt behandlet i hele landet. Bergen kommune anbefaler at det utvikles en plan og en metode for \u00e5 synliggj\u00f8re og beregne anleggsbehov p\u00e5 tvers av fylker og kommuner. b. Det vil kunne bli store forskjeller fra fylke til fylke hvis det enkelte fylke skal kunne lage egne kriterier. Bergen kommune vurderer at de tre foresl\u00e5tte kriteriene er helt sentrale, og st\u00f8tter ikke at den enkelte fylkeskommune skal vurdere andre kriterier p\u00e5 bakgrunn av regionale s\u00e6regenheter og behov. 4.2.2 Kommunale behovskartlegginger basert p\u00e5 bred og inkluderende medvirkning Forslag 2 Som ledd i \u00e5 styrke kommunenes arbeid med anleggsbehov og -prioritering, stilles det som vilk\u00e5r at et anlegg m\u00e5 v\u00e6re \u00abomtalt og prioritert\u00bb i en kommunal plan som omfatter idrett og fysisk aktivitet for \u00e5 kunne s\u00f8ke om spillemidler til anlegg. Forslag til h\u00f8ringsuttalelse: Bergen kommune st\u00f8tter at det skal v\u00e6re omfattende medvirkningsprosesser ved behovskartlegginger. Samtidig ettersp\u00f8rres en felles metode for hvordan dette skal gjennomf\u00f8res, og om det kan utarbeides sentrale kriterier for hva som utl\u00f8ser behov for ulike typer anlegg. Vi etterlyser systematisk kunnskap om anleggsbehov fra sentralt hold, da mange faktorer p\u00e5virker anleggsdekningen og anleggsbehovet. Antall innbyggere og aktive i idretten, antall 5 idrettsanlegg, samt st\u00f8rrelse og kvalitet p\u00e5 idrettsanleggene, er viktige elementer som m\u00e5 tas hensyn til i en slik analyse. 4.3.3 Fordelingskriterier: To alternative modeller Forslag 3 Fordeling av rammen til ordin\u00e6re anlegg mellom fylkene foretas p\u00e5 \u00e9n av f\u00f8lgende m\u00e5ter: a. Beholde dagens kriterier, men der hvert kriterium vektes med 1/3 b. Beholde dagens fordelingskriterier og vektingen mellom disse Forslag til h\u00f8ringsuttalelse: Bergen kommune st\u00f8tter alternativ b; \u00e5 beholde dagens fordelingskriterier og vektingen mellom disse. Begrunnelsen for at s\u00f8knadsbel\u00f8p i dag har h\u00f8yere vekting enn de to andre kriteriene, er at det har v\u00e6rt vurdert som et uttrykk for et behov. Bergen kommune mener at denne vurderingen st\u00e5r seg. En av departementets innvendinger mot dagens ordning, er at de som har best \u00f8konomi til \u00e5 s\u00f8ke om midler, f\u00e5r mest til fordeling, og at dette bidrar til \u00e5 forsterke \u00f8konomiske skjevheter. Bergen kommune vil i stedet fremholde som positivt at dagens ordning st\u00f8tter opp under et stort antall s\u00f8knader fra idrettslag og frivillige organisasjoner, i tillegg til kommunens og fylkeskommunens egne s\u00f8knader. Prosjektene bidrar samlet til \u00e5 bedre anleggsdekningen. Bergen kommune merker seg at en lik vektig av kriteriene ville ha redusert rammen til ordin\u00e6re anlegg i Vestland fylkeskommune i 2023 fra kr. 209 til 192 mill. kr. Dette er et urimelig utslag b\u00e5de for Bergen kommune og for Vestland fylkeskommune \u2013 som if\u00f8lge Evalueringen fra Oslo Economics er et av fylkene som har relativt lav anleggsdekning. Skjevheter i anleggsdekning vil, med departementets forslag, kunne \u00f8ke. Pkt. 4.4.1 Tilskuddsordning for ordin\u00e6re anlegg Forslag 4 Det fremmes to alternative modeller for en justert tilskuddsordning for ordin\u00e6re anlegg til idrett og fysisk aktivitet: a. Eksisterende tilskuddsordning videref\u00f8res, med de endringer som ellers foresl\u00e5s i h\u00f8ringsnotatet. b. En to-delt ordning: \u2022 Eksisterende tilskuddsordning videref\u00f8res som i pkt. a. over. Hoveddelen av midlene f\u00f8lger denne fordelingen. \u2022 En andel av midlene settes av til regionale prioriteringer. Forslag til h\u00f8ringsuttalelse: Bergen kommune st\u00f8tter alternativ a; Eksisterende tilskuddsordning videref\u00f8res. Dette begrunnes blant annet i at Bergen kommune har lavere anleggsdekning enn alle storbyene, med unntak av Oslo, jfr. norsk idrettsindeks. Regionale prioriteringer vil kunne g\u00e5 p\u00e5 bekostning av \u00e5 styrke anleggsdekningen i Bergen. Forslag 5 Dersom alternativ b over, dvs. en to-delt ordning, velges, foresl\u00e5s at a. fylkeskommunene kan benytte inntil 10 % av rammen, fordelt ihht. pkt. 4.3, til regionale prioriteringer. b. pressomr\u00e5demidler og s\u00e6rskilt tilskudd til st\u00f8rre interkommunale anlegg avvikles som egne tilskuddssatser og inng\u00e5r i fylkeskommunenes regionale handlingsrom. Ordningen med \u00f8kt tilskudd til anlegg i Finnmark, Troms, Nordland og Namdalen videref\u00f8res. 6 Forslag til h\u00f8ringsuttalelse: Forslaget om at fylkeskommunen kan benytte inntil 10 % av rammen til ordin\u00e6re anlegg basert p\u00e5 regionale prioriteringer, st\u00f8ttes ikke. Bergen kommune foresl\u00e5r \u00e5 opprettholde satsingen p\u00e5 omr\u00e5der med lav anleggsdekning slik det er i dag, med 15 % ekstra spillemidler til ordin\u00e6re anlegg i pressomr\u00e5der. Ordningen har fungert etter intensjonen. Den h\u00f8yere satsen bidrar ogs\u00e5 til \u00f8kt s\u00f8knadsbel\u00f8p fra pressomr\u00e5dene. Et bortfall av denne satsen vil, sammen med forslag 3a, f\u00f8re til en urimelig svekkelse av evnen til \u00e5 bedre anleggsdekningen i pressomr\u00e5der. 4.4.2 S\u00f8knadsberettigede anleggstyper, tilskuddssatser og -andeler Forslag 6 Hvilke anleggstyper det kan s\u00f8kes om tilskudd til, tilskuddssatser og -andeler vil bli fastsatt i \u00e5rlige rundskriv e.l. fra KUD. Forslag til h\u00f8ringsuttalelse: Bergen kommune er enig i at det er n\u00f8dvendig \u00e5 ha fleksibilitet n\u00e5r det gjelder muligheten for framtidige endringer av satser, anleggstyper og tilskuddsandeler, i lys av bl.a. kostnadsutvikling og politiske prioriteringer. At tilskuddsniv\u00e5ene ikke holder tritt med det \u00f8kende kostnadsniv\u00e5et ved bygging av nye anlegg, kan resultere i underfinansiering og forsinkelser av prosjekter. Bergen kommune vurderer at det er behov for at satsene for idrettshaller, sv\u00f8mmeanlegg og fotballanlegg blir styrket. Slike endringer kan bli fastsatt i \u00e5rlige rundskriv e.l. Men f\u00f8ringer for hvilke perspektiver og behov som skal vektlegges ved endringer av satser, anleggstyper og tilskuddsandeler, b\u00f8r gis politisk etter bred og \u00e5pen debatt. Bergen kommune anbefaler en ny Stortingsmelding om strategiske prioriteringer for utbygging av idrettsanlegg i Norge. 4.4.3 Forenklet anleggsordning Forslag 7 Ordningen erstatter eksisterende n\u00e6rmilj\u00f8anleggsordning. Forslag til h\u00f8ringsuttalelse: Bergen kommune \u00f8nsker ikke at den eksisterende n\u00e6rmilj\u00f8anleggsordningen erstattes med en forenklet ordning. Dette vil motarbeide prinsippet om at anlegg med st\u00f8rst behov skal f\u00e5 midler. En forenklet ordning med l\u00f8pende s\u00f8knader til \"potten\" er tom, kan f\u00f8re til at anlegg med st\u00f8rre behov for midler ikke f\u00e5r tilstrekkelig finansiering. B\u00e5de kommune, fylke og departement vil miste kontroll over tildeling til anlegg som det er st\u00f8rst behov for \u00e5 realisere. Forslag 8 Det settes av 10 % av de samlede spillemidlene til anlegg for idrett og fysisk aktivitet (post 1.1. p\u00e5 hovedfordelingen av spillemidler til idrettsform\u00e5l) til denne ordningen. Forslag til h\u00f8ringsuttalelse: Andel som er avsatt til denne ordningen er i dag ca. 8 % av hovedfordelingens post 1.1. Andelen er foresl\u00e5tt \u00f8kt til 10 %. Bergen kommune st\u00f8tter en \u00f8kt satsing p\u00e5 n\u00e6rmilj\u00f8anlegg. Forslag 9 Fylkeskommunens handlingsrom til \u00e5 godkjenne anleggstyper for tilskudd, jf. pkt. 3.6 i dagens bestemmelser, videref\u00f8res. Forslag til h\u00f8ringsuttalelse: 7 Fylkets handlingsrom til godkjenning av anleggstyper fungerer bra og st\u00f8ttes. Forslag 10 Maksimalt tilskudd per anlegg settes til 400 000 kroner. Maksimalt statlig tilskuddsandel per anlegg settes til 50 %. Forslag til h\u00f8ringsuttalelse: Bergen kommune mener at \u00e5 sette et maksimalt tilskudd p\u00e5 400 000 kroner per n\u00e6rmilj\u00f8anlegg, er en n\u00f8dvendig tilpasning til prisveksten. Dagens \u00f8konomiske forhold tilsier at slike anlegg ofte blir dyrere \u00e5 etablere enn tidligere, og derfor er et \u00f8kt maksimalt tilskudd n\u00f8dvendig for \u00e5 sikre gjennomf\u00f8ring av viktige n\u00e6rmilj\u00f8prosjekter. Bergen kommune mener at dette ogs\u00e5 vil kunne stimulere til \u00f8kt lokal medvirkning og engasjement i utviklingen av n\u00e6rmilj\u00f8anlegg, noe som kan v\u00e6re avgj\u00f8rende for drift og vedlikehold av anlegget over tid. Forslag 11 Tilleggstilskudd til utvalgte omr\u00e5der med s\u00e6rskilte levek\u00e5rsutfordringer videref\u00f8res. Forslag til h\u00f8ringsuttalelse: Bergen kommune stiller seg bak dette. Omr\u00e5der / bydeler som er under levek\u00e5rsdefinisjonen endrer seg med tiden. Bergen kommune mener det b\u00f8r gj\u00f8res en vurdering om n\u00e5r omr\u00e5der / bydeler skal defineres og prioriteres. Forslag 12 Det legges opp til l\u00f8pende s\u00f8knadsbehandling og utbetaling av tilskudd. Forslag til h\u00f8ringsuttalelse: Med l\u00f8pende s\u00f8knadsbehandling kan tilgjengelige midler bli brukt opp tidlig i \u00e5ret, noe som kan f\u00f8re til at viktige og prioriterte anlegg ikke f\u00e5r tilskudd mot slutten av \u00e5ret. I tillegg kan prosjekter som kommer inn senere i s\u00f8knadsperioden bli urettferdig nedprioritert, selv om de har en h\u00f8y samfunnsnytte eller haster mer enn tidligere innsendte s\u00f8knader. Bergen kommune st\u00f8tter derfor ikke forslaget om l\u00f8pende s\u00f8knadsbehandling og utbetaling av tilskudd. Forslag 13 Midlene fordeles mellom fylkene iht. antall barn og unge (6 \u2013 19 \u00e5r). Forslag til h\u00f8ringsuttalelse: Bergen kommune st\u00f8tter dette forslaget. 4.5 S\u00f8knadsberettigede akt\u00f8rer Forslag 14 S\u00f8knadsberettigede akt\u00f8rer, unntatt kommuner mv., skal ha idrett, fysisk aktivitet eller friluftsliv som hovedform\u00e5l. Forslag til h\u00f8ringsuttalelse: Bergen kommune st\u00f8tter betraktningene rundt at alle s\u00f8knadsberettigede organisasjoner skal kunne motta alle typer spillemidler til anlegg for idrett og fysisk aktivitet. Forslag 15 Det Frivillige Skyttervesen (DFS) og studentsamskipnader har ikke idrett, fysisk aktivitet eller friluftsliv som hovedform\u00e5l, men foresl\u00e5s likevel videref\u00f8rt som s\u00f8knadsberettigede akt\u00f8rer. 8 Forslag til h\u00f8ringsuttalelse: Bergen kommune st\u00f8tter at Det frivillige Skyttervesen og studentsamskipnader b\u00f8r kunne s\u00f8ke p\u00e5 spillemidler. Forslag 16 Det fremmes to alternativ n\u00e5r det gjelder hvem som kan s\u00f8ke p\u00e5 hvilke typer anlegg: a. Opprettholde dagens skille mellom de som kan s\u00f8ke om tilskudd til alle typer anlegg og de som kun kan s\u00f8ke til enkelte typer anlegg. b. Alle s\u00f8knadsberettigede akt\u00f8rer kan s\u00f8ke om tilskudd til alle typer anlegg Forslag til h\u00f8ringsuttalelse: Bergen kommune st\u00f8tter forslag a, om \u00e5 opprettholde dagens skille mellom de som kan s\u00f8ke om tilskudd. Forslag 17 S\u00f8knadsberettigede akt\u00f8rer skal enten v\u00e6re en hovedorganisasjon, eller en medlemsforening eller underliggende organisasjonsledd av en hovedorganisasjon. Forslag til h\u00f8ringsuttalelse: Bergen kommune mener at det er et godt forslag at s\u00f8knadsberettigede akt\u00f8rer enten skal v\u00e6re en hovedorganisasjon, en medlemsforening, eller et underliggende organisasjonsledd av en hovedorganisasjon. Forslag 18 Det fremmes to alternativ n\u00e5r det gjelder aksjeselskap, samvirkeforetak og stiftelser som s\u00f8kere: a. Samtlige eiere, aksjon\u00e6rer, andelseiere og stiftere av et s\u00f8knadsberettiget aksjeselskap, samvirkeforetak eller stiftelse skal selv v\u00e6re s\u00f8knadsberettigede. Ikke s\u00f8knadsberettigede l\u00f8ypelag og turlag kan inng\u00e5 som aksjon\u00e6rer/andelseiere s\u00e5 lenge deres eierandel er mindre enn 50 % av selskapet. b. Dagens regelverk om at mer enn 50% av aksjene/andelene i et s\u00f8knadsberettiget selskap skal eies av akt\u00f8rer som selv kan s\u00f8ke om tilskudd, videref\u00f8res. Forslag til h\u00f8ringsuttalelse: Bergen kommune st\u00f8tter forslag b, en videref\u00f8ring av kravet om at mer enn 50 % av aksjene eller andelene i et s\u00f8knadsberettiget selskap skal eies av akt\u00f8rer som selv kan s\u00f8ke om tilskudd. Dette sikrer offentlig kontroll, fremmer fellesskapets interesser og beskytter mot kommersiell utnyttelse. Forslag 19 \u00abAndre sammenslutninger\u00bb foresl\u00e5s fjernet som s\u00f8knadsberettiget. Forslag til h\u00f8ringsuttalelse: Bergen kommune st\u00f8tter at \u00abandre sammenslutninger\u00bb fjernes som s\u00f8knadsberettiget. Forslag 20 Det opprettes nye kriterier for godkjenning av \u00abandre s\u00f8kere\u00bb. Disse m\u00e5 a. v\u00e6re registrert i frivillighetsregisteret b. v\u00e6re landsdekkende c. ha idrett, fysisk aktivitet eller friluftsliv som hovedform\u00e5l d. ha en vesentlig del av virksomheten rettet mot aktivitet for barn og ungdom (6-19 \u00e5r) eller personer med nedsatt funksjonsevne 9 e. Ved vurdering av godkjenning vil det bli vurdert om andre s\u00f8knadsberettigede akt\u00f8rer allerede bygger den type anlegg som s\u00f8kerorganisasjonen prim\u00e6rt vil bygge Forslag til h\u00f8ringsuttalelse: Bergen kommune st\u00f8tter forslaget til nye kriterier for godkjenning av \u00abandre s\u00f8kere\u00bb. Forslag 21 Departementets dispensasjonsadgang under bestemmelsenes pkt. 2.3 avvikles. Forslag til h\u00f8ringsuttalelse: Bergen kommune st\u00f8tter avvikling av Departementets dispensasjonsadgang under bestemmelsenes pkt. 2.3. Forslag 22 Dagens adgang for borettslag, bygdelag og velforeninger til \u00e5 s\u00f8ke om tilskudd til n\u00e6rmilj\u00f8anlegg videref\u00f8res ikke i forenklet anleggsordning. Forslag til h\u00f8ringsuttalelse: Bergen kommune st\u00f8tter ikke forslaget om \u00e5 avvikle dagens adgang for borettslag, bygdelag og velforeninger til \u00e5 s\u00f8ke om spillemidler. Imidlertid mener Bergen kommune at adgangen til \u00e5 s\u00f8ke b\u00f8r begrenses til n\u00e6rmilj\u00f8ordningen. Dette begrunnes med at borettslag, bygdelag og velforeninger ofte har et sterkt eierforhold til sine n\u00e6rmilj\u00f8er og er best i stand til \u00e5 identifisere lokale behov og prioritere prosjekter som vil ha st\u00f8rst nytte for beboerne. Prosjekter initiert av disse gruppene kan fremme sosial inkludering og styrke fellesskapet, noe som er viktig for \u00e5 skape levende og trygge n\u00e6rmilj\u00f8er. I tillegg er anlegg og fasiliteter som er utviklet gjennom n\u00e6rmilj\u00f8ordningen ofte lett tilgjengelige for lokale innbyggere, noe som oppmuntrer til \u00f8kt fysisk aktivitet og bruk. Forslag 23 Det innf\u00f8res en overgangsperiode slik at s\u00f8kere, som foresl\u00e5s tatt ut av tilskuddsordningen, vil f\u00e5 behandlet sin s\u00f8knad s\u00e5 lenge den er fremmet f\u00f8r den reviderte tilskuddsordningen trer i kraft. Forslag til h\u00f8ringsuttalelse: Bergen kommune st\u00f8tter forslaget om \u00e5 innf\u00f8re en overgangsperiode der s\u00f8kere, som foresl\u00e5s tatt ut av tilskuddsordningen, vil f\u00e5 behandlet sin s\u00f8knad s\u00e5 lenge den er fremmet f\u00f8r den reviderte tilskuddsordningen trer i kraft. Forslag 24 Det bes om h\u00f8ringsinstansenes innspill p\u00e5 f\u00f8lgende forslag n\u00e5r det gjelder fylkeskommunenes rolle som s\u00f8knadsberettiget akt\u00f8r og forvalter av tilskuddsordningen. a. Dagens praksis videref\u00f8res. b. Innenfor tilskuddsrammen til den enkelte fylkeskommune, kan fylkeskommunen benytte en viss andel (f.eks. inntil 4 % i den ordin\u00e6re ordningen) til egne anleggsprosjekter. Midler som ikke benyttes til anlegg i fylkeskommunal regi, inng\u00e5r i den \u00f8vrige s\u00f8knadsbehandlingen. For \u00f8vrig gjelder tilskuddsordningens forutsetninger og regelverk som for andre s\u00f8kere. Forslag til h\u00f8ringsuttalelse: 10 Bergen kommune st\u00f8tter forslag a, dagens praksis med fylkeskommunens rolle som s\u00f8knadsberettiget akt\u00f8r og forvalter av tilskuddsordningen videref\u00f8res. Dagens praksis er godt etablert og gir en balansert forvaltning av ordningen. 4.6 Rammestyrt ordning Forslag 25 S\u00f8kere kan s\u00f8ke om spillemidler til anlegg under forutsetning av at de ikke kan v\u00e6re sikre p\u00e5 \u00e5 motta tilskudd. S\u00f8kere som velger \u00e5 starte \u00e5 bygge anlegg uten f\u00f8rst \u00e5 ha f\u00e5tt behandlet s\u00f8knad om spillemidler, gj\u00f8r dette for egen risiko og regning. For \u00e5 unng\u00e5 usikkerheten knyttet til det at s\u00f8kere i praksis kan s\u00f8ke i en \u00e5rrekke uten \u00e5 f\u00e5 midler, foresl\u00e5s det \u00e5 sette en begrensning p\u00e5 hvor mange ganger en s\u00f8knad kan fremmes. Det foresl\u00e5s at s\u00f8knad til det samme anlegget kan fremmes inntil tre ganger. Forslag til h\u00f8ringsuttalelse: Departementet vektlegger at det ikke er noen garanti for at trenden med lavere etterslep og kortere ventetid vil vedvare, og at en regel der s\u00f8knader faller bort etter tre \u00e5r, vil v\u00e6re til fordel for balansen i tilskuddsordningen. Regelen skal ogs\u00e5 gi fylkeskommunen, som s\u00f8knadsbehandler, bedre muligheter til \u00e5 foreta reelle behovsvurderinger og prioritere vekk prosjekter. Etter Bergen kommunes syn, er disse fordelene ikke st\u00f8rre enn ulempene ved \u00e5 innf\u00f8re en tre\u00e5rsregel. \u00c5 innf\u00f8re en begrensning p\u00e5 at s\u00f8knad om spillemidler til samme anlegg kan fremmes inntil tre ganger vil, etter Bergen kommunes mening, kunne f\u00f8re til at enkelte verdifulle prosjekter aldri blir realisert, s\u00e6rlig i omr\u00e5der med stort s\u00f8knadsvolum. Det er riktig, som departementet p\u00e5peker, at mange s\u00f8kere starter \u00e5 bygge selv om de m\u00e5 vente noen \u00e5r p\u00e5 \u00e5 motta spillemidler. Bergen kommune vurderer dette mer positivt enn departementet, selv om et \u00f8kt renteniv\u00e5 gj\u00f8r det mer krevende for s\u00f8kere \u00e5 mellomfinansiere anlegg mens de venter p\u00e5 spillemidler. I en ordning der det er mindre sikkert at s\u00f8knader vil n\u00e5 fram, vil prosjekter bli utsatt. Bergen kommune peker dessuten p\u00e5 at det i dag kreves en godkjent s\u00f8knad om spillemidler for \u00e5 kunne s\u00f8ke om momskompensasjon. Mange private utbyggere f\u00e5r tildelt momskompensasjon f\u00f8r de mottar spillemidler. Det er uklart om innf\u00f8ring av en tre\u00e5rsregel kan f\u00f8re til at s\u00f8kere ikke kan motta momskompensasjon f\u00f8r de har f\u00e5tt innvilget s\u00f8knad om spillemidler. Dette vil gi ytterligere \u00f8konomisk usikkerhet knyttet til prosjekter. Forslag 26 Det innf\u00f8res en overgangsperiode der s\u00f8knader som er fremmet f\u00f8r den endrede anleggsordningen har tredd i kraft behandles iht. gjeldende regelverk og praksis, parallelt med at s\u00f8knader fremmet etter at endret ordning har tredd i kraft behandles iht. nytt regelverk. Den enkelte fylkeskommune avgj\u00f8r selv hvordan deres andel av spillemidlene til anlegg fordeles mellom nye og gamle s\u00f8knader for \u00e5 f\u00e5 til en hurtig og hensiktsmessig behandling av de gamle s\u00f8knadene. Forslag til h\u00f8ringsuttalelse: Bergen kommune mener at dersom forslag 25 blir vedtatt, kan forslag 26 ogs\u00e5 vedtas som en overgangsordning. 11 "
}