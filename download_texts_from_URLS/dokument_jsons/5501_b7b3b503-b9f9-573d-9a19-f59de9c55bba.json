{
  "dokument_id": "b7b3b503-b9f9-573d-9a19-f59de9c55bba",
  "doc_type": "case_attachment",
  "kommune": 5501,
  "tittel": "Uttalelse",
  "url": "https://innsyn.tromso.kommune.no/application/getMoteDokument?dokid=2001837651",
  "tekst": "Troms\u00f8 kommune Sendes til: postmottak@tromso.kommune.no V\u00e5r referanse: Deres referanse: Ansvarlig advokat: Oslo, 2. juli 2024 M 4305542.1 PLAN-24/00772 Liv Zimmermann 200/1, 200/666 OG 200/676 \u2013 SAMUEL ARNESENS GATE \u2013 UTTALELSE TIL VARSEL OM MIDLERTIDIG FORBUD MOT TILTAK 1 INNLEDNING Advokatfirmaet Hjort AS representerer Nordic Investment AS (Nordic), som sammen med TG N\u00e6ringseiendom AS, er tiltakshaver i s\u00f8knad om rammetillatelse for oppf\u00f8ring av hotellbygning i samsvar med gjeldende reguleringsplan for omr\u00e5de H/0 i plan 1517 (Prostneset) (\u00abhotelltomta\u00bb). Omr\u00e5det eies av Troms\u00f8 Havn KF, og inng\u00e5r i havnens plan for utvikling av Prostneset havne- og sentrumsomr\u00e5de. Vi viser til kommunens brev 14. juni 2024 til Hamperokken AS, der det er varslet nedleggelse av midlertidig forbud mot tiltak innenfor nevnte omr\u00e5de. P\u00e5 vegne av Nordic vil vi uttale oss til varselet. Arbeidet med tanke p\u00e5 \u00e5 gjennomf\u00f8re reguleringen for omr\u00e5de H/0 har p\u00e5g\u00e5tt lenge og det har kommet langt. Nordic er av den grunn b\u00e5de sv\u00e6rt overrasket og sv\u00e6rt negativ til at kommunen n\u00e5 vurderer et midlertidig tiltaksforbud med tanke p\u00e5 \u00e5 omregulere omr\u00e5det til annet form\u00e5l. Nedenfor vil vi redegj\u00f8re n\u00e6rmere for hvorfor vi mener det er h\u00f8yst tvilsomt om kommunen har anledning til \u00e5 nedlegge et slikt forbud, og for hvorfor det uansett vil v\u00e6re b\u00e5de urimelig og uklokt av kommunen \u00e5 gj\u00f8re det. Aller f\u00f8rst vil vi starte med en kort gjennomgang av historikken bak rammes\u00f8knaden. 2 HISTORIKK Det aktuelle omr\u00e5det har ligget inne i gjeldende arealplaner som \u00abhotelltomt\u00bb / \u00ab\u00f8remerket\u00bb for hotellform\u00e5l, i mange \u00e5r, ref. kommunedelplan for Troms\u00f8 Sentrum (sentrumsplanen) fra 2008, reguleringsplan 1517 fra 2013 og i forslag til revisjon av sentrumsplanen fra 2022. Som det er redegjort for i egen uttalelse til kommunen fra Troms\u00f8 Havn, datert 24. juni 2024, inng\u00e5r tomten i en helhetlig plan for utvikling av Prostneset havne- og sentrumsomr\u00e5de, og Troms\u00f8 Havn har Advokatfirmaet Hjort AS \u25aa Kontoradresse: Universitetsgata 1, 0164 Oslo \u25aa Postadresse: Postboks 471 Sentrum, 0105 Oslo E-post: advokatfirmaet@hjort.no \u25aa Telefon: +47 22 47 18 00 \u25aa Hjemmeside: www.hjort.no \u25aa Org.nr.: 929 191 811 MVA de siste \u00e5rene arbeidet med \u00e5 realisere siste byggetrinn i reguleringsplanen for omr\u00e5det der bygging av hotellet er et sentralt element. Troms\u00f8 Havn har investert betydelige bel\u00f8p i \u00e5 gjennomf\u00f8re reguleringsplanen. En gjennomf\u00f8ring av hotellplanene med tilh\u00f8rende opparbeidelse av uteomr\u00e5dene, utgj\u00f8r siste byggetrinn og har hele veien v\u00e6rt en forutsetning og viktig premiss for \u00e5 sikre inntekter og en b\u00e6rekraftig \u00f8konomi knyttet til de samlede investeringene i omr\u00e5det. Troms\u00f8 Havn har i sin uttalelse redegjort for hvilke alvorlige f\u00f8lger det bl.a. vil ha for Troms\u00f8 Havns og kommunens \u00f8konomi, for kommunens forpliktelser etter inng\u00e5tt utbyggingsavtale og for den videre utviklingen av Prostneset, dersom tomten blir regulert til annet form\u00e5l. I denne sammenheng er poenget med \u00e5 vise til historikken og merknadene fra Troms\u00f8 Havn, at det ikke har v\u00e6rt noen indikasjoner f\u00f8r helt nylig, p\u00e5 at kommunen kunne komme til \u00e5 nedlegge forbud mot tiltak og sette i gang omregulering av denne tomten i planomr\u00e5det. Vi viser herunder til at da kommunen mottok nabovarsel om tiltaket i januar 2024, kom det ingen merknader til det varslede tiltaket. Heller ikke i ansvarlig s\u00f8kers dialog med kommunen om rammes\u00f8knaden, som ble sendt inn 12. februar 2024, kom det signaler om at kommunen ville vurdere omregulering. Det er derved blitt brukt betydelige ressurser p\u00e5 planlegging, prosjektering og utforming av s\u00f8knaden. Senest ble det brukt ressurser p\u00e5 \u00e5 komplettere s\u00f8knaden innenfor den fristen kommunen satte for dette (14. juni 2024), mens det s\u00e5 viste seg at kommunen p\u00e5 den samme dato sendte ut varsel om midlertidig forbud mot tiltak. 3 KOMMUNENS ADGANG TIL \u00c5 NEDLEGGE MIDLERTIDIG FORBUD MOT TILTAK Etter plan- og bygningsloven \u00a7 13-1 andre ledd m\u00e5 kommunen, dersom den vurderer \u00e5 nedlegge et forbud mot tiltak, varsle om dette senest innen utl\u00f8pet av de saksbehandlingsfrister som f\u00f8lger av \u00a7 21-7. For en rammes\u00f8knad er saksbehandlingsfristen som kjent 12 uker, regnet fra n\u00e5r s\u00f8knaden er komplett. Den 22. mai 2024 ga Troms\u00f8 kommune tilbakemelding til ansvarlig s\u00f8ker om at rammes\u00f8knaden for hotell, innsendt 12. februar 2024, hadde mangler og derved ikke kunne anses som komplett. Det hadde da g\u00e5tt over 14 uker siden rammes\u00f8knaden ble sendt inn. Plan- og bygningsloven regulerer ikke direkte den situasjon vi i denne saken st\u00e5r overfor, hvor kommunen bruker mer enn 12 uker p\u00e5 \u00e5 svare p\u00e5 om en s\u00f8knad er komplett. Dersom kommunens gjennomgang av saken hadde vist at s\u00f8knaden var komplett ville virkningen av kommunens fristoversittelse v\u00e6rt gebyrfrafall, jf. byggesaksforskriften (SAK10) \u00a7 7-6. Virkningen av \u00e5 ikke svare p\u00e5 om s\u00f8knaden er komplett f\u00f8r etter at det har g\u00e5tt 12 uker, fremg\u00e5r imidlertid ikke av lov eller forskrift. I relasjon til den styrking av rettssikkerheten som lovgiver i 2017 mente \u00e5 gi tiltakshaver ved \u00e5 innf\u00f8re en konkret og forutsigbar frist i \u00a7 13-1 andre ledd, for n\u00e5r kommunen senest kan varsle nedleggelse av et midlertidig forbud mot tiltak, inneb\u00e6rer det etter v\u00e5rt syn en klar omg\u00e5else av nettopp denne rettssikkerhetsbestemmelsen, dersom kommunen venter til etter at det har g\u00e5tt 12 uker med \u00e5 sende ut mangelbrev i saken. N\u00e5r det har g\u00e5tt 12 uker siden s\u00f8knaden ble sendt inn, m\u00e5 tiltakshaver kunne forvente at kommunen har gjennomg\u00e5tt s\u00f8knadsdokumentasjonen. N\u00e5r kommunen ikke innen denne tiden har meldt fra om mangler ved s\u00f8knaden, m\u00e5 tiltakshaver derfor kunne legge til grunn at s\u00f8knaden M 4305542.1 2/8 er blitt vurdert som komplett fra innsendelsestidspunktet, og f\u00f8lgelig at ogs\u00e5 fristen for n\u00e5r kommunen kan varsle tiltaksforbud har passert. P\u00e5 denne bakgrunn stiller vi sp\u00f8rsm\u00e5l ved om kommunen fortsatt hadde hjemmel til \u00e5 varsle nedleggelse av midlertidig forbud mot tiltak, n\u00e5r tilbakemelding p\u00e5 mangler ved s\u00f8knaden f\u00f8rst ble sendt over 14 uker etter at s\u00f8knaden ble sendt inn. I vurderingen av dette hjemmelssp\u00f8rsm\u00e5let mener vi at det i skjerpende retning b\u00f8r tas i betraktning at ansvarlig s\u00f8ker flere ganger kontaktet kommunen for \u00e5 f\u00e5 vite status i saken. I kommunens e-post etter 8 uker ble det svart at det var funnet noen mangler ved s\u00f8knaden, men det ble ikke opplyst hva disse gikk ut p\u00e5. Da ansvarlig s\u00f8ker ba om \u00e5 f\u00e5 vite hvilke mangler som var funnet, for \u00e5 kunne starte arbeidet med \u00e5 supplere s\u00f8knaden, svarte kommunen at de \u00f8nsket et m\u00f8te og ville avvente tilbakemelding om manglene. P\u00e5 denne m\u00e5ten fikk ikke ansvarlig s\u00f8ker mulighet til \u00e5 komplettere s\u00f8knaden. Ansvarlig s\u00f8ker h\u00f8rte ikke mer om mangler f\u00f8r mangelbrev ble mottatt 22. mai 2024. Det var da g\u00e5tt over 14 uker siden s\u00f8knaden ble innsendt. En slik forvaltningsut\u00f8velse fra kommunens side er kritikkverdig. Som sagt stiller vi ogs\u00e5 sp\u00f8rsm\u00e5l ved om den kan anses lovlig. 4 KOMMENTARER TIL KOMMUNENS TILBAKEMELDING OM MANGLER VED RAMMES\u00d8KNADEN 4.1 Innledning Dersom det skulle legges til grunn at en kommune har adgang til \u00e5 dr\u00f8ye med \u00e5 gi tilbakemelding p\u00e5 om en s\u00f8knad er komplett, og kan vente i flere uker etter at fristene i \u00a7 21-7 har utl\u00f8pt med \u00e5 sende ut mangelbrev, er det naturligvis av meget stor viktighet at kommunens vurdering av mangler er riktig og velbegrunnet. Denne saken demonstrerer med all tydelighet hvor avgj\u00f8rende det kan v\u00e6re om en s\u00f8knad anses komplett eller ikke. Etter plan- og bygningsloven \u00a7 21-2 skal en s\u00f8knad inneholde de opplysninger som er n\u00f8dvendige for at kommunen skal kunne gi tillatelse til tiltaket. Selv om det beror p\u00e5 kommunens skj\u00f8nn \u00e5 avgj\u00f8re hvilken dokumentasjon som skal kreves, er det en forutsetning at dokumentasjonen er reelt n\u00f8dvendig for at kommunen skal kunne anse saken ukomplett som f\u00f8lge av den manglende dokumentasjonen. Videre m\u00e5 det skilles mellom dokumentasjon som er en forutsetning for at kommunen skal kunne vurdere det oms\u00f8kte tiltaket, og dokumentasjon som har et innhold som kommunen misliker eller \u00f8nsker annerledes. I sistnevnte tilfelle kan kommunen typisk oppfordre til omprosjektering, eventuelt gi avslag, men ikke etterlyse dokumentasjon med annet innhold under henvisning til at s\u00f8knaden er ukomplett. P\u00e5 denne bakgrunn anser vi det som relevant \u00e5 gjennomg\u00e5 de mangler kommunen mente s\u00f8knaden led av, da det ble gitt tilbakemelding i denne saken om mangler over 14 uker etter at kommunen hadde mottatt s\u00f8knaden. Vi vil i det f\u00f8lgende kommentere hver av de tre manglene som kommunen mente forel\u00e5. Kommunen opplyste i sitt brev 22. mai 2024 at s\u00f8knaden hadde f\u00f8lgende mangler: M 4305542.1 3/8 a) Takoppbygg for teknisk installasjoner beregnes som gesims og ikke m\u00f8ne. Maks h\u00f8yde for takoppbygget kan dermed v\u00e6re kote +20,5 iht. reguleringsplan 1517 punkt 5.2 bokstav b. Tiltaket m\u00e5 omprosjekteres i tr\u00e5d med planbestemmelsen, eventuelt m\u00e5 det s\u00f8kes om dispensasjon. b) Reguleringsplanen stiller krav om sykkelparkeringsplasser under tak. Dette m\u00e5 inng\u00e5 i s\u00f8knaden, og det m\u00e5 sendes inn snitt- eller fasadetegninger som viser valgt l\u00f8sning. c) Utomhusplan datert 03.04.2013 er gjort bindende gjennom planbestemmelser. S\u00e6rlig n\u00e5r det gjelder plassering og valg av overflater og dekker, hvor det avsatte arealet for vegetasjonsdekt flate i s\u00f8knaden er kraftig redusert til sammenligning med utomhusplanen. Utklipp av utomhusplanen f\u00f8lger under. Torgopparbeidelsen m\u00e5 i st\u00f8rre grad f\u00f8lge prinsippene i utomhusplanen, og vi vil p\u00e5peke at h\u00f8y kvalitet p\u00e5 opparbeidelse er s\u00e6rlig viktig for offentlig rom i Troms\u00f8 sentrum. 4.2 Vedr\u00f8rende takoppbygg Kommunen har vist til punkt 5.2 b) i bestemmelsene til reguleringsplan 1517 som hjemmel for \u00e5 kreve omprosjektering eller s\u00f8knad om dispensasjon fra bestemmelsen. Bestemmelsen lyder: \u00abSt\u00f8rste tillatte gesimsh\u00f8yde fastsettes til k +18,5, st\u00f8rste tillatte m\u00f8neh\u00f8yde fastsettes til k+22. Tekniske installasjoner kan overskride denne h\u00f8yden med maksimalt 2,0 m..\u00bb Vi er helt uenig i den tolkning av bestemmelsen som kommunen har redegjort for. Bestemmelsens ordlyd er fullstendig klar n\u00e5r det i andre setning \u00e5pnes for at tekniske installasjoner kan overskride \u00abdenne h\u00f8yden\u00bb, alts\u00e5 de h\u00f8yder som er fastsatt i setningen foran. Det fremg\u00e5r av bestemmelsen at dersom bygget har m\u00f8ne, kan m\u00f8neh\u00f8yden maksimalt v\u00e6re p\u00e5 k+22. Tekniske installasjoner kan i tillegg \u00aboverskride\u00bb denne h\u00f8yden. Dette kan ikke bety annet enn at de tekniske installasjonene p\u00e5 et bygg med m\u00f8ne, kan ha en maksimal h\u00f8yde p\u00e5 k+24. Det kan sies mye om legalitetsprinsippet (kravet til klar lovhjemmel for \u00e5 innskrenke borgernes rettigheter) og tolkning av reguleringsplaner. Vi n\u00f8yer oss med \u00e5 vise til Jan Gudmund Aaneruds artikkel i Tidsskrift for eiendomsrett, der han har skrevet inng\u00e5ende bl.a. om prinsipper for tolkning av reguleringsplaner. Han sl\u00e5r fast det som fremg\u00e5r entydig av ulike rettskilder: at reguleringsplaner er underlagt et objektivt tolkningsprinsipp, og at: \u00abEn sentral virkning av at tolkningen m\u00e5 v\u00e6re objektiv, er at man i utgangspunktet ikke kan tilsidesette en relativt klar ordlyd med henvisning til at for eksempel ansatte eller politikere i kommunen, eventuelt ogs\u00e5 representanter for forslagsstiller, har ment noe annet med planbestemmelsen.\u00bb Ordlyden i punkt 5.2 er som sagt helt klar etter en objektiv spr\u00e5klig forst\u00e5else. At kommunen eventuelt \u00f8nsker \u00e5 tolke den p\u00e5 en annen m\u00e5te enn hva som fremg\u00e5r av ordlyden kan ikke kommunen bli h\u00f8rt med. N\u00e5r det gjelder kommunens henvisning til at \u00abTakoppbygg for tekniske installasjoner beregnes som gesims og ikke m\u00f8ne\u00bb, er dette i seg selv riktig og i samsvar med reglene for m\u00e5ling av h\u00f8yde i byggteknisk forskrift (TEK17) \u00a7 6-2. Dette forhindrer likevel ikke at kommunen gjennom M 4305542.1 4/8 planbestemmelser har en \u00e5penbar mulighet til \u00e5 fastsette regler for hvor h\u00f8ye bygninger og deler av bygninger kan v\u00e6re. Vi viser til byggteknisk forskrift (TEK17) \u00a7 5-9 som lyder: \u00abGesims- og m\u00f8neh\u00f8yde skal m\u00e5les etter \u00a7 6-2 og skal angis med kotetall eller i meter fra planert terreng. Avvik fra h\u00f8ydebestemmelsene i plan- og bygningsloven \u00a7 29-4 f\u00f8rste ledd skal fastsettes i den enkelte planen. Kommunen kan i bestemmelsene til en plan, fastsette h\u00f8yder for ulike deler av en bygning.\u00bb (V\u00e5r understrekning) Kommunen har i reguleringsplan 1517 nettopp fastsatt en egen h\u00f8yde for tekniske installasjoner som g\u00e5r ut p\u00e5 at disse kan v\u00e6re 2 meter h\u00f8yere enn den maksimalt tillatte m\u00f8neh\u00f8yden. Bestemmelsen kan etter v\u00e5rt syn ikke forst\u00e5s p\u00e5 annen m\u00e5te. Dersom kommunen hadde ment noe annet ville det v\u00e6rt enkelt \u00e5 formulere bestemmelsen p\u00e5 en annen m\u00e5te. P\u00e5 denne bakgrunn kan det fastsl\u00e5s b\u00e5de at den oms\u00f8kte h\u00f8yden p\u00e5 tekniske installasjoner i v\u00e5r sak er i samsvar med reguleringsplanen, og at kommunen ikke hadde hjemmel for \u00e5 anse s\u00f8knaden som mangelfull p\u00e5 dette punkt. 4.3 Vedr\u00f8rende sykkelparkering Kommunen har, under henvisning til at reguleringsplanen stiller krav om sykkelparkeringsplasser under tak, krevet snitt- eller fasadetegninger som viser valgt l\u00f8sning for sykkelparkeringsplassene. Den aktuelle bestemmelsen i reguleringsplanen, punkt 6.3.3 d), har f\u00f8lgende ordlyd: \u00abDet skal avsettes minst 10 sykkelparkeringsplasser under tak.\u00bb I rammes\u00f8knaden er det opplyst: \u00abS\u00f8r for sittesonene og uteserveringen etableres det et areal som i foruten 10 sykkelparkeringsplasser under tak, holdes um\u00f8blert som en forplass til hotellets inngang fra torget.\u00bb P\u00e5 utomhusplanen som fulgte s\u00f8knaden var det vist hvor sykkelparkeringsplassene var tenkt plassert og det var illustrert at plassene skulle ligge under tak. Ansvarlig s\u00f8ker har gjennomg\u00e5tt andre byggesaker innenfor planomr\u00e5det, bl.a. kommunens egen s\u00f8knad om rammetillatelse for Prostneset Park, utarbeidet av Asplan Viak (sak 22/12506). I denne s\u00f8knaden ble det ogs\u00e5 tegnet inn sykkelparkering under tak i landskapsplanen/utomhusplanen. Utover dette ble det ikke innsendt eller krevet at det m\u00e5tte sendes inn snitt- eller fasadetegninger for valgt l\u00f8sning for sykkelparkeringsplassene. Rammetillatelse ble derved gitt p\u00e5 grunnlag av kun innsendt landskapsplan/utomhusplan. Videre har ansvarlig s\u00f8ker gjennomg\u00e5tt de to byggesakene for \u00abTroms\u00f8badet\u00bb og \u00abMH2 bygget\u00bb p\u00e5 universitetet. I begge disse sakene ble sykkelparkering kun vist p\u00e5 utomhusplan, alts\u00e5 ingen snitt eller fasader som viser sykkelparkering under tak. Gjennomgangen av andre saker gir alts\u00e5 inntrykk av at vanlig praksis i kommunen er at sykkelparkering under tak vises p\u00e5 situasjonsplan og/eller utomhusplan, og ikke i tillegg i snitt- og fasadetegninger. At manglende snitt- og fasadetegninger brukes som begrunnelse for at s\u00f8knaden ikke anses komplett i M 4305542.1 5/8 akkurat denne saken fremst\u00e5r derfor som uvanlig praksis og uvanlig strengt. Etter v\u00e5rt syn snakker vi her ikke om en \u00abmangel\u00bb som inneb\u00e6rer at s\u00f8knaden ikke kan anses som komplett. 4.4 Vedr\u00f8rende utomhusplanen Kommunen har, under henvisning til at utomhusplanen er gjort bindende gjennom reguleringsplanen, etterspurt at torgopparbeidelsen i st\u00f8rre grad m\u00e5 f\u00f8lge prinsippene i utomhusplanen. Vi ser grunn til \u00e5 bemerke at n\u00e5r det i reguleringsbestemmelsene punkt 6.3.3 heter at plass T3 \u00abskal opparbeides med en kombinasjon av harde overflater (stein, betong, tre e.l.) og vegetasjonsdekte flater som vist p\u00e5 utomhusplan datert 03.05.13\u00bb (v\u00e5r understrekning), er det et sp\u00f8rsm\u00e5l hva som ligger i \u00absom vist\u00bb mht. detaljeringsgrad. Utomhusplanen som ligger ved reguleringsplanen er \u00e5penbart en forenklet utomhusplan. Planens hensikt m\u00e5 derfor oppfattes \u00e5 v\u00e6re at utomhusplanen i den enkelte byggesak skal detaljeres og bearbeides n\u00e6rmere i tilknytning til den konkrete bygges\u00f8knaden. I utomhusplanen som fulgte rammes\u00f8knaden var b\u00e5de fordelingen og plasseringen av de forskjellige hovedomr\u00e5dene, best\u00e5ende av harde og gr\u00f8nne overflater, fulgt. Kommunen har sin tilbakemelding uttalt at \u00abarealet for vegetasjonsdekt flate er kraftig redusert til sammenligning med utomhusplanen i reguleringsplanen\u00bb. Vi kan ikke se at det er belegg for en slik uttalelse selv om \u00abden gr\u00f8nne delen\u00bb av planen er vist med noe mindre gr\u00f8nnfarge enn p\u00e5 utomhusplanen i reguleringsplanen. Derimot er vi enig i at det ligger innenfor kommunes myndighet \u00e5 mene og bestemme at utearealene skal utformes annerledes enn hva som er vist i en s\u00f8knad. Som sagt under punkt 3.1. ovenfor st\u00e5r vi imidlertid her overfor et eksempel p\u00e5 at kommunen selvsagt kan gi tilbakemelding om sitt syn, og oppfordre til justeringer/omprosjektering, eventuelt avsl\u00e5 s\u00f8knaden. At s\u00f8knaden anses mangelfull/ikke komplett, fordi s\u00f8knaden viser l\u00f8sninger som kommunen ikke liker, mener vi derimot er uriktig, sett opp mot hva lovgiver har ment med \u00e5 stille krav til komplette s\u00f8knader og virkningene av ikke \u00e5 ha levert en komplett s\u00f8knad. 4.5 Oppsummering vedr\u00f8rende kommunens tilbakemelding om mangler ved s\u00f8knaden Vi mener v\u00e5r gjennomgang ovenfor viser at kommunen i realiteten ikke har hatt hjemmel/grunnlag for \u00e5 anse noen av manglene som det ble gitt tilbakemelding om i brevet av 22. mai 2024, som mangler i betydningen av \u00e5 v\u00e6re n\u00f8dvendige forutsetninger for at kommunen kunne behandle rammes\u00f8knaden som ble sendt inn 12. februar 2024. Det er i denne saken derfor vanskelig \u00e5 komme bort fra at de tre punktene i kommunens brev gir inntrykk av \u00e5 v\u00e6re \u00abkonstruerte\u00bb mangler, rett og slett for at kommunen skulle kunne komme i posisjon til \u00e5 kunne varsle nedleggelse av midlertidig forbud mot tiltak, uten \u00e5 bli ansett for \u00e5 v\u00e6re for sent ute etter fristregelen i plan- og bygningsloven \u00a7 13-1 andre ledd. M 4305542.1 6/8 5 KOMMUNENS BEGRUNNELSE FOR \u00c5 VARSLE NEDLEGGELSE AV MIDLERTIDIG FORBUD MOT TILTAK Kommunen har opplyst i varselet at den \u00f8nsker \u00e5 vurdere p\u00e5 nytt hele eller deler av det regulerte hotellarealet av hensyn til trafikksituasjonen (avviklingen av busstrafikk) i omr\u00e5det. Slik vi forst\u00e5r det mener kommunen ogs\u00e5 at forutsetningene for \u00e5 regulere det angjeldende arealet til hotelltomt er endret, ref. at kommunen bl.a. mener at bakteppet, om at Troms\u00f8 \u00f8nsket \u00e5 bli snuhavn, ikke lenger er aktuelt. Vi viser igjen til uttalelsen fra Troms\u00f8 Havn, datert 24. juni 2024. Her er det redegjort for faktafeil i hva kommunen har lagt til grunn om planene for bruk av havnen og hotellet, og det er redegjort for den eksisterende trafikksituasjon, den eksisterende kapasiteten for avvikling av busstrafikk i omr\u00e5det og for hvordan disse forhold ligger inne som en del av gjennomf\u00f8ringen av hotellreguleringen. I kraft av \u00e5 v\u00e6re \u00abhavnefaglig\u00bb myndighet mener vi uttalelsen fra Troms\u00f8 Havn m\u00e5 tillegges stor betydning. Uttalelsen b\u00f8r derfor f\u00f8re til at kommunen foretar en ny grundig gjennomgang av om det er riktig og berettiget \u00e5 sette i gang omregulering av hotelltomten. Kommunen viser ogs\u00e5 til at omr\u00e5det rundt Prostneset har h\u00f8y hotelltetthet. Det oppfattes at kommunen med dette sikter til at hotelltomten i v\u00e5r sak kan \u00abofres\u00bb for i stedet \u00e5 bli brukt til infrastruktur og trafikkavvikling som vil legge til rette for at trafikkavviklingen knyttet til bl.a. de andre hotellene forbedres. Nordic og Troms\u00f8 Havn KF reagerer sv\u00e6rt negativt p\u00e5 en slik tankegang og mener den er sterkt urimelig/urettferdig. Den aktuelle hotelltomten H/0 har som sagt ligget inne i kommunens planer siden 2008 og den utgj\u00f8r siste byggetrinn i en langsiktig og gradvis gjennomf\u00f8ring av store investeringer som allerede er gjort i omr\u00e5det. Flere av hotellene som kommunen sikter til er av nyere dato, uten den samme historikk. Likevel synes de andre hotellene \u00e5 skulle gis fordeler ved at H/0 vurderes omregulert til annet form\u00e5l. Igjen anmodes kommunen om \u00e5 tenke alvorlig gjennom om dette virkelig er noe kommunen skal g\u00e5 videre med. 6 AVSLUTNING Vi har i denne uttalelsen stilt sp\u00f8rsm\u00e5l ved om en kommune har adgang til \u00e5 la v\u00e6re \u00e5 svare p\u00e5 om en s\u00f8knad er komplett eller mangelfull til etter at saksbehandlingsfristene i \u00a7 21-7 er ute, for s\u00e5 \u00e5 kunne varsle nedleggelse av midlertidig forbud mot tiltak med henvisning til at fristen i \u00a7 13-1 andre ledd ikke har g\u00e5tt ut som f\u00f8lge av at saksbehandlingstiden ikke var startet \u00e5 l\u00f8pe fordi s\u00f8knaden ikke var komplett. Videre har vi gjennomg\u00e5tt de tre manglene som kommunen mente s\u00f8knaden led av, og som f\u00f8rte til at s\u00f8knaden ikke ble ansett som komplett. Etter v\u00e5rt syn hadde ikke kommunen hjemmel/grunnlag for \u00e5 anse noen av de tre forholdene som reelle mangler og grunner for \u00e5 ikke anse s\u00f8knaden av 12. februar 2024 som komplett. V\u00e5r konklusjon er p\u00e5 denne bakgrunn at kommunen ikke hadde hjemmel for \u00e5 kunne varsle nedleggelse av midlertidig forbud i sitt brev av 14. juni 2024. Fristen for dette var da utl\u00f8pt, jf. plan- og M 4305542.1 7/8 bygningsloven \u00a7 13-1 andre ledd. Konsekvensen av dette er at tiltakshaver har krav p\u00e5 \u00e5 f\u00e5 behandlet s\u00f8knaden om hotell etter gjeldende regulering. I tillegg anf\u00f8res fra tiltakshavers side at det vil v\u00e6re b\u00e5de rimelig og planfaglig riktig \u00e5 gjennomf\u00f8re hotellreguleringen. Det anmodes etter dette om at kommunen ikke g\u00e5r videre med den varslede saken om nedleggelse av midlertidig forbud mot tiltak, samt at kommunen straks gjenopptar behandlingen av rammes\u00f8knaden for hotellet. Med vennlig hilsen Advokatfirmaet Hjort AS [Sign.] Liv Zimmermann Partner / Advokat lzi@hjort.no M 4305542.1 8/8 "
}