{
  "dokument_id": "7296599b-8ea4-5ae1-b16b-1fe1838d8f3a",
  "doc_type": "case_attachment",
  "kommune": 4601,
  "tittel": "Framstilling-Horing-Handlingsplan-mot-apne-rusomrader",
  "url": "https://bergen.kommune.no/politikere-utvalg/api/fil/bk360/10722099/Framstilling-Horing-Handlingsplan-mot-apne-rusomrader",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/16201-11 H\u00f8ring - Handlingsplan mot \u00e5pne rusomr\u00e5der Hva saken gjelder: Byr\u00e5d for barnevern, sosiale tjenester og mangfold legger med dette frem h\u00f8ringsutkast til ny handlingsplan mot \u00e5pne rusomr\u00e5der. H\u00f8ringsutkastet skal p\u00e5 ekstern h\u00f8ring f\u00f8r byr\u00e5det legger frem endelig versjon av handlingsplanen for behandling og vedtak i Bergen bystyre. Oppstart av planarbeidet ble varslet i byr\u00e5dssak 1201/23, som ble vedtatt av byr\u00e5det 29.06.23. Bergen har hatt, og har fortsatt store utfordringer p\u00e5 rusfeltet. Sammenlignet med situasjonen da den f\u00f8rste planen mot \u00e5pne rusomr\u00e5der forel\u00e5 i 2012 er tjenestene p\u00e5 rusfeltet n\u00e5 b\u00e5de flere og mer differensierte, og det brukes store ressurser for \u00e5 hjelpe innbyggere som tilh\u00f8rer de gatebaserte rusmilj\u00f8ene. V\u00e5gsbunnen er et synlig bevis p\u00e5 at tiltakene samlet sett likevel ikke har v\u00e6rt tilstrekkelige til \u00e5 avvikle \u00e5pne rusomr\u00e5der. Ny handlingsplan mot \u00e5pne rusomr\u00e5der har som m\u00e5l \u00e5 redusere utfordringer og belastninger knyttet til narkotikarelatert kriminalitet i det offentlige rom. I dag omhandler dette f\u00f8rst og fremst \u00e5 avvikle det \u00e5pne rusomr\u00e5det i V\u00e5gsbunnen. Visjonen i planen er \u00e5 skape trivsel, trygghet, mangfold og orden i byrommene for alle kommunens medborgere og bes\u00f8kende gjester. Planen har fire hovedinnsatsomr\u00e5der: \u2022 Orden og trygghet i byrommene \u2022 Mer positiv aktivitet i byrommene \u2022 \u00d8kt renhold \u2022 Mer hjelp og bistand til personer i rusmilj\u00f8ene Bergen kommune kan ikke l\u00f8se problemene alene. Som i den foreg\u00e5ende planen mot \u00e5pne rusomr\u00e5der vil Avdeling for rusmedisin v/Helse Bergen HF og Vest politidistrikt v\u00e6re aktive bidragsytere i samarbeid med Bergen kommune. Samarbeid og prioriterte innsatser for \u00e5 sikre at marginaliserte personer p\u00e5 \u00e5pne rusomr\u00e5der f\u00e5r bedret sine levek\u00e5r, enda lettere tilgang til rus- og helsebehandling, og sikre orden og kontroll p\u00e5 og ved \u00e5pne rusomr\u00e5der er helt n\u00f8dvendig. I tillegg gj\u00f8r brukerorganisasjoner og ideelle- og frivillige organisasjoner en stor innsats, som et viktig supplement til offentlig tjenestetilbud. \u00d8konomiske konsekvenser: I vedlagte plan vises en oversikt over byr\u00e5dets prioriterte tiltak. Fremleggelsen av h\u00f8ringsutkast for handlingsplan mot \u00e5pne rusomr\u00e5der vil ikke f\u00e5 direkte budsjettmessige konsekvenser utenfor eksisterende budsjettrammer. Byr\u00e5det jobber med flere endringer som vil kunne gi \u00f8konomiske og administrative konsekvenser for driftsbudsjettene, men som forel\u00f8pig er vanskelig \u00e5 beregne. Dette gjelder eksempelvis opprustning av V\u00e5gsbunnen, 1 forbedringsarbeidet \u00abBrukerreisen\u00bb og arbeidet med lokasjon av, og tjenesteinnhold i, et sentrumsn\u00e6rt MO senter enda ikke er sluttf\u00f8rt. Byr\u00e5dens vurdering og anbefaling/konklusjon: Byr\u00e5den vil innledningsvis takke for alle innspill til utarbeidelse av planen. Planutkastet er utarbeidet i samr\u00e5d med Vest politidistrikt og Helse Bergen HF, samt etter innspill fra ideelle organisasjoner, brukerorganisasjoner, n\u00e6ringsliv, Bergen kirkelige fellesr\u00e5d, Christie Krybbe skoler, velforeninger og naboer. Disse ulike samarbeidspartnerne representerer kunnskap og erfaringer, i tillegg til \u00e5 v\u00e6re ressurser som kan bidra i gjennomf\u00f8ringen av ulike tiltak i planen. Bergen skal v\u00e6re en trygg by for alle. Det \u00e5pne rusomr\u00e5det i V\u00e5gsbunnen i Bergen er i dag en stor belastning for bysamfunnet v\u00e5rt. Det \u00e5pne rusomr\u00e5det er uverdig for menneskene som sliter med rus og som oppholder seg i V\u00e5gsbunnen i mangel av bedre alternativer. Disse trenger et godt tilgjengelig tilbud i sentrum, som sikrer mer verdighet og trygghet. Videre er den \u00e5pne markedsplassen for omsetning av illegale rusmidler midt i det historiske sentrum en stor belastning for de mange bergenserne som bor tett p\u00e5 V\u00e5gsbunnen og i Nedre Fjellet. Den \u00e5pne markedsplassen er ogs\u00e5 en stor belastning for bedrifter, butikker og hoteller som ligger i omr\u00e5det. For \u00e5 avvikle \u00e5pne rusomr\u00e5der kreves det mange ulike tiltak, fra mange ulike akt\u00f8rer. Felles m\u00e5l og godt samarbeid over tid er avgj\u00f8rende for at bysamfunnet skal lykkes med \u00e5 skape gode og trygge byrom for alle. Arbeidet mot \u00e5pne rusomr\u00e5der vil fremover inneb\u00e6re en omprioritering av ressurser. Det viktigste grepet for byr\u00e5det er at det skal etableres et sentrumsn\u00e6rt MO-senter, og etat for psykisk helse og rustjenester har allerede utarbeidet en utredning for \u00e5 vurdere alternativer. Siden forrige plan har ogs\u00e5 flere nye positive tiltak kommet til, som for eksempel det brukerstyrte tilbudet Huset Bergen. Planen tar h\u00f8yde for dette, og \u00f8nsker \u00e5 utvikle tilbudene til rusavhengige sammen med ideelle akt\u00f8rer og brukerorganisasjoner. Kommunen m\u00e5 ogs\u00e5 gj\u00f8re det vi kan og ha bedre internt samarbeid om vedlikehold og renhold i byrom, aktiviteter, handel og tiltak for personer med rusutfordringer. Byr\u00e5det \u00f8nsker \u00e5 legge til rette for \u00f8kt positiv bruk av Nedre Korskirkeallmenning, for eksempel som markedsplass og med uteservering fra kafeer i omr\u00e5det. Omgivelsene som blir ber\u00f8rt av hendelser p\u00e5 det \u00e5pne rusomr\u00e5det er opptatt av at handlingsplan mot \u00e5pne rusomr\u00e5der skal ha et n\u00e6rmilj\u00f8- og beboerperspektiv, mens faglige og erfaringskompetente instanser p\u00e5 rusfeltet er opptatt av tjenesteperspektiv og brukerperspektiv. Handlingsplan mot \u00e5pne rusomr\u00e5der forener de ulike perspektivene. Det er en bredt anlagt handlingsplan. Med bakgrunn i problemets kompleksitet, og at det er viktig at alle interessenter til planen f\u00e5r komme med sine innspill til planen, ser byr\u00e5d for barnevern, sosiale tjenester og mangfold det som n\u00f8dvendig at saken legges ut p\u00e5 ekstern h\u00f8ring. Melding om h\u00f8ringen blir lagt ut p\u00e5 kommunens nettsider og kunngjort i Kommunetorget. Detaljert liste over h\u00f8ringsinstanser som f\u00e5r direkte henvendelse er vedlagt saken. Vedtakskompetanse: Byr\u00e5dets fullmakter \u00a7 2.5 vedtatt av bystyret 16.12.2020 i sak 378/20: Byr\u00e5det har ansvar for \u00e5 forberede og fremlegge saker til bystyrets organer. 2 Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: Handlingsplan mot \u00e5pne rusomr\u00e5der sendes p\u00e5 h\u00f8ring i juni med svarfrist senest 25. august 2024. Dato: 25. juni 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: 1. Utkast Handlingsplan mot \u00e5pne rusomr\u00e5der 2. H\u00f8ringsinstanser 2024 3 "
}