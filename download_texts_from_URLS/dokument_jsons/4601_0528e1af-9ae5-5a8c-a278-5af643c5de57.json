{
  "dokument_id": "0528e1af-9ae5-5a8c-a278-5af643c5de57",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 61 fra Mailiss Solheim-\u00c5kerblom (R) om lysforurensing - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/10027788/Svar-pa-skriftlig-sporsmal-nr-61-fra-Mailiss-Solheim-Akerblom-R-om-lysforurensing-Utvalg-for-miljo-og-byutvikling",
  "tekst": " Byr\u00e5d for byutvikling Til Intern korrespondanse Bystyrets kontor V\u00e5r referanse: 2024/36088-4 Saksbehandler: Malene Nesse Gr\u00f8nningen Fra Dato: 6. mars 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 61 fra Mailiss Solheim-\u00c5kerblom (R) om lysforurensing - Utvalg for milj\u00f8 og byutvikling Representantforslag 16.06.2021 behandlet bystyret sak 223/21: Representantforslag fra Sofie Marhaug vedr\u00f8rende lysforurensing. Kort oppsummert ble det vedtatt at bystyret ber byr\u00e5det om \u00e5 utarbeide en lokal plan for \u00e5 redusere lysforurensningen, inkl. en rekke forslag til tiltak som kan bidra til \u00e5 n\u00e5 m\u00e5let. Bystyret vedtok ogs\u00e5 at bystyret ber byr\u00e5det om \u00e5 ta initiativ til et nasjonalt prosjekt gjennom \u00e5 fremme forslag overfor KS Storbyforskning. Svar p\u00e5 skriftlig sp\u00f8rsm\u00e5l Undertegnede fulgte dette vedtaket opp ved flere anledninger, bl.a. i skriftlig sp\u00f8rsm\u00e5l til dav\u00e6rende byr\u00e5d i august 2022. Byr\u00e5den henviste da til at lysforurensning er relevant for arbeidet med Naturstrategi for Bergen, men ogs\u00e5 at lysforurensning omhandler andre omr\u00e5der. Her viste ogs\u00e5 byr\u00e5den til byr\u00e5dssaken der Naturstrategien ble lagt ut p\u00e5 h\u00f8ring. I dette saksfremlegget st\u00e5r det bl.a. at: 1) \u00abLysforurensning: Bymilj\u00f8etaten anbefaler at temaet h\u00e5ndteres i forbindelse med annet planarbeid for lys, slik at de ulike hensynene kan vektes mot hverandre p\u00e5 en helhetlig m\u00e5te. Aktuelle planer kan v\u00e6re planer som omfatter gatelys eller idrettsanlegg. Lysforurensning kan ogs\u00e5 v\u00e6re aktuelt i en plan for naturmangfold.\u00bb 2) \u00abVidere er Bergen kommune i dialog med KS Program for storbyrettet forskning om et mulig prosjekt om lysforurensning, jf. vedtakspunkt i representantforslaget. Dette er per n\u00e5 ikke avklart.\u00bb Naturstrategi for Bergen Om lag et halv\u00e5r etter svaret p\u00e5 det skriftlige sp\u00f8rsm\u00e5let forel\u00e5 (29.03.23), behandlet Bystyret sak 82/23 Naturstrategi for Bergen. Ordet \u00abLysforurensning\u00bb forekommer bare \u00e9n gang i Naturstrategien, i kapittel 2 \u00abMilj\u00f8 og klimatilpassing\u00bb, p\u00e5 s. 24 under overskriften \u00abHvordan gj\u00f8r vi det\u00bb og underoverskriften \u00abMilj\u00f8\u00bb. Der er ordet brukt helt overordnet i f\u00f8lgende setning: \u00abKilder til forurensning og fors\u00f8pling er tett knyttet til menneskelig aktivitet, og det kommer nye problemstillinger etter hvert som samfunnet utvikler seg. Kilder til forurensning spenner fra lysforurensning og spredning av fremmede arter, til plast p\u00e5 avveie og fors\u00f8pling.\u00bb Naturstrategien adresserer med andre ord ikke problemene med lysforurensning, og heller ikke noen konkrete tiltak som kan b\u00f8te p\u00e5 problemet. Bystyret gav likevel en liten understrekning av at problemstillingen er viktig, gjennom f\u00f8lgende merknad som ble vedtatt i saken: \u00abLysforurensing er en utfordring som har innvirkning p\u00e5 akvatisk liv, insekter, fugl og andre arter som er i naturen. i de omr\u00e5dene det er aktuelt, som til d\u00f8mes belysning av uteoppholdsarealer, parker og andre lyssettinger i eller i n\u00e6rheten av naturen, m\u00e5 det \u00e5 redusere lysforurensing v\u00e6re en m\u00e5lsetting.\u00bb Tiltaksplan Undertegnede er innforst\u00e5tt med at en strategi ikke er en konkret handlingsplan, men savner bedre oppf\u00f8lging av vedtakene i sak 223/21. Samtidig er det en klar forventning at Naturstrategien f\u00f8lges opp med nettopp konkrete handlingsplaner, jfr. det som st\u00e5r p\u00e5 side 2 i Naturstrategien under overskriften \u00abEt felles verkt\u00f8y\u00bb: \u00abStrategien skal v\u00e6re dette verkt\u00f8yet for utvikling og forvaltning av naturarealer i kommunen. Den setter visjon, m\u00e5l, strategier og satsinger. Strategien skal ogs\u00e5 gi grunnlag og retning for utarbeiding av nye og oppdaterte handlingsplaner og forvaltningsplaner for naturen, i og utenfor den tettbygde byen, i hele Bergen kommune.\u00bb Sp\u00f8rsm\u00e5l til byr\u00e5den: 1) Kan byr\u00e5den gi en statusoppdatering p\u00e5 arbeidet med lysforurensning i kommunen? 2) Planlegges det \u00e5 legge frem en konkret tiltaksplan mot lysforurensning? 3) Hvis nei, hvordan vil byr\u00e5den f\u00f8lge opp lysforurensning i tiden som kommer? 4) Hva er status for arbeidet med \u00e5 spille inn forslag om prosjekt om lysforurensning for KS Program for storbynettverk? 5) Planlegges det noen andre handlingsplaner eller forvaltningsplaner for naturen, slik Naturstrategien legger opp til? Svar fra byr\u00e5den: Bystyret har gjennom nevnte representantforslag bestilt en plan for lysforurensning. Lysforurensning er et tema det foreligger forholdsvis lite informasjon om konsekvensene av i Norge. Det ble sett p\u00e5 temaet i forbindelse med arbeidet med Naturstrategien, men det ble ikke konkludert med hvilken form det videre arbeidet skulle ha. Byr\u00e5det har kommet til at det er bedre m\u00e5ter \u00e5 f\u00f8lge opp tematikken p\u00e5 enn gjennom et planarbeid ettersom temaet er sv\u00e6rt snevert. Bergen kommune har en sv\u00e6rt omfattende planportef\u00f8lje, og byr\u00e5det har som m\u00e5l \u00e5 redusere denne. Tematikken rundt lysforurensning f\u00f8lges opp gjennom enkeltsaker, blant annet gjennom vurderinger av typer armatur ved oppgradering eller etablering av byrom, lekeplasser, veier og idrettsanlegg. Byr\u00e5det vurderer at det mest hensiktsmessige er \u00e5 redusere lysforurensning fra kommunal virksomhet ved \u00e5 utvikle interne prosedyrer, ev. med fastsetting av prinsipper. Det stilles ogs\u00e5 sp\u00f8rsm\u00e5l ved den videre oppf\u00f8lgingen av Naturstrategien. Arbeidet er godt i gang i Bymilj\u00f8etaten. Det lages blant annet et kunnskapsgrunnlag for \u00e5 vurdere hvilke fysiske tiltak det er behov for innen temaene natur og rekreasjon. Videre har byr\u00e5den mottatt et fagnotat for oppstart av Kommunedelplan for naturmangfold med tilh\u00f8rende utkast til planprogram. Byr\u00e5det vil behandle saken innen kort tid. En del av oppf\u00f8lgingen gj\u00f8res ogs\u00e5 gjennom internt arbeid, blant annet gjennom utarbeidelse av rutiner og prosedyrer. Christine Kahrs \u2013 Byr\u00e5d for byutvikling Dokumentet er godkjent elektronisk. "
}