{
  "dokument_id": "dc33fbf2-04eb-5873-83ce-fae21ecbe7ec",
  "doc_type": "case_presentation",
  "kommune": 5501,
  "tittel": "Status og fremdriftsplan for lukking av avvik etter Arkivverkets tilsyn",
  "url": "https://innsyn.tromso.kommune.no/application/getMoteDokument?dokid=2001949949",
  "tekst": "Arkivsaksnr. 25/00800-1 Saksbehandler Hans Christian N. Kvernenes Saksgang M\u00f8tedato Formannskapet 04.02.2025 Kommunestyret 12.02.2025 Status og fremdriftsplan for lukking av avvik etter Arkivverkets tilsyn Kommunedirekt\u00f8rens innstilling til vedtak: Redegj\u00f8relsen om arkivsituasjonen i Troms\u00f8 kommune tas til orientering. Stig Tore Johnsen Mari Enoksen Hult Kommunedirekt\u00f8r Organisasjonsdirekt\u00f8r 1 Hva saken gjelder Kommunestyret har bedt kommunedirekt\u00f8ren om \u00e5 fremme en samlet sak for kommunestyret om status, iboende risiko og fremdriftsplan for lukking av avvik etter Arkivverkets tilsyn. Arkivtjenesten oversendte i desember 2024 en handlingsplan for \u00e5 lukke Arkivverkets p\u00e5legg til stabsdirekt\u00f8r. Denne danner grunnlag for redegj\u00f8relsen av arkivsituasjonen i denne saken. Saksutredning Overordnet om arkivsituasjonen i Troms\u00f8 kommune I forbindelse med Arkivverkets tilsyn i 2021 (vedlegg 1) ble det p\u00e5 bestilling av Troms\u00f8 kommune i 2024 utarbeidet en rapport av Menon Economics som utredet arkivorganiseringen i kommunen. Rapporten identifiserte overordnede problemer p\u00e5 arkivomr\u00e5det som manglende prioritering over tid, utydelig ansvarsdeling, stort etterslep og ressursutfordringer. Det ble videre p\u00e5pekt at konsekvensene av disse problemene er alvorlige og at man risikerer at viktig informasjon og dokumentasjon g\u00e5r tapt eller ikke kan tilgjengeliggj\u00f8res. Dette kan g\u00e5 ut over innbyggernes rettssikkerhet, demokrati, \u00e5penhet og p\u00e5virke tilliten til kommunen. Rapporten foresl\u00e5r en rekke tiltak, hvor enkelte tiltak er planlagt i n\u00e6r fremtid, mens det for andre ikke foreligger konkrete planer. P\u00e5 bakgrunn av dette har administrasjonen laget en handlingsplan (vedlegg 2) som overordnet beskriver dagens situasjon og n\u00f8dvendige tiltak for \u00e5 lukke de ulike p\u00e5leggene fra Arkivverkets tilsyn i 2021. Dette inkluderer ogs\u00e5 en overordnet tidsplan som beskriver hvor lang tid vi estimerer p\u00e5 \u00e5 lukke p\u00e5leggene og h\u00e5ndtere det oppst\u00e5tte etterslepet. De foresl\u00e5tte tiltakene i denne planen tar utgangspunkt i b\u00e5de arkivfaglige og \u00f8konomiske betraktninger, med bakgrunn i en tidligere utarbeidet kostnadsberegning for \u00e5 lukke Arkivverkets p\u00e5legg (vedlegg 3). Tiltakene er tenkt \u00e5 v\u00e6re s\u00e5 \u00f8konomisk besparende som mulig uten \u00e5 g\u00e5 ut over juridiske krav og arkivfaglige anbefalinger. Tre av \u00e5tte p\u00e5legg kan i det store og hele anses som lukket. To p\u00e5legg vil trolig kunne lukkes med dagens ressurser. Tre av p\u00e5leggene krever en betydelig \u00f8kning fra dagens ressurssituasjon for \u00e5 kunne lukkes. Sammenlignet med situasjonen under tilsynet i 2021 har arkivholdet i kommunen gjennomg\u00e5tt betydelige forbedringer. Dette gjelder s\u00e6rlig ved \u00e5 tydeliggj\u00f8re den administrative organiseringen og \u00e5 utvikle ulike planer og oversikter, som for eksempel den nylige utarbeidelsen av en arkivplan. Imidlertid gjenst\u00e5r det fremdeles mye. Dette arbeidet vil kreve betydelige ressurser prim\u00e6rt i form av bemanning. For \u00e5 h\u00e5ndtere etterslep, b\u00e5de for papirarkiv og elektroniske systemer, kreves det at man bemanner opp i team som kan jobbe med disse oppgavene over tid. Dette har en betydelig kostnad, og man vil m\u00e5tte se p\u00e5 alternative m\u00e5ter \u00e5 l\u00f8se behovet for bemanning p\u00e5. Om det ikke bevilges finansiering til utbedring av Arkivverkets p\u00e5legg er det lite trolig at p\u00e5leggene vil kunne lukkes ved neste tilsyn. Det b\u00f8r fremmes en ny sak for kommunestyret om bevilgning til oppf\u00f8lging av handlingsplanen. Avslutte p\u00e5g\u00e5ende papirarkiv Blant kommunens ulike avdelinger arkiverer enheter ved Avdeling for helse og omsorg og Avdeling for oppvekst, utdanning og kultur fortsatt i stor grad p\u00e5 papir. Uten et system for sikker skanning og overf\u00f8ring av dokumenter er ogs\u00e5 disse enhetene avhengig av \u00e5 fysisk forflytte sensitiv dokumentasjon i bistands- og innsynssaker, noe som i seg selv inneb\u00e6rer en stor risiko for tap eller dokumentasjon p\u00e5 avveie. Mange av utfordringene p\u00e5 arkivomr\u00e5det i kommunen er p\u00e5 2 mange vis ogs\u00e5 utfordringer for personvern, all den tid arkivene ofte inneholder personinformasjon. Det er satt i gang et prosjekt om \u00e5 f\u00e5 alle enheter til \u00e5 arkivere all dokumentasjon digitalt. Konkret inneb\u00e6rer dette at kommunens digitale sak- og arkivsystem tas i bruk p\u00e5 alle enheter, og at skoler og barnehager tar i bruk et felles oppvekst-administrativt system. Innf\u00f8ringen av sak- og arkivsystemet p\u00e5 alle enheter er planlagt ferdigstilt i l\u00f8pet av 2025, forutsatt tilstrekkelig kapasitet hos arkivtjenesten og p\u00e5 enhetene. H\u00e5ndtering av eksisterende papirarkiv Vi har ingen komplett oversikt over alle papirarkivene i kommunen og hvor de oppbevares. Dette er et av p\u00e5leggene fra Arkivverkets tilsyn, og alle tall er anslag basert p\u00e5 informasjonen vi kjenner til sentralt. Vi estimerer at kommunen oppbevarer 7 722 hyllemeter arkiv totalt. Omtrent 5 626 av disse befinner seg i arkivlokalene p\u00e5 r\u00e5dhuset og 2 096 er fordelt p\u00e5 de andre omtrent 125 lokalene. En hyllemeter er s\u00e5 mye man f\u00e5r plass til p\u00e5 en meter om man setter arkivboksene ved siden av hverandre. En stor del av kommunens papirarkiver oppbevares i arkivlokaler p\u00e5 r\u00e5dhuset. Foruten noen mindre mangler s\u00e5 tilfredsstiller disse lokalene i det store og hele regelverkets krav og er derfor sikre lokaler. Det er imidlertid stor variasjon i de anslagsvis 125 arkivlokalene utenfor r\u00e5dhuset. I hovedsak gjelder dette skoler, barnehager og helseinstitusjoner. Vi har kartlagt tilstanden p\u00e5 bare et f\u00e5tall av disse lokalene, men ut fra de vi kjenner til s\u00e5 har de fleste av disse lokalene vesentlige mangler, b\u00e5de om hvem som har tilgang og for \u00e5 beskytte arkivet mot skade. For eksempel s\u00e5 oppbevarer skolene viktig dokumentasjon som personalmapper og elevmapper, og ved en tredjedel av de kartlagte skolene har vi vurdert at det er h\u00f8y risiko for tap av dokumentasjon. Ved sv\u00e6rt h\u00f8y risiko vil arkivtjenesten vanligvis hente inn arkivet til lokalene p\u00e5 r\u00e5dhuset umiddelbart, men kapasiteten for \u00e5 hente inne arkiver er begrenset. Variasjonen mellom ulike enheter er imidlertid stor, og enkelte enheter har b\u00e5de en god dokumentasjonskultur og ganske godt egnede lokaler. Omtrent 15% av alt papirarkiv i kommunen er ordnet og listef\u00f8rt, noe som vil si at man har oversikt over hva arkivene inneholder. I de 85% uordnede arkivene som gjenst\u00e5r vil det ofte v\u00e6re s\u00e5 godt som umulig \u00e5 vite om arkivet har mangler eller andre feil. Et av Arkivverkets p\u00e5legg var at kommunen skulle lage en plan for \u00e5 ordne alle arkivene sine. En slik plan vil imidlertid kreve betydelige \u00f8konomiske ressurser. Det utf\u00f8res i dag ikke ordningsarbeid av betydelig omfang, grunnet manglende kapasitet hos arkivtjenesten. Oversikt og etterslep innen digitale systemer I 2019 gikk kommunen over til et nytt sak- og arkivsystem, Public 360. Arkivtjenesten har ulike lovp\u00e5lagte kontrollfunksjoner i dette og andre systemer. I Arkivverkets tilsynsrapport fra 2021 ble det p\u00e5pekt at arkivtjenesten ikke klarte \u00e5 f\u00f8lge opp disse l\u00f8pende, og derfor skapte et etterslep. I \u00e5rene frem til i dag har dette etterslepet vokst seg st\u00f8rre. Til tross for effektiviseringstiltak som rutineendringer og endret oppgavefordeling i arkivtjenesten fortsetter etterslepet \u00e5 \u00f8ke for hver dag som g\u00e5r. Dette var utfordringer i det tidligere sak- og arkivsystemet (ESA), og dagens praksis er i ferd med \u00e5 reprodusere tilsvarende situasjonen med Public 360. N\u00e5r nye enheter ved Avdeling for oppvekst, utdanning og kultur og Avdeling for helse og omsorg skal ta i bruk Public 360 ansl\u00e5r vi at etterslepet vil \u00f8ke i enda st\u00f8rre grad enn tidligere. P\u00e5 bakgrunn av beregnet tidsbruk p\u00e5 kvalitetssikring foresl\u00e5r handlingsplanen \u00f8kt ressursbruk. Vi antar da at etterslepet vil kunne tas igjen innen h\u00f8sten 2027. 3 Sammen med IT-tjenesten, s\u00e5 har arkivtjenesten satt i gang et arbeid med \u00e5 kartlegge alle kommunens digitale systemer med arkivverdig dokumentasjon. Dette arbeidet er p\u00e5g\u00e5ende og det antas at man i l\u00f8pet av 2025 vil ha en god oversikt over aktive digitale arkiver. Forel\u00f8pig s\u00e5 ansl\u00e5s det at kommunen har 22 aktive og 31 avsluttede systemer med bevaringsverdig materiale. Ingen av disse er deponert til sikringsdepot. Ett av p\u00e5leggene er kommunen m\u00e5 gj\u00f8re et l\u00f8pende arbeid med \u00e5 motta, teste og beskrive digitale systemer i depot. Kommunen har etablert rutiner for langtidsbevaring, men har ikke hatt kapasitet til \u00e5 f\u00f8lge opp disse. Dette medf\u00f8rte at Arkivverket i oktober 2024 ga kommunen et s\u00e6rskilt p\u00e5legg om \u00e5 deponere kommunens tidligere sak- og arkivsystem (ESA). Fra desember 2024 vil en r\u00e5dgiver ved arkivtjenesten p\u00e5ta seg slike oppgaver i halvparten av stilling. Dette vil trolig kunne behandle de mest prek\u00e6re behovene, men det er usikkert om dette vil v\u00e6re nok til \u00e5 ogs\u00e5 ta ned etterslepet innen rimelig tid. Arkivtjenesten arbeider for tiden med en plan for langtidsbevaring av digitale systemer. Konklusjon Kommunedirekt\u00f8ren anbefaler at redegj\u00f8relsen om arkivsituasjonen i kommunen tas til orientering. Vedtakskompetanse Kommunestyret Vedlegg Vedlegg 1 - Arkivverkets tilsynsrapport fra 2021 Vedlegg 2 - Handlingsplan for \u00e5 lukke Arkivverkets p\u00e5legg Vedlegg 3 - Kostnadsberegning for \u00e5 lukke Arkivverkets p\u00e5legg 4 "
}