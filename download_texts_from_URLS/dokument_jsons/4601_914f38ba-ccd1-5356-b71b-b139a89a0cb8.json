{
  "dokument_id": "914f38ba-ccd1-5356-b71b-b139a89a0cb8",
  "doc_type": "case_attachment",
  "kommune": 4601,
  "tittel": "Fagnotat, datert 10.01.2025. ",
  "url": "https://bergen.kommune.no/politikere-utvalg/api/fil/bk360/11701738/Fagnotat-datert-10-01-2025-",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2024/59899-2 (Arbeidssted) Saksbehandler: Ellen-Karin Nordhus Dato: 10. januar 2025 Fra Bymilj\u00f8etaten Fagnotat fra Bymilj\u00f8etaten datert 10.01.2025. S\u00f8knader om leie av Festplassen sommeren 2025. Hva saken gjelder: Bymilj\u00f8etaten har mottatt s\u00f8knad fra Bergen Julemarked AS, datert 9. april 2024 (vedlegg 1), om \u00e5 f\u00e5 leie Festplassen til sommermarked i ca. 6 uker, i perioden 25. juni til 5. august 2025. Dette omfatter ogs\u00e5 tid for opp- og nedrigging. Det s\u00f8kes om opplevelser i fire kategorier: gratis kulturprogram for barn og unge, forn\u00f8yelsesattraksjoner (pariserhjul, slengdisser, elefantkarusell, tekopper), marked med varierende innhold og uteservering. Etaten har ogs\u00e5 mottatt en s\u00f8knad fra Beck Sports AS, datert 17. september 2024 (vedlegg 2), om \u00e5 f\u00e5 leie Festplassen til fotballfestival i ca. 4 uker, i perioden 29. juni til 29. juli 2025, inkludert opp- og nedrigging. Fotballfestivalen skal v\u00e6re en samlende m\u00f8te- og aktivitetsplass for store og sm\u00e5. Mat- og alkoholservering, visning av EM for kvinner og andre aktiviteter skal gj\u00f8re omr\u00e5det attraktivt for b\u00e5de innbyggere og tilreisende/turister. I henhold til Regelverk for bruk av kommunale parker, friomr\u00e5der, byfjell og byrom til arrangementer m.m., er begge arrangementene kommersielle arrangement og det skal betales leie for arrangementer av denne karakter. Leieprisene er vedtatt av Bergen bystyre, siste gang i budsjettet for 2025. Basert p\u00e5 leieperioden er det estimert en leie p\u00e5 henholdsvis kr. 1 153 992,- (27 476 x 42) for Bergen Julemarked AS, og kr. 851 756,- (27 476 x 31) for Beck Sports AS. Arrangementenes karakter, st\u00f8rrelse i tid og plassering gj\u00f8r etter etatens vurdering saken prinsipiell. Bymilj\u00f8etaten mener at saken ligger utenfor etatens gjeldende fagfullmakter \u00e5 avgj\u00f8re, og at den dermed m\u00e5 l\u00f8ftes. S\u00f8knad fra Bergen Julemarked AS Arrangementets form\u00e5l er \u00e5 bidra til \u00e5 gj\u00f8re Bergen til en mer attraktiv og levende sommerby, b\u00e5de for byens innbyggere og bes\u00f8kende gjester. Opplevelsene arrangementet byr p\u00e5 grupperes i fire kategorier: \u2022 Gratis kulturprogram for barn og unge \u2022 Forn\u00f8yelsesattraksjoner tilsvarende som p\u00e5 Bergen Julemarked (Pariserhjul 45 meter, slengdisser, elefantkarusell og tekopper. \u2022 Marked med varierende innhold \u2022 Uteservering Det fremheves at Bergen Julemarked AS er et heleid datterselskap av Bergen Sentrum AS, og at form\u00e5let med selskapet anses \u00e5 v\u00e6re ideelt siden det ikke har til hensikt \u00e5 skaffe aksjeeier \u00f8konomisk utbytte. Planskissen vedlagt s\u00f8knaden for arrangementet, viser et pariserhjul p\u00e5 45 meter sentrert p\u00e5 Festplassen med 14 markedsboder og 3 andre tivoliattraksjoner rundt, scene p\u00e5 grusdekket ved Michelsen og et skjenkeomr\u00e5de p\u00e5 15x25 m (375 m2) i trappesatsen ved Michelsen (vedlegg 3). Arrangementet vil med dette dekke store deler av Festplassen, samt hindrer tilkomst for myke trafikanter langs hele sidearealet, inkludert trappesatsen ved Michelsen. Fremkommeligheten til lille Lungeg\u00e5rdsvann vil imidlertid bli holdet \u00e5pen. Etter dialog med arrang\u00f8r er planskissen endret (vedlegg 4). Scenen flyttes ned mot lille Lungeg\u00e5rdsvann og skjenkeomr\u00e5det flyttes ned p\u00e5 plassen, slik at trappesatsen og sidearealet ved Michelsen holdes \u00e5pen. I den nye planskissen har arrang\u00f8r utvidet skjenkearealet til 42x12 m (504 m2). Store deler av Festplassen vil bli dekket av arrangementet, og tilkomsten over selve plassen vil v\u00e6re igjennom arrangementet. Tilkomsten til lille Lungeg\u00e5rdsvann vil bli opprettholdt. Ved \u00e5 holde trappesatsene og sidearealene (grusarealene) langs Festplassen \u00e5pne vil fremkommeligheten for alle myke trafikanter likevel v\u00e6re ivaretatt. I dialogm\u00f8te med arrang\u00f8r 13. november, ble det informert om at arrangementet, etter etatens vurdering, er et kommersielt arrangement etter definisjonen i Regelverk for bruk av kommunale parker, friomr\u00e5der, byfjell og byrom til arrangementer m.m. Tilbakemeldingen fra arrang\u00f8r var at de \u00abs\u00e5 for seg\u00bb \u00e5 betale ordin\u00e6r leie etter gjeldende satser for marked (kr. 17 583,- per dag), og ikke for kommersielt arrangement (kr. 27 476,- per dag). Arrang\u00f8ren informerte om at dersom de m\u00e5tte betale leie for et kommersielt arrangement, kunne det bli utfordrende \u00e5 gjennomf\u00f8re arrangementet som planlagt. En slik leiepris kan bety at kulturprogrammet for barn og unge m\u00e5 erstattes med tilbud som gir h\u00f8yere inntekter, for eksempel ekstra forn\u00f8yelsesattraksjoner eller tivoliinnretninger. S\u00f8knaden fra Beck Sports AS I s\u00f8knaden fremkommer det at arrang\u00f8r har som m\u00e5l med fotballfestivalen, \u00e5 v\u00e6re en samlende m\u00f8te- og aktivitetsplass for store og sm\u00e5. Kombinasjonen med mat, fotball og andre aktiviteter skal gj\u00f8re Festplassen attraktiv for b\u00e5de innbyggere og tilreisende/turister. Arrangementet skal v\u00e6re en gr\u00f8nn festival, med s\u00f8kelys p\u00e5 klimatiltak i fem hovedomr\u00e5der: energi, transport, innkj\u00f8p, mat/servering og avfall. Det s\u00f8kes om \u00e5 rigge opp et telt p\u00e5 40m x 40m, hvor det er beregnet en kapasitet p\u00e5 2000 sitteplasser. Arrangementet er \u00e5pent og gratis for allmennheten. Under sending av fotballkampene vil deler av bordene kunne bookes p\u00e5 forh\u00e5nd via Ticketmaster, resterende vil v\u00e6re tilgjengelig for drop-in. Det vil v\u00e6re behov for et mindre produksjonsomr\u00e5de i tilknytning til teltet som skal benyttes til lager, personalomr\u00e5de, kj\u00f8lelager, 20-25 festivaltoaletter. Omr\u00e5det vil ha d\u00f8gnbemannede vektere i hele leieperioden. Det er ogs\u00e5 planlagt \u00e5 tilrettelegge aktiviteter for barn- og barnefamilier gjennom arrangementsperioden. Konsepter som arrang\u00f8r finner naturlig \u00e5 tilby er eksempelvis SK Brann, VilVite, Bergen Spillhus m.fl. Servering av mat fra Foodtrucks vil foreg\u00e5 i hele \u00e5pningstiden. Arrangementet vil dekke store deler av Festplassen. Fremkommeligheten for myke trafikanter vil opprettholdes rundt hele arealet, og arrangement hindrer ikke tilkomst til vannet. I dialogm\u00f8tet 20. november informerte arrang\u00f8ren om at det oms\u00f8kte arrangementet er sv\u00e6rt kostbart. Det ble blant annet diskutert om et slikt arrangement er \u00f8konomisk b\u00e6rekraftig. Kvinnefotballen har ikke samme \u00abinteresse\u00bb som herrefotballen, noe som gj\u00f8r prosjektet sv\u00e6rt risikofylt. Det vil trolig kreve sponsorer for at dette kan gjennomf\u00f8res, og for \u00e5 f\u00e5 det p\u00e5 plass trengs det et godt konsept og god tid til \u00e5 forberede og planlegge. Arrang\u00f8ren \u00f8nsker ogs\u00e5 \u00e5 tilby gratis aktiviteter for familier som ikke drar p\u00e5 ferie, i tillegg til fotballfesten. Fagetatens vurdering: Begge s\u00f8knadene omfatter en relativ lang periode, i et av byens peneste og mest attraktive byrom. Perioden mai-juli er det tidsrommet den gr\u00f8nne akse, med Byparken, Festplassen og arealene ved lille Lungeg\u00e5rdsvann fremst\u00e5r p\u00e5 sitt vakreste. Omr\u00e5det er viktig b\u00e5de for bergensernes identitet, og noe mange av Bergens tilreisende \u00f8nsker \u00e5 se. S\u00f8knad fra Beck Sports AS I 2025 \u00f8nsker arrang\u00f8r \u00e5 sette s\u00f8kelys p\u00e5 kvinnefotballen ved \u00e5 tilby byens befolkning og de tilreisende et samlende m\u00f8te- og aktivitetssted, samtidig som de vil utvikle og forbedre de gratis familieaktivitetene. Aktivitetene samt produksjonsomr\u00e5det det s\u00f8kes om er plassert p\u00e5 selve Festplassen. Tilkomst til lille Lungeg\u00e5rdsvann og sidearealene vil v\u00e6re fullt tilgjengelige for myke trafikanter. I tillegg har arrang\u00f8r tatt hensyn til fremkommeligheten rundt p\u00e5 resten av Festplassen fra alle sider. Tilkomst for n\u00f8detater er ogs\u00e5 ivaretatt. Etatens erfaring med arrang\u00f8r fra Fotballfestivalen i 2024 er at arrangementet var en \u00absuksess\u00bb. Justeringer underveis ble h\u00e5ndtert raskt og effektivt av arrang\u00f8r, og leien ble betalt som avtalt. Etaten mottok heller ingen klager p\u00e5 arrangementet. Kvinnefotballen er i vekst, men har derimot ikke samme oppslutning som herrefotballen. Arrang\u00f8r er realistisk, og er noe i tvil p\u00e5 om oppslutningen rundt arrangementet vil bli for d\u00e5rlig, og at risikoen rundt prosjektet kan bli for h\u00f8y. Tiden er ogs\u00e5 et moment til \u00e5 utforme et godt nok konsept, da et arrangement av denne st\u00f8rrelsen krever god tid til planlegging. S\u00f8knad fra Bergen Julemarked AS Bymilj\u00f8etatens vurdering gj\u00f8res ut fra det som faktisk s\u00f8kes om. Etaten forholder seg blant annet til Bergen kommunes eget Regelverk for bruk av kommunale parker, friomr\u00e5der, byfjell og byrom til arrangementer m.m. og til de enhver tid gjeldende priser for leie av byrom, vedtatt av Bergen bystyre. P\u00e5 sp\u00f8rsm\u00e5l fra etaten om arrang\u00f8r hadde tatt h\u00f8yde for \u00e5 betale ordin\u00e6r leie for bruk av Festplassen i sin planlegging, var tilbakemeldingen at dersom de m\u00e5tte betale en annen leie enn satsene for marked, kunne det bli n\u00f8dvendig \u00e5 justere konseptet i en mer kommersiell retning. Dette kan inneb\u00e6re \u00e5 bytte ut gratis kulturprogram for barn og unge med forn\u00f8yelsesattraksjoner. Arrang\u00f8r har utf\u00f8rt endringer for \u00e5 bedre fremkommeligheten til de myke trafikantene, og opprettholder tilkomsten til lille Lungeg\u00e5rdsvann som er et yndet sted for fotografering for turister og byens borgere. Et arrangement med s\u00e5 lang varighet vil g\u00e5 p\u00e5 bekostning av andre som \u00f8nsker \u00e5 bruke Festplassen. Antall s\u00f8knader om bruk av Festplassen har generelt \u00f8kt i omfang, ogs\u00e5 for sommerm\u00e5nedene. Bymilj\u00f8etaten har mottatt flere enkeltst\u00e5ende s\u00f8knader om bruk av Festplassen i sommerm\u00e5nedene. I dialog med noen av arrang\u00f8rene, har disse valgt \u00e5 ikke sende s\u00f8knad, da de har behov for raske avklaringer. Andre arrang\u00f8rer har dessverre valgt \u00e5 trekke s\u00f8knadene sine, med bakgrunn i behovet for avklaringer om bruk av byrommet, f\u00f8r de setter i gang en omfattende planlegging av arrangementet. Bergen AmCar Club reserverte Festplassen tidlig og fikk tillatelse til \u00e5 benytte Festplassen 28. juni og 4. juli. Arrangementene er av et omfang som ikke enkelt lar seg flytte til et annet byrom. Ved \u00e5 justere noe p\u00e5 startdatoen for sommermarkedet kan arrangementet 28. juni gjennomf\u00f8res. Tillatelsen for bruk av Festplassen 4. juli m\u00e5 trekkes tilbake, da det ikke er tilgjengelig byrom for denne type arrangement. Etter en totalvurdering er Bymilj\u00f8etaten positive til \u00e5 leie ut Festplassen til et lenger arrangement, selv om det g\u00e5r p\u00e5 bekostning av andre mindre arrangement. Etatens oppfatning er at det er med p\u00e5 \u00e5 skape en mer attraktiv og levende by. Siden det er to s\u00f8kere, m\u00e5 det ogs\u00e5 gj\u00f8res et valg mellom disse. Beck Sports AS sitt arrangement fremst\u00e5r som sv\u00e6rt risikofylt n\u00e5r det gjelder \u00f8konomi, og det er stor usikkerhet om det lar seg gjennomf\u00f8re. Etaten anbefaler derfor \u00e5 innvilge s\u00f8knaden fra Bergen Julemarked AS, for perioden 29. juni \u2013 5. august 2025. Fagetatens anbefaling: 1. Bymilj\u00f8etaten anbefaler at det gis tillatelse til sommermarked p\u00e5 Festplassen, arrangert av Bergen Julemarked AS, innenfor det angitte omr\u00e5det og de vilk\u00e5r etaten stiller i egen avtale, i perioden 29. juni til 5. august 2025. 2. Det skal betales full leie etter prisen for kommersielt arrangement, kr. 27 476,- per dag, for arrangementsdagene og for dager som g\u00e5r med til opp- og nedrigg. Med hilsen Bymilj\u00f8etaten Lise Reinertsen Arvid Heggestad Etatsdirekt\u00f8r Avdelingsleder Dokumentet er godkjent elektronisk. Vedlegg: Vedlegg 1: S\u00f8knad fra Bergen Julemarked AS datert 09.04.2024 Vedlegg 2: Kartskisse fra Bergen Julemarked AS mottatt 09.04.2024 Vedlegg 3: S\u00f8knad fra Beck Sport AS datert 17.09.2024 Vedlegg 4: Oppdatert kartskisse fra Bergen Julemarked AS mottatt 13.11.2024 "
}