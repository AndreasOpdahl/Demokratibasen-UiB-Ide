{
  "dokument_id": "048a086f-d4e6-59bb-9213-f8913428b0f7",
  "doc_type": "case_attachment",
  "kommune": 4601,
  "tittel": "Samlet oversikt over diverse innspill",
  "url": "https://bergen.kommune.no/politikere-utvalg/api/fil/bk360/9885648/Samlet-oversikt-over-diverse-innspill",
  "tekst": "Bergen kommune v/Bymilj\u00f8etaten, sak 2017/12130 og 2022/20075 Bymilj\u00f8etaten (BME) blir i det f\u00f8lgende gjort oppmerksom p\u00e5 forhold som BME b\u00f8r vurdere f\u00f8r overtakelse av vei og friomr\u00e5de (o_FRI4) p\u00e5 N\u00f8ttveit, s\u00e6rlig knyttet til tilgjengelighet til friomr\u00e5de og kvalitet/utforming. Henvendelsen samler diverse innspill fra ulike beboere i omr\u00e5det som BME b\u00f8r v\u00e6re kjent med og vurdere f\u00f8r overtakelse slik at hensikten for omr\u00e5det kan oppn\u00e5s b\u00e5de n\u00e5r det gjelder bruk og forvaltning. BME har p.t. overtatt veien frem til og med snuplassen for buss. Ved snuplassen ble det etablert et gangfelt etter at BME hadde p\u00e5pekt at utbygger v/Multiconsult hadde benyttet for lav fartsgrense i beregningen av behovet for gangfelt ved bussholdeplass. Gjeldende fartsgrense p\u00e5 stedet er 40 km/t. Samme fartsgrense gjelder p.t. for veien videre rundt feltet. I utbyggers illustrasjon (se neste side) er det tegnet inn gangfelt ogs\u00e5 til friomr\u00e5det, men dette er ikke etablert. Det foreligger derfor ingen krysningspunkt til o_FRI4. BME m\u00e5 her sikre at opparbeidelsen er i henhold til gjeldende fartsgrense og f\u00e5 klarlagt hvilke godkjennelser som er gitt og hvilke forutsetninger som er lagt til grunn. BME m\u00e5 s\u00f8rge for at opparbeidelsen blir trafikksikker ogs\u00e5 for myke trafikanter. Det b\u00f8r klargj\u00f8res om manglende krysningspunkt skyldes at utbygger har basert seg p\u00e5 en uriktig fartsgrense p\u00e5 30 km/t ved opparbeidelsen. Det er viktig for bruken av friomr\u00e5det at det er mulighet for trygg ferdsel fra fortau til friomr\u00e5de. BME m\u00e5 derfor sikre at omr\u00e5det blir ivaretatt p\u00e5 en god m\u00e5te og at det sikres god og trygg tilgjengelighet til friomr\u00e5det for myke trafikanter, og ogs\u00e5 ellers i omr\u00e5det. Punkt 1: Manglende sikkerhet Friomr\u00e5det best\u00e5r blant annet av gangveier, lekeplass, ballbane og en steintribune. Ballbanen er delvis gjerdet inn mot bekk og mot bussholdeplass, men ikke mot vei. Omr\u00e5det benyttes i all hovedsak av barn til fotball og lek om sommeren og aking om vinteren. Det er laget til to tilkomster til omr\u00e5det (r\u00f8de piler). Begge krever kryssing av vei fra kommende kommunalt fortau, men uten etablert gangfelt. Den svarte pilen viser et punkt flere benytter som snarvei. Dette sammenfaller med der det i utbyggers illustrasjon var tiltenkt tilkomst og krysningspunkt, se illustrasjon p\u00e5 neste side. Vi er ukjent med hvorfor dette ikke er gjennomf\u00f8rt. Fartsgrensen er som nevnt 40 km/t. \uf0df Retning nord Retning s\u00f8r \uf0e0 Omr\u00e5det er videre sv\u00e6rt lite oversiktlig b\u00e5de for kj\u00f8rende, syklende og g\u00e5ende. S\u00e6rlig i helgene, da flere parkerer der i forbindelse med tur p\u00e5 Sm\u00f8r\u00e5sfjellet, og p\u00e5 ettermiddager, oppst\u00e5r det ofte uoversiktlige situasjoner. De bl\u00e5 og svarte linjene langs veien viser omr\u00e5der med periodevis stor grad av gateparkering. Gul sirkel til venstre viser gangfelt til bussholdeplass. Tilkomst til omr\u00e5det via gangfelt ved bussholdeplass er uegnet av flere grunner. G\u00e5ende m\u00e5 krysse en annen vei for \u00e5 komme til gangfeltet og m\u00e5 i tillegg krysse snuplassen. Det er ogs\u00e5 liten grunn til \u00e5 forvente at barn vil g\u00e5 denne omveien og det \u00f8ker ogs\u00e5 risikoen for at barn mister ball ut i veien som s\u00e5 kan rulle videre nedover bakken. Utbyggers illustrasjon av omr\u00e5det, blant annet med krysningspunkt som ikke er etablert Tiltak: Det forutsettes at BME s\u00f8rger for at det opparbeides en sikker tilkomst til omr\u00e5det. Om BME ikke krever dette fra utbygger, forventes det at BME selv utbedrer forholdene snarlig. Ved overtakelse vil kommunen overta ansvaret for sikkerheten i omr\u00e5det. En utbedring vil inneb\u00e6re ett eller flere tiltak i kombinasjon. Dersom det ikke etableres et krysningspunkt, m\u00e5 fartsgrensen reduseres, eventuelt kombinert med fartshumper. Parkeringsforbud i omr\u00e5det der det legges opp til veikryssing kan ogs\u00e5 bedre situasjonen. Etablere gangfelt/krysningspunkt: De to gule gangfeltene som er tegnet inn i bildet av faktisk situasjon, er potensielle krysningspunkter ut fra det som i dag er opparbeidet tilkomst til friomr\u00e5det. I tillegg er krysning mulig der det opprinnelig var planlagt tilkomst, som vist over i utbyggers illustrasjon. Avstanden mellom hvert av de opptegnede gangfeltene er over 50 meter og i tillegg er det et kryss mellom to av disse. Plasseringen vil derfor v\u00e6re i tr\u00e5d med Statens vegvesens veiledning om gangfeltkriterier i tettbygd str\u00f8k. Om faste krysningspunkter skal begrenses, m\u00e5 BME vurdere hvor det er mest hensiktsmessig. Imidlertid er det ikke fortau p\u00e5 siden mot friomr\u00e5det og dette m\u00e5 trolig etableres dersom det skal etableres gangfelt. Dette vil gj\u00f8re denne l\u00f8sningen dyrere, men det kan synes fra illustrasjonen at dette har v\u00e6rt tiltenkt og dermed trolig lagt til grunn i godkjennelsen. Begrense tilkomststedene: Tilkomststedene til friomr\u00e5det kan begrenses ved \u00e5 sette opp et gjerde langs veien der det ikke \u00f8nskes veikryssing. Redusert fartsgrense: Dette vil redusere skadepotensialet og gj\u00f8re kryssing av veien tryggere. Fartshumper: Tiltaket vil redusere farten, men de n\u00e6rmeste naboene oppfatter at fartshumper kan v\u00e6re negativt med tanke p\u00e5 st\u00f8y fra \u00f8kt akselerasjon, hurtig nedbremsing mellom humpene, og biler som sl\u00e5r nedi veien. Parkeringsforbud ved krysningspunktene vil gi en mer oversiktlig situasjon for alle. Oppsummert: BME m\u00e5 forsikre seg om at det blir etablert en sikker tilkomst fra fortau til friomr\u00e5de o_FRI4. Med fartsgrense p\u00e5 40 km/t, m\u00e5 det etableres minst ett krysningspunkt. Uten slik tilkomst, m\u00e5 fartsgrensen reduseres. Det m\u00e5 ogs\u00e5 stilles krav om gjerde som i stor grad hindrer at ball kan sparkes ut i veien og at barn l\u00f8per ut i veien, jf. punkt 2. Veien er i tillegg bratt og f\u00f8rer til at baller fort ruller nedover i retning Apeltun. Punkt 2: Kvaliteten p\u00e5 ballbanen og friomr\u00e5det for \u00f8vrig Manglende gjerde p\u00e5 ballbanen: Det er ikke satt opp gjerde i hj\u00f8rnet mot vei og heller ikke langs banens langside som er vendt mot veien. Dette medf\u00f8rer at det oppst\u00e5r fare som f\u00f8lge av at brukere av banen og andre barn, l\u00f8per ut i veien. Det vises s\u00e6rlig til det nordvestlige hj\u00f8rnet av banen hvor det i tillegg til \u00e5 v\u00e6re \u00e5pent mot vei, er kort avstand til veien. N\u00e5r ballen g\u00e5r ut av banen her, ender den i et omr\u00e5de der det er snuplass og to kryssende veier. Denne risikoen vil reduseres vesentlig dersom ballbanen gjerdes inn i dette hj\u00f8rnet (oransje streker p\u00e5 bilde s. 1). BME b\u00f8r for \u00f8vrig vurdere h\u00f8yden p\u00e5 det gjerdet som er satt opp rundt deler av banen. Dette gjerdet er ikke h\u00f8yt nok til \u00e5 hindre selv sm\u00e5 barn (4-5 \u00e5r) i \u00e5 sparke ballen over gjerdet, enten med hensikt eller ved uhell. Mot bekk er det en bratt skr\u00e5ning som brukere av banen, som stort sett er barn, m\u00e5 ned til for \u00e5 hente ball som g\u00e5r over gjerdet eller forbi gjerdet p\u00e5 enden. Et h\u00f8yere og noe forlenget gjerde her ville begrenset utilsiktede tilfeller og ikke v\u00e6rt til sjenanse for noen ettersom det i bakkant er skog. Ballbanen ligger for \u00f8vrig p\u00e5 toppen av veien og ball som sparkes ut i veien, vil derfor raskt rulle nedover i retning Apeltun. Barn l\u00f8per derfor ut i veien og skaper farlige situasjoner. BME m\u00e5 videre sikre at kvaliteten p\u00e5 friomr\u00e5det har et n\u00f8dvendig minsteniv\u00e5 n\u00e5r det gjelder kvalitet: \u2022 Hele dekket p\u00e5 ballbanen var l\u00f8st og halve dekket bl\u00e5ste opp og la seg over motsatt banehalvdel vinteren 2022/23. Det er uklart om dette er utbedret og om det i tilfelle er gjort tilfredsstillende. Dekket er lagt p\u00e5 plass igjen av beboere. \u2022 Skj\u00f8tene mellom de ulike kunstgressrullene p\u00e5 ballbanen er harde og dekket fremst\u00e5r som et kunstgressdekke til hagebruk. Det er ogs\u00e5 en stor, hard plastklump som stikker opp og m\u00e5 fjernes fra s\u00f8ndre del av banen (n\u00e6r enden av banen midt p\u00e5 kortsiden mot gressbakke). Det er tidligere oppdaget spisse plastdeler som har st\u00e5tt opp fra bakken, muligens en festeinnretning som ikke er festet skikkelig. Dersom det er brukt slike spisse hardplaststrips e.l. som potensielt kan l\u00f8sne og stikke opp fra dekket, kan det oppst\u00e5 skader for brukerne. BME m\u00e5 f\u00e5 klarhet i om dette er en risiko eller ikke. \u2022 M\u00e5lene p\u00e5 ballbanen er ikke sikret fra \u00e5 velte. \u2022 Grusingen, s\u00e6rlig til lekeplass fra vei, m\u00e5 vurderes med tanke p\u00e5 universell utforming og drenering. Det har her blitt etterfylt med grus. \u2022 Det b\u00f8r fremg\u00e5 hvor kommunens eiendom (grense) starter for \u00e5 sikre klarhet i ansvarsomr\u00e5det. \u2022 BME b\u00f8r vurdere om steintribunen oppfyller n\u00f8dvendige krav generelt, og om det kan v\u00e6re problematisk med tanke p\u00e5 at den er lite synlig vinterstid n\u00e5r bakken benyttes til aking. BME m\u00e5 s\u00f8rge for at omr\u00e5det settes i stand til sikker og varig bruk. Om BME mener det er utbyggers ansvar, m\u00e5 BME eventuelt varsle PBE slik at PBE kan vurdere tilsyn dersom det ikke foretas utbedring. Hvis utbygger ikke har oppfylt kravene og heller ikke ferdigstiller anlegget frivillig, m\u00e5 eventuelt kommunen f\u00f8lge opp kravet med forelegg. Ingen beboere har slik anledning til \u00e5 stille krav ettersom reguleringsplanen har avsatt arealet til offentlig bruk. Det vises i denne sammenheng for eksempel til Sivilombudets uttalelse i sak om kommunal overtakelse av vei og VA-anlegg med henvisning til rundskriv H-1/06: \u00abHvis utbygger ikke ferdigstiller anlegget frivillig, m\u00e5 eventuelt kommunen holde tilbake ferdigattest for tiltaket, eventuelt f\u00f8lge opp kravet med forelegg etter \u00a7 114 el., jf. ogs\u00e5 kapittel 5.\u00bb1 Dersom kommunen er forpliktet av at ferdigattest er gitt og utbygger p\u00e5 denne bakgrunn ikke foretar utbedring, m\u00e5 BME informere PBE, slik at de kan vurdere tilsyn. Punkt 3: Akebakke som ender p\u00e5 kommende kommunal vei og fortau (LEK_4) F\u00f8r BME overtar veien gj\u00f8res det ogs\u00e5 oppmerksom p\u00e5 at det er etablert en akebakke i LEK_4 som ender p\u00e5 kommende kommunalt fortau og vei (se bilde under) og rett mot en lyktestolpe. If\u00f8lge TEK10 \u00a7 8-4 (3), som utbyggingen er regulert av, skal uteoppholdsareal \u00abutformes slik at fare for personer unng\u00e5s. Lekearealer skal avskjermes mot trafikk\u00bb. PBE har mottatt klage fra beboere, men saken er lukket etter uttalelse fra utbygger. PBE har ikke gjennomf\u00f8rt tilsyn og stoler p\u00e5 utbygger: \u00abI redegj\u00f8relsen [fra utbygger] synes det som alle de sikkerhetsmessige forhold er ivaretatt.\u00bb Vollen som er etablert med den hensikt \u00e5 hindre barn fra \u00e5 ake ut i veien (r\u00f8d sirkel) er av en st\u00f8rrelse og utforming som gj\u00f8r at denne ved sn\u00f8fall fungerer mer som en hump eller et hopp, fremfor en hindring. Bakken er derfor ikke egnet som akebakke i dagens tilstand, men benyttes likevel i noen grad av st\u00f8rre barn uten tilsyn av voksne. 1 https://www.sivilombudet.no/uttalelser/sak-om-kommunal-overtakelse-av-vei-og-va-anlegg/ BME oppfordres til \u00e5 foreta sin egen vurdering av akebakken f\u00f8r fortau og vei overtas og eventuelt varsle PBE om forholdene, ettersom PBE s\u00e5 langt kun har vektlagt informasjon fra utbygger. PBE f\u00f8lger ikke opp rekkef\u00f8lgebestemmelser BME gj\u00f8res videre oppmerksom p\u00e5 at PBE ikke synes \u00e5 f\u00f8lge opp de betingelser som BME stilte for \u00e5 v\u00e6re positiv til en dispensasjon fra rekkef\u00f8lgekravene. Det vises til brev fra BME til PBE v/Gunn \u00d8stvik Petersen 1. juni 2021, som besvarer et \u00f8nske fra utbygger om \u00e5 f\u00e5 ferdigattest p\u00e5 husene til tross for at det ikke foreligger ferdigattest p\u00e5 vei, slik reguleringsbestemmelsene legger opp til, registrert som saksdokument 2017/12130-75. Av brevet fremg\u00e5r det avslutningsvis (v\u00e5r utheving): \u00abP\u00e5 bakgrunn av sist ovennevnte er Bymilj\u00f8etaten positiv til at det blir gitt dispensasjon fra rekkef\u00f8lgekrav \u00a7 2.4 p\u00e5 betegnelse at utbygger forplikter seg \u00e5 overlevere alle regulerte offentlige vegomr\u00e5der innenfor planavgrensning i l\u00f8pet av ett \u00e5r.\u00bb Det er uklart om PBE enten har oversett betingelsen fra BME eller om PBE har glemt \u00e5 f\u00f8lge dette opp. PBE utstedte ferdigattest for o_FRI4 24. august 2021. Konsekvensen av dispensasjon og manglende oppf\u00f8lging, er at utbygger har f\u00e5 insentiver til \u00e5 ferdigstille arbeidet og \u00e5 utbedre mangler i omr\u00e5det. Det er uheldig hvis PBE har en forvaltningspraksis som undergraver b\u00e5de reglene i bustadoppf\u00f8ringslova og forutsigbarheten knyttet til reguleringsbestemmelser. Vi oppfordrer BME til \u00e5 ta opp problemstillingen med PBE. Videre oppf\u00f8lging Vi im\u00f8teser at BME s\u00f8rger for fremdrift med n\u00f8dvendig utbedring, og at ansvarsforholdene for friomr\u00e5det og vei klargj\u00f8res, blant annet hvem som har ansvar for skader som skulle oppst\u00e5 som f\u00f8lge av manglende veivedlikehold/- sikkerhet, manglende vedlikehold av lekeplassapparater eller sikkerhetsmangler ved ballbane o.l. Om n\u00f8dvendig m\u00e5 BME varsle PBE om avvik. Om kommunen, mot formodning, fortsatt ikke har kommet i m\u00e5l med disse sakene innen vinteren 2024/25 forutsettes det at kommunen p\u00e5legger utbygger et vintervedlikehold p\u00e5 veien i tr\u00e5d med kommunal standard. Med vennlig hilsen Beboere p\u00e5 N\u00f8ttveit "
}