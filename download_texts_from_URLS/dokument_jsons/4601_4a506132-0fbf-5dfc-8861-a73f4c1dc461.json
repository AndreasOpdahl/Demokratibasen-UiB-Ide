{
  "dokument_id": "4a506132-0fbf-5dfc-8861-a73f4c1dc461",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 63 fra Christian Haugen (FrP) om ressurser i politiet i Bergen til forebygging av ungdomskriminalitet - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10644603/Svar-pa-skriftlig-sporsmal-nr-63-fra-Christian-Haugen-FrP-om-ressurser-i-politiet-i-Bergen-til-forebygging-av-ungdomskriminalitet-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/97482-3 Saksbehandler: Silje Myklebust Fra Dato: 17. juni 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 63 fra Christian Haugen (FrP) om ressurser i politiet i Bergen til forebygging av ungdomskriminalitet - Utvalg for helse og sosial 2024 Stortingsrepresentant Silje Hjemdal (FrP) stilte 03. juni et skriftlig sp\u00f8rsm\u00e5l til justisminister Emile Mehl (Sp) om hun kunne redegj\u00f8re for hvor mange \u00e5rsverk i vest politidistrikt som jobber fast med forebyggende arbeid s\u00e6rlig rettet mot barn og unge, og om statsr\u00e5den kunne gi tall p\u00e5 hvor mange av disse som til daglig jobber med dette i Bergen med bakgrunn i vedvarende bekymringer og konsekvenser knyttet til ressurssituasjonen i Politiet. Nye tall fra SSB og PODs politistatistikk viser at politidekningen i Norge er redusert siste \u00e5ret. Dette gj\u00f8r at politiet n\u00e5 er i d\u00e5rligere stand til \u00e5 ivareta sitt samfunnsoppdrag. Samtidig som vi er vitne til en nedbygging av politiet og det forebyggende arbeidet \u00f8ker ungdomskriminaliteten. Dette vil p\u00e5 sikt f\u00e5 alvorlige konsekvenser og det kan ikke advares sterkt nok mot at det kuttes til beinet i politiets forebyggende arbeid. Statsr\u00e5den svarte 11. juni f\u00f8lgende: \u00abForebygging av kriminalitet er en sentral oppgave for politiet og er gitt prioritet i departementets tildelingsbrev til Politidirektoratet ogs\u00e5 i 2024. Effektiv forebygging bidrar b\u00e5de til \u00e5 minske omfanget av kriminaliteten, reduserer skadevirkninger og hindrer gjentagelse. Det forebyggende arbeidet er et felles ansvar for alle fagomr\u00e5der og funksjoner i politiet. B\u00e5de etterforskere og politibetjenter som jobber operativt jobber selvsagt forebyggende. I tillegg er det etablert egne ordninger med politir\u00e5d og politikontakter som en del av den faste samarbeidsstrukturen mellom politi og kommune. Forebygging av barne- og ungdomskriminalitet utgj\u00f8r en sentral del av arbeidet i disse strukturene. En tallfesting av antall \u00e5rsverk fast knyttet til det forebyggende arbeidet vil p\u00e5 denne bakgrunn ikke gi et fyllestgj\u00f8rende bilde av politiets forbyggende innsats. Jeg har imidlertid innhentet det etterspurte tallmaterialet og har f\u00e5tt opplyst fra Politidirektoratet at det i dag totalt er 27 personer som jobber fast med forebyggende arbeid s\u00e6rlig rettet mot barn og unge i Vest politidistrikt. I tillegg har distriktet bemannet nettpatruljen med fire personer. Av de 27 tjenestepersonene som arbeider med slik forebygging i distriktet, er det i dag 12 som jobber fast med forebyggende arbeid rettet mot barn og unge i Bergen.\u00bb Skriftlig sp\u00f8rsm\u00e5l - stortinget.no Politiets fellesforbund og flere har advart mot at man stadig har redusert antallet stillinger som jobber med forebygging av b\u00e5de ungdomskriminalitet og vold i n\u00e6re relasjoner. Sp\u00f8rsm\u00e5l til byr\u00e5den: Opplever byr\u00e5det at det er nok ressurser i politiet i Bergen til forebygging? Svar fra byr\u00e5den: Det er et uttalt \u00f8nske fra byr\u00e5det at politiet prioriterer ressurser til det kriminalitetsforebyggende arbeidet. Vi vet at det har god effekt at politiet er tilgjengelige p\u00e5 et forebyggende niv\u00e5. Byr\u00e5det erfarer at politiet i Bergen har et engasjement for det kriminalitetsforebyggende arbeidet, og ser p\u00e5 dette som en viktig oppgave. Samtidig erkjenner politiet at det er knapt med ressurser, og at dette har f\u00f8rt til at de har m\u00e5ttet redusere det forebyggende arbeidet, som for eksempel oppf\u00f8lging av russen og deltakelse i ulike fora. Det kan derfor vanskelig sies at det er tilstrekkelig med ressurser til forebygging i Bergen. Det er alvorlig at det ikke bevilges nok penger fra statlige myndigheter til \u00e5 sikre en tilstrekkelig kapasitet i Vest politidistrikt. Det er utfordrende for politiet \u00e5 prioritere ressurser til forebygging innenfor stramme budsjettrammer, spesielt med tanke p\u00e5 at annet viktig politiarbeid ogs\u00e5 krever store ressurser. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}