{
  "dokument_id": "8c87dc96-e1d8-5055-9588-3101025afafe",
  "doc_type": "case_presentation",
  "kommune": 4601,
  "tittel": "H\u00f8ringsuttalelse Forslag til endringer i plan- og bygningsloven og kart- og planforskriften",
  "url": "https://bergen.kommune.no/politikere-utvalg/api/fil/bk360/10649155/Framstilling-Horingsuttalelse-Forslag-til-endringer-i-plan-og-bygningsloven-og-kart-og-planforskriften",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/63982-8 H\u00f8ringsuttalelse - Forslag til endringer i Plan- og bygningsloven og Kart- og planforskriften Hva saken gjelder: Bergen kommune mottok den 15.04.2024 brev fra Kommunal- og distriktsdepartementet (KDD) om h\u00f8ring av forslag til endringer i plan- og bygningsloven og kart- og planforskriften. H\u00f8ringsfrist: Departementet har opprinnelig satt frist for \u00e5 sende inn h\u00f8ringsuttalelse til 05.08.2024, men har gitt Bergen kommune utsatt frist til etter bystyrets m\u00f8te 04.09.2024. Endringer i plan- og bygningsloven Forslaget inneb\u00e6rer at kommuner i arealplan kan gi planbestemmelser om at det i et utbyggingsomr\u00e5de skal benyttes borettslag som organisasjonsform, at en andel av boligene skal v\u00e6re utleieboliger, herunder utleieboliger spesifisert som kommunalt disponerte eller eide boliger, eller at en andel boliger skal tilbys med nye boligkj\u00f8psmodeller med markedsbaserte betingelser som leie-til-eie og/eller deleie. De nye lovbestemmelsene forsl\u00e5s tatt inn i plan- og bygningsloven \u00a7\u00a7 11-10 (Bestemmelser til arealform\u00e5l etter \u00a7 11-7 nr. 1, 2, 3 og 4) og 12-7 (Bestemmelser i reguleringsplan). Bestemmelsene foresl\u00e5s som ny \u00a7\u00a7 11-10 nr. 6 og 12-7 nr. 15. I lov 27. juni 2008 nr. 71 om planlegging og byggesaksbehandling gj\u00f8res f\u00f8lgende endringer: Ny \u00a7 11-10 nr. 6 skal lyde: \u00abAt en andel boliger i et omr\u00e5de skal tilbys med boligkj\u00f8psmodeller definert i burettslagslova \u00a7 xx og eierseksjonsloven \u00a7 xx, at en andel boliger i et omr\u00e5de skal v\u00e6re utleieboliger eller at boliger p\u00e5 angitte tomter skal organiseres som borettslag i samsvar med burettslagslova.\u00bb Ny \u00a7 12-7 nr. 15 skal lyde: \u00abAt en andel boliger i et omr\u00e5de skal tilbys med boligkj\u00f8psmodeller definert i burettslagslova \u00a7 xx og eierseksjonsloven \u00a7 xx, at n\u00e6rmere spesifiserte boliger i et omr\u00e5de v\u00e6re utleieboliger eid av foretak eller disponeres eller overtas av kommunen til markedspris, eller at boliger p\u00e5 angitte tomter skal organiseres som borettslag i samsvar med burettslagslova.\u00bb Endringer i kart- og planforskriften Forslaget inneb\u00e6rer at \u00abStudentboliger\u00bb blir et nytt arealform\u00e5l p\u00e5 kommuneplan- og reguleringsplanniv\u00e5. I forskrift 26. juni 2009 nr. 861 om kart, stedfestet informasjon, arealform\u00e5l og kommunalt planregister gj\u00f8res f\u00f8lgende endring: 1 \u00abI Vedlegg I under kap. \u00abA Arealform\u00e5l i kommuneplanens arealdel og i reguleringsplan, jf. plan- og bygningsloven \u00a7 11-7 og \u00a7 12-5\u00bb tas inn \u00abStudentboliger\u00bb som et nytt underform\u00e5l under arealform\u00e5let \u00abBebyggelse og anlegg\u00bb.\u00bb Innspill fra fagetater: Plan- og bygningsetaten og Byarkitekten har utarbeidet faglige innspill til h\u00f8ringsuttalelsen, disse f\u00f8lger vedlagt. Hovedpunkter fra etatenes innspill er oppsummert under. Bymilj\u00f8etaten har uttalt at den ikke har noen faglige innspill til h\u00f8ringssaken. Plan- og bygningsetaten: Forslag til planbestemmelser om boligkj\u00f8psmodeller, borettslag eller utleieboliger: \u2022 PBE er positiv til at kommunen f\u00e5r flere virkemidler i plan- og bygningsloven for \u00e5 legge til rette for en variert boligsammensetning. Selv om KPA2018 har krav om boligtyper og boligst\u00f8rrelser, s\u00e5 er ikke dette tilstrekkelig for virke utjevnende mot segregering. \u2022 For reguleringsplaner i fortettingsomr\u00e5der vil regulering av en andel boliger som borettslag og andre eierformer bidra til mangfold i beboermassen, og redusere sekund\u00e6rboliger med korte leieforhold. For allerede regulerte omr\u00e5der vil det v\u00e6re vanskelig \u00e5 stille slike krav. \u2022 PBE har i dag liten p\u00e5virkningsmulighet til \u00e5 regulere eierform og alternative boformer i private planforslag. PBE erfarer at dette i dag foresl\u00e5s uten ordin\u00e6re bokvaliteter. \u2022 Borettslagsleiligheter og eierseksjonsboliger har forskjellige muligheter til \u00e5 leie ut boligen, dette kan ha betydning for bo-stabiliteten. \u2022 PBE anbefaler at det ses p\u00e5 muligheten for \u00e5 endre eierseksjonsloven for \u00e5 sikre at profesjonelle utleiere skal kunne erverve flere enheter i boligsameier. Dette kan bidra til st\u00f8rre variasjon i beboermassen og gi boligtilbud til flere. Det m\u00e5 i slike tilfeller ogs\u00e5 settes begrensninger i forhold til korttidsutleie som Airbnb og liknende tilbud, for \u00e5 unng\u00e5 at disse boligene benyttes til hotellvirksomhet. \u2022 Den delen av befolkning som ikke \u00f8nsker \u00e5 eie, eller ikke har mulighet til \u00e5 kj\u00f8pe, er i hovedsak prisgitt et marked med korte leieforhold og risiko for \u00e5 flytte flere ganger. PBE vurderer at dette er s\u00e6rlig problematisk for barnefamilier, men det f\u00f8rer ogs\u00e5 til \u00e5 mindre stabile naboboliger. \u2022 PBE vurderer at forslaget om andre eierformer som deleie og leie-til-eie kan v\u00e6re et godt virkemiddel for \u00e5 sikre at f\u00f8rstegangskj\u00f8pere og andre uten egenkapital kan f\u00e5 kj\u00f8pe bolig. Dette kan samtidig medf\u00f8re konkurransevridning til fordel for utbyggere som har ressurser til \u00e5 binde opp egenkapital. PBE vurderer at Husbanken kanskje kan v\u00e6re aktuell for \u00e5 bidra med langsiktige l\u00e5n. \u2022 Lovendringen er mest aktuell \u00e5 bruke i omr\u00e5der med h\u00f8yt utbyggingspress, og hvor det er \u00f8nske om \u00e5 sikre overordnet beboervariasjon. PBE vurderer at forslaget ikke l\u00f8ser utfordringene i boligmarkedet alene, og forutsetter at kommunen har en aktiv rolle. \u2022 PBE vurderer at krav om andel utleieboliger kan fungere dersom det ogs\u00e5 er kommunal tilvisningsrett. Slik kan det fastsettes at en andel boliger skal v\u00e6re kommunalt eide eller kommunalt disponerte, uten at det presiseres hva slags type avtale kommune inng\u00e5r. \u2022 Andel utleieboliger b\u00f8r v\u00e6re i kombinasjon med at kommunen kan eie dem og leie ut. I attraktive omr\u00e5der kan leieprisene bli sv\u00e6rt h\u00f8ye hvis kommunen ikke eier boliger. Kommunen b\u00f8r p\u00e5 et tidlig tidspunkt avklare finansiering og videre oppf\u00f8lging. \u2022 PBE tolker at boliger som tilbys med boligkj\u00f8psmodeller vil v\u00e6re gjennom avtale mellom utbygger og kj\u00f8per hvor kommunen ikke er direkte involvert. \u2022 Kommunen m\u00e5 peke p\u00e5 aktuelle utbyggingsomr\u00e5der som er aktuelle for boligkj\u00f8psmodeller basert p\u00e5 sosio\u00f8konomi og levek\u00e5r. Dette kan gj\u00f8res i planstrategien, bestemmelser til Kommuneplanens arealdel, eller i s\u00e5kalte \u00abhelhetlige boligplaner\u00bb. PBE 2 vurderer at dette vil stille store krav til kommunens interne koordinering, og at det kan v\u00e6re vanskelig \u00e5 vurdere hva som er det beste boligsosiale virkemiddelet. \u2022 Det er positivt med verkt\u00f8y for sosial b\u00e6rekraft inn i planleggingen, men i store kommuner s\u00e5 vil dette kreve koordinering og tidligere avklaringer om kommunal finansiering. Forslag om studentboliger som arealform\u00e5l: \u2022 PBE er positiv til \u00e5 kunne sette studentboliger som eget form\u00e5l i plan. Dette gir bedre forutsigbarhet og f\u00f8ringer for lokalisering av studentboliger. \u2022 PBE har erfaring med at studentboliger blir foresl\u00e5tt der st\u00f8y og forurensing er til hinder for bygging av ordin\u00e6re boliger. Det er positivt at kvalitetskravene til studentboliger ikke reduseres. \u2022 PBE anbefaler at minimum brukstid f\u00f8r eventuell omregulering b\u00f8r heves fra 20 \u00e5r til for eksempel 35 \u00e5r. Byarkitekten: \u2022 Byarkitekten st\u00f8tter h\u00f8ringsforslaget, og vurderer at dette vil styrke kommunal planlegging i retning av en mer inkluderende, rettferdig og mangfoldig by. Lovforslaget gj\u00f8r det mulig i st\u00f8rre grad \u00e5 forebygge fremvekst av homogene nabolag og bidra til st\u00f8rre mangfold og \u00f8kt tilgjengelighet for ulike grupper i alle boligomr\u00e5der. Byarkitekten har noen faglige innspill som vil styrke foresl\u00e5tte endringer, s\u00e6rlig knyttet til borettslag og utleieboliger. \u2022 Boligkj\u00f8psmodeller som leie-til-eie, utleieboliger og borettslagsboliger kan gi \u00f8kt boligvariasjon. Boligsosiale hensyn i samfunns- og arealplanleggingen kan bidra til gode botilbud for vanskeligstilte og til at flere kan eie egen bolig. \u2022 For levek\u00e5rsutsatte omr\u00e5der vurderer Byarkitekten at det er positivt om kommuner f\u00e5r mulighet til \u00e5 styre om nye boliger skal organiseres som borettslag eller boligsameier, og om boligene skal v\u00e6re private eller kommunale utleieboliger, boliger for s\u00e6rskilte grupper som unge, studenter eller eldre, eller boligstiftelser/ ikke-kommersielle utleieboliger. Byarkitekten vurderer at borettslagsboliger i levek\u00e5rsutsatte omr\u00e5der kan ha en positiv effekt p\u00e5 nabolaget gjennom \u00e5 redusere at folk flytter. Tillit og trivsel oppst\u00e5r gjennom \u00e5 bygge relasjoner i n\u00e6rmilj\u00f8et over tid. Dette er s\u00e6rlig viktig for barn og unge/ barnefamilier da gode nabolag virker positivt inn p\u00e5 skole- og l\u00e6ringsmilj\u00f8et ved skolene i omr\u00e5det. Det kan ogs\u00e5 v\u00e6re lettere for familier \u00e5 f\u00e5 kj\u00f8pt en bolig i omr\u00e5det hvor de fra f\u00f8r av leier. \u2022 Borettslag gir gode mulighet til \u00e5 etablere boliger med delel\u00f8sninger og styrke fellesarealer. Dette kan bidra til at eldre bor lengre hjemme, forebygger ensomhet og bidrar til trivsel og aktivitet. Borettslag gir ogs\u00e5 mulighet til \u00e5 styre beboergruppe, for eksempel aldersmessig og familiest\u00f8rrelse. \u2022 Byarkitekten viser til at fellesarealer og fellesl\u00f8sninger er viktig for eldre og andre som er mindre mobile, det styrker involvering og tilh\u00f8righet i nabolag, og kan v\u00e6re s\u00e6rlig attraktivt for barnefamilier. Sambruk av arealer kan ogs\u00e5 bidra til redusert ressursbruk gjennom deling og samarbeid. \u2022 Boliger utgj\u00f8r en stor del av v\u00e5re bygde omgivelser som p\u00e5virker hverdagsliv, selvf\u00f8lelse og mestring, og mulighet for deltakelse og helse. Samfunnet st\u00e5r overfor stadig nye utfordringer, og boligsektoren er et viktig strategisk virkemiddel for \u00e5 m\u00f8te disse. Forskning viser at boligmarkedet i Norge f\u00f8rer til \u00f8kt ulikhet. \u00d8kende boligpriser f\u00f8rer til at mange i de st\u00f8rste byene ikke har \u00f8konomi til \u00e5 kj\u00f8pe egen bolig, det f\u00f8rer til \u00f8kende segregering, og at fortettingsomr\u00e5der blir homogene og lite inkluderende. \u2022 Den demografiske utviklingen \u2013 med flere eldre og stadig f\u00e6rre til \u00e5 finansiere offentlige tjenester \u2013 utfordrer den nordiske velferdsmodellen og kommunene sin \u00f8konomi og tjenestetilbud. Byarkitekten anbefaler nye l\u00f8sninger og nye typer tiltak, og \u00f8kt samhandling b\u00e5de innenfor ulike deler av offentlig sektor og offentlig/privat sektor. Byarkitekten viser til Helse- og omsorgsdepartementet sin anbefaling om at utvikling av 3 nye boligl\u00f8sninger er et av flere viktige strategiske virkemidler for \u00e5 m\u00f8te disse utfordringene. Utenforskap og utfordringer innenfor psykisk helse bidrar til \u00f8konomiske utgifter for kommunene (Finansdepartementet, 2021). Byarkitekten viser til forskning om at tilgang til fellesrom og mulighet til \u00e5 delta i aktiviteter gir en positiv helseeffekt og st\u00f8rre grad av trygghet og \u00f8kt livskvalitet hos eldre. \u2022 Helsedirektoratets Sektorrapport om folkehelse fra 2021 fremhever viktigheten av gode boliger og boomr\u00e5der, en stabil bosituasjon og tilgang p\u00e5 gode m\u00f8teplasser og rekreasjonsomr\u00e5der for \u00e5 fremme folkehelse. Forskning fremhever ogs\u00e5 sosial rettferdighet, eller like muligheter for alle, er et av elementene i en sosialt b\u00e6rekraftig by. Dette inneb\u00e6rer b\u00e5de en variasjon i boligtyper (boformer, leilighetstyper og eieformer) og tilgang til rimelige boliger i alle bydeler. Mangfold kan bidra til inkludering av marginaliserte grupper gjennom tilgang til st\u00f8rre sosiale nettverk, og til \u00e5 fremme sosial mobilitet. Tilgang til forskjellige boligtyper kan ogs\u00e5 gi grunnlag for st\u00f8rre grad av stabilitet fordi folk kan bli boende lengre i et nabolag gjennom ulike livsfaser. Kommunal og moderniseringsdepartementet sin boligsosiale strategi fra 2020 fremhever at en styrking av leiesektoren, spesielt i sentrale byomr\u00e5der, vil kunne bidra til st\u00f8rre grad av sosialt mangfold i disse bydelene. \u2022 Byarkitekten p\u00e5peker at forslaget b\u00f8r v\u00e6re et regelverk som kommunen ikke er p\u00e5lagt \u00e5 benytte seg av, men som kommunen kan velge \u00e5 benytte seg av der det er form\u00e5lstjenlig og n\u00f8dvendig. Byr\u00e5dets vurdering og forslag til h\u00f8ringsuttalelse: Bergen kommune takker for oversendelse av h\u00f8ringsnotatet og ser i all hovedsak positivt p\u00e5 departementets forslag til endringer i plan- og bygningsloven og kart- og planforskriften. Forslagene vil bidra til at kommunene f\u00e5r flere verkt\u00f8y for \u00e5 realisere overordnede og viktige samfunnsm\u00e5l knyttet til boligmarkedet og sosial b\u00e6rekraft. Det er samtidig positivt at kommunene selv st\u00e5r fritt til \u00e5 benytte seg av denne muligheten der det er hensiktsmessig. Byr\u00e5det viser til Plan- og bygningsetaten og Byarkitekten sine innspill til h\u00f8ringsforslaget, som oppsummert over, og gjengir disse i sin uttalelse. I tillegg har byr\u00e5det noen supplerende merknader som utdypes under. Overordnede f\u00f8ringer og byr\u00e5dsplattform Kommuneplanens samfunnsdel (KPS Bergen 2030) fremhever under den Attraktive byen at Bergen skal ha gode boliger i varierte bomillj\u00f8, gjennom variasjon i boligtyper, st\u00f8rrelser, og tilbud om eie eller leie. Et st\u00f8rre tilbud av utleieboliger kan bidra til \u00e5 dempe prispresset i boligmarkedet, og flere studentboliger vil gi mindre press p\u00e5 \u00e5 gj\u00f8re om sentrumsboliger til hybler. Temaplan for b\u00e6rekraftig boligforsyning mot 2030 og Temaplan for studenter, begge vedtatt av bystyret juni 2023, anbefaler at det innf\u00f8res eget arealform\u00e5l i Plan- og bygningsloven for studentboliger. Dette kan bidra til bygging av flere studentboliger til overkommelig pris i sentrumsn\u00e6re omr\u00e5der, det kan bidra til mindre hyblifisering av familieboliger og lette trykket i leiemarkedet. Temaplanen for b\u00e6rekraftig boligforsyning mot 2030 sin handlingsdel har flere tiltak knyttet til sosial b\u00e6rekraft og delm\u00e5let om mangfoldige nabolag, og \u00f8konomisk b\u00e6rekraft og delm\u00e5let om nok boligbygging, som er relevante for h\u00f8ringsforslaget. Dette handler om \u00e5 bygge flere og mere variert boliger til overkommelig pris, f\u00e5 flere virkemidler til \u00e5 regulere sosial b\u00e6rekraft, sikre stabile bomilj\u00f8 og familieboliger, fordele kommunale boliger med mer. Byr\u00e5dets politiske plattform (Klosterhagen-erkl\u00e6ringen) har m\u00e5l om at Bergen skal vokse de neste \u00e5rene og fremst\u00e5 som attraktiv \u00e5 etablere seg i for studenter, familier og andre som har lyst \u00e5 bidra til verdiskapningen i byen. Byr\u00e5det har ogs\u00e5 m\u00e5l om \u00e5 gj\u00f8re Bergen til Norges beste studentby. 4 Bergen kommune vurderer at h\u00f8ringsforslaget bidrar til \u00e5 realisere viktige m\u00e5lsettinger i KPS 2030, temaplan for b\u00e6rekraftig boligforsyning og temaplan for studenter, og byr\u00e5dets politiske plattform. Forslag til planbestemmelser om boligkj\u00f8psmodeller, borettslag eller utleieboliger Kommunen har flere roller i byutviklingen, b\u00e5de som grunneier, som utbygger og som tilrettelegger for offentlige tjenester gjennom etablering av kommunale boliger. Bergen kommune har flere innspill til h\u00f8ringsforslaget knyttet til de ulike rollene, i tillegg til kommentarer om \u00f8konomiske konsekvenser forslaget kan ha for kommunen. Kommunens grunneierrolle Der kommunen selv er eier, har kommunen i dag i kraft av sin grunneierrolle mulighet \u00e5 stille vilk\u00e5r ved salg av eiendom, eksempelvis ved \u00e5 stille krav om \u00f8nsket boligsammensetning gjennom betingelser i salgsavtaler og tinglyste heftelser. I en del tilfeller vil bruk av slike betingelser v\u00e6re hensiktsmessig og tilstrekkelig. Slike virkemidler har samtidig noen ulemper knyttet til kontraktrisiko. Over tid vil avtalebetingelser erfaringsmessig miste sin kraft ved videresalg og tvister kan oppst\u00e5, i tillegg til at kontraktsoppf\u00f8lgingen i seg selv kan v\u00e6re ressurskrevende. Bergen kommune vurderer at det er rom for \u00e5 benytte grunneierrollen ytterligere for \u00e5 bidra til en mer variert boligsammensetning. Lovforslaget kan her bidra til \u00e5 gi kommunene som grunneiere en langsiktig og bedre styring av boligsammensetningen, sammenlignet med dagens situasjon. Samtidig vil lovforslaget sannsynligvis ha noe mindre betydning for kommunen sammenlignet med private grunneiere, siden kommunen sin eiendomsavdeling allerede er underlagt politisk styring og f\u00f8ringer om sosial b\u00e6rekraft. Fordelen ved lovforslaget ovenfor kommunene, er at det kan gi mindre usikkerhet og mer langsiktig styring av boligsammensetningen. Gjennomf\u00f8ringen av lovforslaget kan ha \u00f8konomiske konsekvenser. Dersom det legges planbestemmelser p\u00e5 kommunale eiendommer, s\u00e5 kan dette p\u00e5virke markedsverdien p\u00e5 eiendommer. F\u00f8r utbyggingsomr\u00e5der eventuelt reguleres med planbestemmelser, b\u00f8r det gjennomf\u00f8res markedsvurderinger, siden dette kan bidra til mindre usikkerhet og p\u00e5virkning p\u00e5 markedsverdi. Det er ogs\u00e5 viktig med markedsvurderinger der utbyggingsomr\u00e5dene er eid av private, for \u00e5 sikre at planer er gjennomf\u00f8rbare. Bergen kommunen vurderer at muligheten for \u00e5 regulere eierformer i planbestemmelser vil v\u00e6re et nyttig supplerende virkemiddel for kommunen som tomteeier og selger. Det vil gi kommunen mulighet til \u00e5 v\u00e6re p\u00e5driver til sosial b\u00e6rekraft i boligmarkedet, dersom de brukes p\u00e5 riktig m\u00e5te. Gjennom b\u00e5de planprosessen og den etterf\u00f8lgende salgsprosessen kan kommunen p\u00e5virke boligsammensetningen og samtidig redusere kontraktrisiko som i dag er knyttet til salgsavtaler. Bergen kommune ser derfor positivt p\u00e5 lovforslaget, og vurderer at dette kan gi \u00f8kt forutsigbarhet for partene. Boligkj\u00f8psmodeller Bergen kommune vurderer at forslaget om at en andel boliger skal kunne tilbys med boligkj\u00f8psmodeller vil v\u00e6re et hensiktsmessig bidrag for \u00e5 f\u00e5 flere inn p\u00e5 boligmarkedet. Flere av boligkj\u00f8psmodellene er forholdsvis nye og er i realiteten en type finansieringsmodeller. Bergen kommune vurderer at det er viktig at modellene som tilbys er forst\u00e5elig for \u00abfolk flest\u00bb, slik at det er lett \u00e5 forst\u00e5 kostnaden ved \u00e5 velge \u00e5 bo i boliger etter boligkj\u00f8psmodeller. Gjennomf\u00f8ring av boligkj\u00f8psmodeller er avhengig av akt\u00f8rer med tilstrekkelige finansieringsmuligheter. Utfordringen her kan bli at det kun er de st\u00f8rre boligutviklerne som har \u00f8konomiske ressurser til \u00e5 tilrettelegge for en slik ordning, og at mindre akt\u00f8rer ikke n\u00e5r frem i markedet. Det blir derfor viktig at kommunen tidlig i planprosessen vurderer markedet 5 og akt\u00f8rbildet, og ser p\u00e5 b\u00e5de \u00f8konomi og gjennomf\u00f8rbarheten i utbyggingsprosjekter. Dette vil ogs\u00e5 gjelde ved eventuelle krav om at en andel skal v\u00e6re utleieboliger eller borettslag. Bergen kommune vurderer at det vil v\u00e6re fordel om det utarbeides retningslinjer eller veileder for hvordan ordet \u00abtilbys\u00bb i lovforslaget skal anses oppfylt. Kommunale boliger Bergen kommune har i dag og vil i fremtiden ha behov for tilgang til eiendom for kommunale boliger. Det er venteliste p\u00e5 slike boliger i dag, og det er knapphet p\u00e5 egnede eiendommer til dette form\u00e5let. Lovforslaget om ny \u00a7 12-7 nr. 15 vil gi adgang til \u00e5 vedta reguleringsbestemmelser om at n\u00e6rmere spesifiserte boliger i et omr\u00e5de skal v\u00e6re utleieboliger, inkludert kommunalt disponerte eller kommunalt eide boliger. Bergen kommune vurderer at dette kan v\u00e6re et nyttig virkemiddel i utbyggingsomr\u00e5der der kommunen ikke eier eiendommer fra f\u00f8r, og som samtidig kan bidra til at kommunale boliger blir fordelt innenfor og mellom bydelene, og slik bidra til \u00e5 utjevne levek\u00e5rsforskjeller mellom omr\u00e5der. Innenfor dagens lovverk har kommunen adgang til ekspropriasjon av eiendommer som er regulert til offentlige form\u00e5l, samtidig som grunneier p\u00e5 den andre siden har rett til \u00e5 kreve innl\u00f8sning av sin eiendom ved regulering til offentlig form\u00e5l. I tillegg har kommunen gjennom utbyggingsavtaler ogs\u00e5 mulighet til \u00e5 sikre forkj\u00f8psrett til en andel av nybygde boliger til markedspris, men i praksis blir adgangen lite brukt. Det inneb\u00e6rer at kommunen i all hovedsak handler p\u00e5 lik linje med private akt\u00f8rer i eiendomsmarkedet. Dette er ikke alltid hensiktsmessig n\u00e5r tilgang til \u00f8konomiske midler og den offentlige planlegging har lengre beslutningsprosesser og andre rammer enn det som normalt er hos private akt\u00f8rer. Lovforslaget om ny \u00a7 12-7 nr. 15 kan inneb\u00e6re en disposisjons- eller kj\u00f8psplikt for kommunen som gj\u00f8r at vedtak av reguleringsplan kan utl\u00f8se \u00f8konomiske forpliktelser for kommunen. Dersom den nye bestemmelsen benyttes i en reguleringsplan, s\u00e5 inneb\u00e6rer det at kommunen i utgangspunktet b\u00f8r ha avklart finansiering allerede ved vedtak av reguleringsplan. Bergen kommune vurderer at dette kan v\u00e6re utfordrende \u00e5 gjennomf\u00f8re innenfor kommunens \u00f8konomiske handlingsrom, og innenfor gjeldende budsjett- og finansieringssystem. Bystyrets vedtak av en reguleringsplan kan medf\u00f8re \u00f8konomiske forpliktelser som utl\u00f8ses lengre frem i tid, og slik medf\u00f8re forpliktelser for et fremtidig bystyre. Det har samtidig noe likhet med dagens lovverk hvor en privat grunneier har rett til \u00e5 kreve innl\u00f8sning av sin eiendom ved regulering til offentlig form\u00e5l, slik at det offentlige m\u00e5 v\u00e6re innforst\u00e5tt med \u00f8konomiske forpliktelser ved vedtak av en reguleringsplan med offentlige form\u00e5l. Bergen kommune vurderer at tidlig forankring og avklaring av finansiering derfor blir viktig dersom det nye lovforslaget skal benyttes i en reguleringsplan. Dette bidrar til \u00e5 ivareta forutsigbarhet og sikkerhet for gjennomf\u00f8ring av prosjekter, b\u00e5de for kommunen og utbygger. Det f\u00f8lger videre av forslaget at kommunen skal kunne overta utleieboliger \u00abtil markedspris\u00bb. Bergen kommune vurderer at det her kan oppst\u00e5 uklarheter om hva som menes med markedspris. Prosess for fastsetting av vederlaget og gjennomf\u00f8ring av selve prosessen b\u00f8r konkretiseres n\u00e6rmere enten i selve lovforslaget eller i veileder fra departementet. Bergen kommune vurderer at det kan v\u00e6re utfordrende \u00e5 f\u00e5 oversikt over hvem som eier eller leier, og slik sett vanskelig \u00e5 vurdere m\u00e5loppn\u00e5else med tanke p\u00e5 om flere f\u00e5r tilgang til boligmarkedet. Departementet har bedt om innspill til om utleieplikt bestemt i plan skal kunne kreves tinglyst. Bergen kommune ser positivt p\u00e5 muligheten for \u00e5 kunne kreve dette. Det vil sikre publisitet, forhindre tredjepartskonflikter og forenkle kommunens muligheter for oppf\u00f8lgning av kravet. 6 Forslag om studentboliger som arealform\u00e5l Bergen kommune sin temaplan for b\u00e6rekraftig boligforsyning mot 2030 og Temaplan for studenter, begge vedtatt av bystyret juni 2023, anbefaler at plan- og bygningsloven b\u00f8r suppleres med eget arealform\u00e5l for studentboliger siden dette kan bidra til bygging av flere studentboliger til overkommelig pris i sentrumsn\u00e6re omr\u00e5der. Bergen kommune har ogs\u00e5 l\u00f8ftet dette frem i h\u00f8ringsuttalelse til tidligere forslag til ny kart- og planforskrift, sendt p\u00e5 h\u00f8ring fra departementet i februar 2024. Bergen kommune ser derfor sv\u00e6rt positivt p\u00e5 at dette er fulgt opp i lovforslaget som n\u00e5 er p\u00e5 h\u00f8ring, og st\u00f8tter den foresl\u00e5tte endringen. Dette bidrar til en hensiktsmessig utvikling av lovverket som vil gi kommunen flere virkemidler for \u00e5 realisere viktige samfunnsm\u00e5l om studentboliger og boligmarkedet. Temaplan for studenter viser til et sterkt behov flere studentboliger. Dekningsgraden i Bergen ligger p\u00e5 12,8 %, mens det er en politisk m\u00e5lsetning \u00e5 n\u00e5 en dekningsgrad 30% innen 2030. Innenfor dagens lovverk og gjeldende KPA2018 m\u00e5 studentboliger i utgangspunktet tilfredsstille samme kvalitetskrav som vanlige boliger. Kvalitetskrav knyttet til st\u00f8y, uteoppholdsarealer og st\u00f8rrelse p\u00e5 boenhet gj\u00f8r det i dag s\u00e6rlig utfordrende \u00e5 f\u00e5 regulert og bygget tilstrekkelig nye studentboliger. Bergen kommune vurderer at studentboliger er en midlertidig boform for en avgrenset gruppe som b\u00f8r utl\u00f8se andre funksjons- og kvalitetskrav enn andre mer permanente boligtyper. Bergen kommune understreker derfor viktigheten av muligheten til \u00e5 differensiere i lovverket mellom boliger for studenter og andre boligtyper for \u00e5 kunne oppfylle nasjonale og lokale boligambisjoner. Bergen kommune h\u00e5per det nye arealform\u00e5let for studentboliger raskt blir implementert i lovverket, slik at dette kan tas i bruk i arbeidet med rullering av kommuneplanens arealdel (KPA) i Bergen. N\u00e6rmere funksjons- og kvalitetskrav for studentboliger vil kunne bli fastsatt gjennom nye KPA, slik at Bergen kommune raskt kan tilrettelegge for bygging av flere studentboliger. Konklusjon Bergen kommune ser positivt p\u00e5 h\u00f8ringsforslaget, og vurderer at dette kan bidra til \u00e5 styrke sosial b\u00e6rekraft i kommunal planlegging. H\u00f8ringsforslaget vil gi nyttige virkemidler som kan bidra til en mer variert boligsammensetning, f\u00e5 flere inn p\u00e5 boligmarkedet og til \u00e5 f\u00e5 bygget flere studentboliger. S\u00e6rlig i fortettingsomr\u00e5der kan forslaget bidra til mer varierte boligtyper og sosialt mangfold. For kommunen som grunneier vil de foresl\u00e5tte virkemidlene v\u00e6re et viktig og hensiktsmessig supplement til privatrettslige avtaler. For kommunale boliger er det viktig at \u00f8konomiske konsekvenser og finansiering er avklart f\u00f8r planvedtak. Bergen kommune er opptatt av at de foresl\u00e5tte nye virkemidlene er valgfrie. Kommuner m\u00e5 v\u00e6re bevisste n\u00e5r virkemidlene benyttes siden det kan ha konsekvenser for \u00f8konomi og gjennomf\u00f8ring av prosjekter. Bergen kommune vurderer at det b\u00f8r gjennomf\u00f8res interne avklaringer og gode prosesser med eventuelle private parter, f\u00f8r virkemidlene tas i bruk i planbestemmelser. En hovedutfordring med dagens boligmarked er stigende priser og lav tilf\u00f8rsel av nye boliger. Bergen kommune stiller derfor sp\u00f8rsm\u00e5l til h\u00f8ringsforslaget om hvor mange flere som i realiteten f\u00e5r tilgang til boligmarkedet dersom prisene fortsetter \u00e5 stige. Sammen med nye virkemidler i lovverket vil Bergen kommune fremheve viktigheten av at det ogs\u00e5 reguleres og bygges flere nye boliger \u00e5rlig. Tilstrekkelig ny boligbygging er ogs\u00e5 viktig for \u00e5 unng\u00e5 prisvekst. Hver gang staten gir kommuner mer arbeid eller st\u00f8rre ansvar innenfor boligfeltet, s\u00e5 er det viktig at dette ogs\u00e5 f\u00f8lges opp med \u00f8konomiske virkemidler. Bergen kommune ser s\u00e6rlig positivt p\u00e5 forslaget om studentboliger som eget arealform\u00e5l, da det er en prioritert oppgave \u00e5 bygge flere studentboliger til overkommelig pris i sentrumsn\u00e6re omr\u00e5der i Bergen. 7 \u00d8konomiske konsekvenser: Saken har ingen direkte \u00f8konomiske konsekvenser for Bergen kommune. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget behandlet saken i m\u00f8tet 23.04.2024 sak 147/24 og fattet f\u00f8lgende vedtak: \u00abUtvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring - Forslag til endringer i plan- og bygningsloven og kart- og planforskriften\u00bb p\u00e5 vegne av Bergen kommune.\u00bb Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abForslag til endringer i plan- og bygningsloven og kart- og planforskriften\u00bb slik den fremkommer av byr\u00e5dets forslag. Dato: 9. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: H\u00f8ringsbrev: Alminnelig h\u00f8ring - forslag til endringer i plan- og bygningsloven og kart- og planforskriften, datert 15.04.2024. H\u00f8ringsnotat \u2013 Forslag til endringer i plan- og bygningsloven og kart- og planforskriften, udatert. Forslag til endringer i plan- og bygningsloven og kart- og planforskriften, (Plan- og bygningsetatens innspill), datert 12.06.2024. Bymilj\u00f8etatens innspill, datert 31.05.2024. Bestilling av notat i forbindelse med h\u00f8ringssak: Forslag til endringer i plan- og bygningsloven og kart- og planforskriften, (Byarkitektens innspill), datert 27.05.2024. 8 "
}