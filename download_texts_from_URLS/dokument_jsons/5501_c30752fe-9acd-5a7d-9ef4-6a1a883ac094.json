{
  "dokument_id": "c30752fe-9acd-5a7d-9ef4-6a1a883ac094",
  "doc_type": "case_presentation",
  "kommune": 5501,
  "tittel": "S\u00f8knad om st\u00f8tte - Stabburet og Palestinakomiteen ",
  "url": "https://innsyn.tromso.kommune.no/application/getMoteDokument?dokid=2001716531",
  "tekst": "Arkivsaksnr. 24/08470-1 Saksbehandler Jonas Torgersen Saksgang M\u00f8tedato Formannskapet 14.05.2024 S\u00f8knad om st\u00f8tte - Stabburet og Palestinakomiteen Kommunedirekt\u00f8rens innstilling til vedtak: Saken legges frem uten innstilling til vedtak Stig Tore Johnsen Mari Enoksen Hult Kommunedirekt\u00f8r Direkt\u00f8r for organisasjon 1 Hva saken gjelder Troms\u00f8 kommune har mottatt s\u00f8knad fra fra Stabburet \u2013 Verksted for ny litteratur om st\u00f8tte til drift og aktivitet i forfatterkollektivet Stabburet, og fra Palestinakomiteen Troms\u00f8 om st\u00f8tte til solidaritetskonsert for Palestina og Nakba-uke i Troms\u00f8. Saksutredning Stabburet \u2013 Verksted for ny litteratur Stabburet er et r\u00f8dt og skakt trehus i nordbyen i Troms\u00f8. Bak veggene skjuler Troms\u00f8s eneste rene forfatterkollektiv seg og har holdt til der siden 2010. Stabburet er et felleskontor med skriveplasser, en base for kollegiale samtaler og sosialt samv\u00e6r, m\u00f8telokale for skrivegrupper og arena for en rekke litter\u00e6re arrangementer. Vi er organisert som en forening med flat struktur, og huset vi leier har enkel standard. Stabburet har i tillegg til \u00e5 v\u00e6re et arbeidssted, ambisjoner om \u00e5 v\u00e6re et milj\u00f8skapende m\u00f8tepunkt for forfattere og andre litteraturinteresserte i Troms\u00f8. Gjennom \u00e5rene har vi arrangert opplesningskvelder, litter\u00e6re samtaler og \u00e5pent hus, bl.a. under Kulturnatta. I 2020 feiret vi ti \u00e5r ved \u00e5 gi ut antologien Innmat med h\u00e5ndsydde hefter signert Stabburets medlemmer et arrangement som vi kalte for Innmat Live. Det siste \u00e5ret har vi hatt enkeltarrangement under vignetten \u00abStabburet Unplugged & Unpublished\u00bb, der Stabbursmedlemmer og inviterte gjester leser tekster i prosess. Det har v\u00e6rt intime, sosiale og analoge kvelder som tydelig dekker et behov for \u00e5 m\u00f8tes og dele ting underveis i skriveprosessen. P\u00e5 disse arrangementene dukker det opp nye fjes, og vi opplever at arrangementene har stort milj\u00f8skapende potensiale og utgj\u00f8r en arena som mange har savnet. L\u00f8rdag 16. mars arrangerer vi den tredje Troms\u00f8b\u00f8lgen, en endags litteraturfestival med fokus p\u00e5 bokaktuelle Troms\u00f8-forfattere som. Programmet best\u00e5r av opplesninger, \u00e5pen mikrofon og debatt. I \u00e5rets debatt er temaet geografisk narsissisme, der vi sp\u00f8r om litteraturen og forfattere i nord blir forbig\u00e5tt i kampen om midler og oppmerksomhet. Bakgrunnen for den f\u00f8rste Troms\u00f8b\u00f8lgen i 2019 var at Klassekampen samme v\u00e5r hadde tegna et lett karikert bilde av Nord-Norge som et litter\u00e6rt terra incognita. For oss, som er bosatt og skriver i Troms\u00f8, tydeliggjorde det et behov for st\u00f8rre synlighet rundt litteraturen som skapes her. V\u00e5r ambisjon er \u00e5 utvikle Troms\u00f8b\u00f8lgen til en \u00e5rlig minifestival som synliggj\u00f8r kreftene i byens litteraturmilj\u00f8 og opprettholder diskusjonen rundt vilk\u00e5rene for forfattere i Troms\u00f8 og i nord. Stabburet var opprinnelig et privat initiativ, drevet uten noen form for st\u00f8tte de f\u00f8rste \u00e5rene. Alle utgifter, inkludert husleie, str\u00f8m og inventar, var et spleiselag dekket av Stabburets medlemmer. Siden 2016 har vi mottatt finansiell st\u00f8tte fra Troms Fylkeskommune, som har bidratt til \u00e5 dekke underskuddet i utgiftene, oppgradere inventar og utstyr, og fungert som en finansiell buffer i perioder med f\u00e6rre medlemmer. Dermed har vi kunnet holde egenandelen forfatterne m\u00e5 betale for kontorplass p\u00e5 et akseptabelt niv\u00e5 i forhold til en hardt presset forfatter\u00f8konomi. Midlene vi har f\u00e5tt fra Fylkeskommunen de siste \u00e5rene har ikke v\u00e6rt formalisert, og i 2023 fikk vi avslag p\u00e5 s\u00f8knaden v\u00e5r. Dette gj\u00f8r at Stabburet st\u00e5r i fare for \u00e5 m\u00e5tte legge ned allerede fra april-mai i \u00e5r, dersom vi ikke f\u00e5r en \u00f8konomisk st\u00f8tte p\u00e5 plass ganske raskt. Den ustabile og uforutsigbare \u00f8konomien skaper slitasje p\u00e5 medlemmene og tar bort un\u00f8dvendig mye tid fra kjernevirksomheten v\u00e5r, som er skrivinga. Vi opplever at det g\u00e5r mye tid til \u00e5 s\u00f8ke midler som kan bidra til opprettholdelse av drift og aktivitet, samt skape en forutsigbar arbeidsplass for oss. Vi mener det vil v\u00e6re et stort tap for litteratur- og kunstmilj\u00f8et i Troms\u00f8 dersom Stabburet avvikles. Byen vil miste en engasjert litteraturarrang\u00f8r og et samlingssted, i tillegg til at lokale forfatterne mister et fellesskap og en arbeidsplass de har hatt de siste 14 \u00e5rene. 2 Under m\u00f8tet mellom Stabburet og kultursjefen kom det frem at kommunen \u00f8nsker \u00e5 prioritere litteraturfeltet i h\u00f8yere grad. Litteraturen har gjennom flere \u00e5r v\u00e6rt underfinansiert sammenlignet med andre kunstuttrykk. Litteraturmilj\u00f8et i Troms\u00f8 trenger gode \u00f8konomiske og strukturelle rammer for \u00e5 utvikles og bli mer synlig, og som nevnt p\u00e5 m\u00f8tet er Stabburet gjerne med som samarbeidspartner i en slik satsing. Oppsummering Oppmerksomheten rundt skj\u00f8nnlitteraturen i nord har v\u00e6rt dalende. Bunnen i den regionale kulturjournalistikken har rast ut. Troms\u00f8 har ikke litteraturhus og forfatterne har ingen sterk bokbransje i ryggen. Lokale forfattere blir ikke i tilstrekkelig grad l\u00f8ftet p\u00e5 bibliotekets arrangementer. Forfatterne skriver, b\u00f8kene kommer ut og har ofte h\u00f8y kvalitet, men det er et skrikende behov for milj\u00f8skapende m\u00f8teplasser og arenaer for litteraturformidling. Det behovet \u00f8nsker Stabburet \u00e5 svare p\u00e5. Samtidig har utgifter til str\u00f8m og husleie skutt i v\u00e6ret, og utgiftene er n\u00e5 s\u00e5 h\u00f8ye at leien for kontorplass er hinsides smertegrense for en presset kunstner\u00f8konomi. Forfatterne p\u00e5 Stabburet har lagt inn mange timer med ubetalt arbeidsinnsats for \u00e5 skape aktivitet og synlighet rundt litteraturen. Vi \u00f8nsker oss n\u00e5 et tettere og langsiktig samarbeid med Troms\u00f8 kommune. Vi har inng\u00e5ende kjennskap til forfatterne organisasjonene og festivalene p\u00e5 litteraturfeltet b\u00e5de lokalt, regionalt og nasjonalt. Dessverre er vi en prek\u00e6r situasjon der vi ikke har dekning for husleie etter f\u00f8rste kvartal i \u00e5r og h\u00e5per derfor p\u00e5 rask respons. Palestinakomiteen Troms\u00f8 Nettverket Troms\u00f8 for Palestina og Palestinakomiteen i Troms\u00f8 arrangerer en solidaritetskonsert den 11. mai p\u00e5 Lillescenen p\u00e5 Kulturhuset, med lokale, nasjonale og palestinske artister. Datoen 11. mai har vi valgt fordi den sammenfaller med finalen i Eurovision Song Contest, hvor Israel vil delta til tross for folkelige protester og krav om ekskludering fra kultursektoren. Datoen ligger ogs\u00e5 n\u00e6rt Nakba-dagen 15. mai som vil bli markert hele uka, med blant annet demonstrasjoner, filmvisninger, debatter og andre kulturarrangementer. Form\u00e5let med solidaritetskonserten er f\u00f8rst og fremst \u00e5 samle inn penger til humanit\u00e6re hjelpeorganisasjoner som arbeider med \u00e5 b\u00f8te p\u00e5 de verste konsekvensene av hungersn\u00f8d og folkemord i Gaza. Videre \u00f8nsker vi \u00e5 lage et positivt og inkluderende kulturelt alternativ til Eurovision Song Contest, med mat, musikk, og mulighet for \u00e5 st\u00f8tte hjelpearbeidet. Med denne s\u00f8knaden vil vi invitere Troms\u00f8 kommune til \u00e5 st\u00f8tte arrangementet \u00f8konomisk. Vi s\u00f8ker om 20 000 kroner. Vedlagt finner dere et forel\u00f8pig budsjett, som ogs\u00e5 inkluderer arrangementer under Nakba-uka. V\u00e6r oppmerksom p\u00e5 at vi fortsatt jobber med lineup og program, og at de endelige tallene kan endre seg noe. Per n\u00e5 har vi sikret st\u00f8tte fra Palestinakomiteen i Troms\u00f8 og Troms\u00f8 World. Vi s\u00f8ker om midler fra Troms\u00f8 kommune, og fra relevante festivaler, lokale bedrifter, fagforeninger og politiske partier. Vi vil ogs\u00e5 s\u00f8ke SNN Samfunnsl\u00f8ftet. M\u00e5let er \u00e5 donere billettinntektene fra solidaritetskonserten, men vi trenger st\u00f8ttemidler for \u00e5 sette sammen b\u00e5de dette arrangementet og resten av programmet for solidaritetsuka. Midlene vi s\u00f8ker om vil brukes til \u00e5 dekke produksjonsomkostninger som PR, leie av lokaler, teknikere, utstyr, reise/overnatting og honorar for utenbys artister. De organisasjonene som st\u00f8tter oss \u00f8konomisk, vil bli tydelig nevnt som samarbeidspartnere p\u00e5 sosiale medier og under arrangementene. Troms\u00f8 er en solidaritetsby, noe som blir lagt merke til b\u00e5de nasjonalt og internasjonalt. Vi h\u00e5per dere vil v\u00e6re med p\u00e5 denne dugnaden, og p\u00e5 et positivt svar p\u00e5 denne s\u00f8knaden. 3 Formannskapets disposisjonskonto S\u00f8knadene er ikke rettet mot noen av kommunens etablerte tilskuddsordninger. Ut over de ordin\u00e6re tilskuddsordningene har det tidligere \u00e5r v\u00e6rt utbetalt tilskudd fra formannskapets disposisjonskonto i tilknytning til ulike s\u00f8knader. Kommunedirekt\u00f8ren har avklart med politisk ledelse at de vedlagte s\u00f8knadene fremmes for formannskapet slik at formannskapets medlemmer kan ta stilling til hvorvidt s\u00f8knadene skal innvilges med dekning fra disposisjonskontoen. Det er satt av kr 3 000 000 i \u00e5rsbudsjett 2024 til formannskapets disposisjonskonto, jf. punkt 11 i handlingsprogram 2024-2027. Det er kr 2 745 000 p\u00e5 formannskapets disposisjonskonto per 30. april 2024. Konklusjon Kommunedirekt\u00f8ren har ingen innstilling i saken og lar det v\u00e6re opp til formannskapet \u00e5 selvstendig vurdere om det skal gis st\u00f8tte fra formannskapets disposisjonskonto. Vedtakskompetanse Formannskapet Vedlegg S\u00f8knad om st\u00f8tte til Stabburet - Verksted for ny litteratur Bakgrunn for s\u00f8knad om tilskudd til Stabburet Overslagsbudsjett Stabburet 2024 Troms\u00f8 kommune S\u00f8knad om st\u00f8tte, solidaritetskonsert og nakba-uka Troms\u00f8 2024 Budsjett solidaritetskonsert og Nakba-uka Troms\u00f8 2024 4 "
}