{
  "dokument_id": "bdc67c5c-2127-59a7-b5f9-fe9873fa0e3d",
  "doc_type": "case_attachment",
  "kommune": 4601,
  "tittel": "Forvaltningsrevisjon av arbeidet med \u00e5 sikre et trygt og godt milj\u00f8 for elever og ansatte i grunnskolene i Bergen",
  "url": "https://bergen.kommune.no/politikere-utvalg/api/fil/bk360/7084843/Forvaltningsrevisjon-av-arbeidet-med-a-sikre-et-trygt-og-godt-miljo-for-elever-og-ansatte-i-grunnskolene-i-Bergen",
  "tekst": " Sekretariat for kontrollutvalget Saksframstilling V\u00e5r referanse: 2021/104357-6 Saksbehandler: Hilde Rasmussen Nilsen Forvaltningsrevisjon av arbeidet med \u00e5 sikre et trygt og godt milj\u00f8 for elever og ansatte i grunnskolene i Bergen Hva saken gjelder: Bakgrunn \u2013 bestillingen: Kontrollutvalget bestilte prosjektet Forvaltningsrevisjon av arbeidet med \u00e5 sikre et trygt og godt milj\u00f8 for elever og ansatte i grunnskolene i Bergen fra kommunens forvaltningsrevisor Deloitte AS i sak 110/21 den 8. desember 2021. Oppdraget er gjennomf\u00f8rt i perioden januar 2022 til oktober 2022. Form\u00e5let med forvaltningsrevisjonen har v\u00e6rt \u00e5 unders\u00f8ke og vurdere skoleeiers og skolens arbeid med \u00e5 sikre et trygt og godt skolemilj\u00f8 for elevene ved grunnskolene i Bergen kommune. Herunder er det unders\u00f8kt om skoleeier og den enkelte skole arbeider tilstrekkelig systematisk med \u00e5 sikre et trygt og godt skolemilj\u00f8 for elevene, samt om skolene har rutiner for \u00e5 h\u00e5ndtere og f\u00f8lge opp tilfeller der elever ikke har et trygt og godt skolemilj\u00f8 i samsvar med oppl\u00e6ringsloven. I unders\u00f8kelsen har det videre v\u00e6rt et form\u00e5l \u00e5 unders\u00f8ke hvordan det blir arbeidet for \u00e5 forebygge og h\u00e5ndtere vold og trusler i skolen. Det har ogs\u00e5 v\u00e6rt et form\u00e5l \u00e5 kartlegge i hvilken grad ansatte i skolene opplever vold og trusler og hvordan dette blir fulgt opp. Problemstillinger: Med bakgrunn i form\u00e5let har f\u00f8lgende problemstillinger blitt unders\u00f8kt: 1. I hvilken grad arbeider skolene systematisk for \u00e5 sikre et trygt og godt skolemilj\u00f8 for elevene i grunnskolene, og gjennom dette forebygge mobbing og andre krenkelser? a) I hvilken grad har skolene formulert m\u00e5l, utarbeidet planer og satt i verk tiltak for \u00e5 sikre elevene et trygt og godt skolemilj\u00f8, og blir disse jevnlig evaluerte og oppdatert? b) I hvilken grad blir elever og foresatte involvert i arbeidet med \u00e5 sikre et trygt og godt skolemilj\u00f8 og forebygge mobbing og andre krenkelser? c) I hvilken grad blir l\u00e6ringsmilj\u00f8- eller trivselsunders\u00f8kelser benyttet systematisk for \u00e5 ha oversikt over utfordringer og vurdere behov for konkrete tiltak? d) I hvilken grad arbeider kommunen og skolene systematisk for \u00e5 forebygge digitale krenkelser? 1 2. I hvilken grad er det etablert system og rutiner som bidrar til \u00e5 sikre at tilfeller der elever ikke har et trygt og godt skolemilj\u00f8, blir fanget opp og h\u00e5ndtert i samsvar med kravene i oppl\u00e6ringsloven? a) Er det etablert tilfredsstillende rutiner som sikrer at den enkelte ansatte og skolen f\u00f8lger opp aktivitetsplikten i oppl\u00e6ringsloven \u00a7 9 A-4 og handlingspliktene som f\u00f8lgjer av denne, og er de ansatte i s\u00e5 fall kjent med disse? b) I hvilken grad er det utarbeidet rutiner for skjerpet aktivitetsplikt i saker der en som arbeider p\u00e5 skolen krenker en elev, og i hvilken grad er de ansatte i s\u00e5 fall kjent med disse? c) I hvilken grad har skolene rutiner som sikrer at saker der elever ikke har det trygt og godt p\u00e5 skolen blir fulgt opp i samsvar med krav i oppl\u00e6ringsloven? d) I hvilken grad er det utarbeidet rutiner for \u00e5 sikre at skolene dokumenterer hva som blir gjort for \u00e5 oppfylle aktivitetsplikten, og er det en felles forst\u00e5else blant de ansatte om hva som skal dokumenteres, hvem som skal dokumentere og hvor informasjonen skal lagres? 3. Har kommunen som skoleeier et system som er egnet til \u00e5 avdekke praksis ved skolene som er i strid med oppl\u00e6ringsloven, og f\u00f8lge opp at skolene ved behov endrer praksis slik at de oppfyller kravene? a) I hvilken grad benytter kommunen innhentet informasjon om skolenes praksis til \u00e5 vurdere om denne er i henhold til krav i lovverket, og hvordan f\u00f8lges eventuelle avvik opp? 4. I hvilken grad er det etablert planer, system og rutiner for \u00e5 forebygge utagerende oppf\u00f8rsel og vold ut\u00f8vd av elever, og h\u00e5ndtere og f\u00f8lge opp situasjoner der utagering eller bruk av vold forekommer? a) I hvilken grad har etat for skole etablert og iverksatt planer for \u00e5 forebygge og h\u00e5ndtere situasjoner med trusler og vold i skolen? b) Hvordan arbeider skolene for \u00e5 forebygge mot vold, trusler og annen utagerende atferd blant elever? c) I hvilken grad blir det gjennomf\u00f8rt risikovurderinger med tanke p\u00e5 \u00e5 forebygge vold og trusler p\u00e5 den enkelte skole? d) Har de ansatte p\u00e5 skolene tilstrekkelig kompetanse til \u00e5 arbeide for \u00e5 forebygge at det oppst\u00e5r situasjoner der elever utagerer eller bruker vold? e) I hvilken grad er det etablert system for \u00e5 melde avvik og f\u00f8lge opp avvik i tilfeller der det har v\u00e6rt situasjoner med utagering, vold og/eller trusler p\u00e5 skolene? f) I hvilken grad er det etablert rutiner for \u00e5 f\u00f8lge opp de involverte i etterkant av en situasjon der elever utagerer eller bruker vold? g) I hvilken grad mener skoleledere at de f\u00e5r tilstrekkelig veiledning, st\u00f8tte og oppf\u00f8lging fra etat for skole i h\u00e5ndteringen av situasjoner der det er forekommer trusler eller vold? h) I hvilke grad opplever rektorer og l\u00e6rere at de har n\u00f8dvendig kunnskap og tilstrekkelige virkemidler til \u00e5 f\u00f8lge opp situasjoner der det er forekommer trusler eller vold? 5. I hvilken grad opplever ansatte i skolene situasjoner med vold og trusler og blir hendelser registrert og fulgt opp i tilstrekkelig grad? a) I hvilken grad har ansatte i skolene opplevd situasjoner med vold og trusler? b) I hvilken grad rapporterer ansatte om situasjoner der de har opplevd vold og trusler til sine overordnede og i avvikssystem? c) I hvilken grad opplever ansatte at rapporterte hendelser om vold og trusler blir fulgt opp med hensiktsmessige tiltak? 2 Metode og revisjonskriterier: Oppdraget er utf\u00f8rt i samsvar med gjeldende standard for forvaltningsrevisjon (RSK 001). I dette prosjektet er revisjonskriteriene i hovedsak hentet fra oppl\u00e6ringsloven. Deloitte har intervjuet utvalgte personer som har ansvar for eller oppgaver knyttet til arbeidet med \u00e5 sikre et trygt og godt milj\u00f8 for elever og ansatte i grunnskolene i Bergen: Etatsdirekt\u00f8r skole, omr\u00e5deledere for skole, rektor BKL (Bergen kompetansesenter for L\u00e6ringsmilj\u00f8) og ansatte i team samspill og team skyfritt. I tillegg er det gjennomf\u00f8rt intervju med rektorer, avdelingsledere og utvalgte l\u00e6rere ved seks skoler1. Det er dessuten gjennomf\u00f8rt intervju med tillitsvalgte. Til sammen har Deloitte gjennomf\u00f8rt intervju med 46 personer. Deloitte har ogs\u00e5 sendt ut en elektronisk sp\u00f8rreunders\u00f8kelse til alle rektorer, avdelingsledere, l\u00e6rere og andre ansatte (eksempelvis milj\u00f8arbeidere og assistenter) ved grunnskolene i kommunen. Unders\u00f8kelsen oppn\u00e5dde en samlet svarprosent p\u00e5 33 prosent.2 Deloitte har i tillegg gjennomf\u00f8rt en stikkpr\u00f8vegjennomgang av ti enkeltsaker der det har blitt konstatert at en elev ikke har det trygt og godt p\u00e5 skolen. Forvaltningsrevisjonen er avgrenset til \u00e5 omhandle kommunale grunnskoler i Bergen kommune, samt oppf\u00f8lgingen av barn i grunnskolepliktig alder. Voksenoppl\u00e6ring og eventuelle friskoler er derfor ikke omfattet av prosjektet. Videre er prosjektet avgrenset til \u00e5 handle om det psykososiale skolemilj\u00f8et. Revisjonens funn: Et sammendrag av resultatene fra unders\u00f8kelsen framg\u00e5r i rapportens side 3-8, og i rapportens kapittel 8 kan man lese revisjonens konklusjon og anbefalinger. Unders\u00f8kelsen viser at det fra skoleeiers side er gjort et betydelig arbeid de senere \u00e5rene b\u00e5de for \u00e5 sikre gode system og rutiner for \u00e5 ivareta elevenes rett til et trygt og godt skolemilj\u00f8, og at det arbeides med en rekke systematiske tiltak for \u00e5 forebygge og h\u00e5ndtere situasjoner som involverer vold og trusler. Ogs\u00e5 p\u00e5 den enkelte skole arbeides det i stor grad systematisk og m\u00e5lrettet b\u00e5de med \u00e5 ivareta elevenes rett til et trygt og godt skolemilj\u00f8, og med utfordringer relatert til vold og trusler. Samtidig viser forvaltningsrevisjonen at det er behov for \u00e5 styrke arbeidet ytterligere p\u00e5 flere omr\u00e5der. Forebyggende skolemilj\u00f8arbeid N\u00e5r det gjelder den f\u00f8rste problemstillingen og temaet M\u00e5l, planer og tiltak som del av det systematiske skolemilj\u00f8arbeidet, peker Deloitte s\u00e6rlig p\u00e5 Plan Skyfritt som f\u00f8rende for det systematiske skolemilj\u00f8arbeidet i Bergen. Det er Deloittes vurdering at kommunen har lagt til rette for at det skal arbeides systematisk med det forebyggende skolemilj\u00f8arbeidet, og skolene har i hovedsak ogs\u00e5 utarbeidet egne planer for trygt og godt skolemilj\u00f8. Det er imidlertid ikke alle skolene som har tilstrekkelig tydelige m\u00e5l og planer, og dette f\u00f8rer etter Deloittes vurdering til at prosessene i for stor grad kan bli hendelsesbaserte og tilfeldige. 1 Fjellsdalen skole, Haukeland skole, Kj\u00f8kkelvik skole, Nattland oppveksttun, Slettebakken skole og \u00c5dnamarka skule. Utvalget av skoler ble gjort med bakgrunn i resultat fra sp\u00f8rreunders\u00f8kelsen, geografisk spredning, antall aktivitetsplaner og type skole (barneskole, ungdomsskole eller kombinertskole). Deloitte utelot skoler som nylig har hatt tilsyn fra Statsforvalter. 2 Deloitte bemerker at svarene i unders\u00f8kelsen m\u00e5 tolkes med varsomhet og viser blant annet til at det er en risiko for at personer som er sterkt involvert i temaet blir overrepresenterte blant respondentene i en sp\u00f8rreunders\u00f8kelse. I tillegg er svarprosenten til dels ulik mellom bydelene. 3 Deloitte har videre merket seg at en betydelig andel av respondentene ikke vet hvor ofte det gjennomf\u00f8res evalueringer av skolens forebyggende arbeid, og evalueringer er i varierende grad omtalt i skolenes planer for trygt og godt skolemilj\u00f8. N\u00e5r det gjelder Involvering av elever og foresatte i det forebyggende skolemilj\u00f8arbeidet har Deloitte merket seg som positivt at det ved mange skoler vises til godt engasjement. Det er imidlertid rom for ytterligere forbedringer. Deloitte peker s\u00e6rlig p\u00e5 at det ikke er tilfredsstillende at ikke alle skolene i Bergen har opprettet et skolemilj\u00f8utvalg i samsvar med kravene i oppl\u00e6ringsloven. Unders\u00f8kelsen viser ogs\u00e5 enkelte svakheter i skolenes rutiner og praksis n\u00e5r det gjelder \u00e5 ivareta informasjonsplikten etter oppl\u00e6ringsloven \u00a7 9 A-9. S\u00e6rlig gjelder dette informasjonsplikten om muligheten til \u00e5 melde en sak til statsforvalteren. Om temaet L\u00e6ringsmilj\u00f8- og trivselsunders\u00f8kelser skriver Deloitte at skolene i all hovedsak synes \u00e5 ha gode system og rutiner for gjennomf\u00f8ring av slike unders\u00f8kelser. Deloitte mener likevel at resultatene fra disse unders\u00f8kelsene med fordel kan brukes i st\u00f8rre grad enn det som gj\u00f8res per i dag, som grunnlag for \u00e5 vurdere m\u00e5lrettede tiltak som ledd i det forebyggende skolemilj\u00f8arbeidet. N\u00e5r det gjelder Forebygging av digitale krenkelser skriver Deloitte at Plan Skyfritt sine ambisjoner om \u00e5 utvikle en digital nettressurs kan v\u00e6re nyttig i det forebyggende arbeidet relatert til digitale krenkelser. Med henvisning til at digitale krenkelser blir aktuelt for stadig yngre elever, understreker Deloitte behovet for \u00e5 evaluere det forebyggende arbeidet, og vurdere om det er behov for \u00e5 benytte andre tiltak enn f\u00f8r, eller \u00e5 tilpasse tiltakene til en yngre m\u00e5lgruppe. H\u00e5ndtering av tilfeller der en elev ikke har et trygt og godt skolemilj\u00f8 N\u00e5r det gjelder den andre problemstillingen og temaet Rutiner for oppf\u00f8lging av aktivitetsplikten og den skjerpede aktivitetsplikten, skriver Deloitte at kommunen har etablert hensiktsmessige og brukervennlige prosedyrer for \u00e5 sikre at den enkelte ansatte f\u00f8lger opp pliktene i oppl\u00e6ringsloven \u00a7 9 A-4. Prosedyrene blir imidlertid ikke alltid fulgt i praksis. Det g\u00e5r blant annet fram av unders\u00f8kelsen at det er ulik terskel for \u00e5 varsle, at det ikke alltid gjennomf\u00f8res tilstrekkelige unders\u00f8kelser og at det ikke alltid settes inn tiltak n\u00e5r en elev ikke har det trygt og godt. Deloitte mener at ogs\u00e5 prosedyrene for den skjerpede aktivitetsplikten i saker der en som arbeider p\u00e5 skolen krenker en elev, er hensiktsmessige og brukervennlige. Det g\u00e5r imidlertid fram at ansatte p\u00e5 skolene til dels opplever at de ikke har f\u00e5tt tilstrekkelig informasjon om den skjerpende aktivitetsplikten, og at ansatte i varierende grad opplever at skolen har en tydelig fremgangsm\u00e5te for varsling i slike tilfeller. Om Iverksetting av tiltak og oppfyllelse av dokumentasjonsplikten viser unders\u00f8kelsen at det ikke alltid blir satt i verk tiltak n\u00e5r en elev ikke har det trygt og godt p\u00e5 skolen. Det utarbeides heller ikke alltid en skriftlig plan n\u00e5r det er behov for \u00e5 sette i verk tiltak. Dette inneb\u00e6rer brudd p\u00e5 henholdsvis oppl\u00e6ringsloven \u00a7 9 A-4 fjerde og sjette ledd, og at elevens rettigheter etter loven ikke blir ivaretatt. Deloitte merker seg samtidig at skoleeier har s\u00f8rget for at det er utarbeidet en mal for aktivitetsplan som legger godt til rette for at kravene til innholdet i aktivitetsplanen etterleves. Aktivitetsplanene Deloitte har kontrollert f\u00f8lger i all hovedsak denne malen, og oppfyller minstekravene til innholdet i en slik plan som g\u00e5r frem av oppl\u00e6ringsloven. Ved en av skolene er ikke malen benyttet i de kontrollerte sakene, og det er i disse tilfellene verken dokumentert at eleven selv er h\u00f8rt eller om elevens synspunkt er vektlagt. N\u00e5r det gjelder dokumentasjonsplikten i oppl\u00e6ringsloven \u00a7 9 A-4 g\u00e5r det fram av unders\u00f8kelsen at det varierer i hvilken grad respondentene opplever at det er en felles 4 forst\u00e5else blant de ansatte om hva som skal dokumenteres, hvem som skal dokumentere og hvor informasjonen skal lagres. Svar i unders\u00f8kelsen indikerer at dokumentasjonsplikten ikke alltid etterleves. Skoleeiers oppf\u00f8lging av skolene N\u00e5r det gjelder den tredje problemstillingen er det etter Deloittes vurdering satt i verk et godt og grundig arbeid fra byr\u00e5dsavdelingens side med etablering av internkontroll for \u00e5 sikre etterlevelse av kravene som g\u00e5r frem av oppl\u00e6ringsloven kapittel 9A. Internkontrollsystemet er fortsatt under implementering, men synes \u00e5 v\u00e6re godt egnet til \u00e5 sikre at skoleeier kan ivareta sitt ansvar. Deloitte skriver videre at det er viktig at implementeringen og bruken av systemet f\u00f8lges tett opp, slik at man sikrer at det fungerer etter intensjonen, og at eventuell manglende etterlevelse eller svakheter ved systemet fanges opp. Systematisk arbeid for \u00e5 forebygge, h\u00e5ndtere og f\u00f8lge opp vold og trusler p\u00e5 skolen N\u00e5r det gjelder den fjerde problemstillingen, skriver Deloitte at kommunen har utarbeidet en rekke planer og prosedyrer for \u00e5 forebygge og h\u00e5ndtere situasjoner med trusler og vold i skolene. Kommunen har et eget satsingsomr\u00e5de for redusering av vold og trusler mot ansatte, og Deloitte mener at dette omfatter hensiktsmessige tiltak for \u00e5 forebygge og h\u00e5ndtere situasjoner med vold og trusler i skolen. Samtidig skriver Deloitte at selv om tiltakene er gode, er de ikke i seg selv tilstrekkelige til \u00e5 l\u00f8se utfordringene ansatte i skolene opplever n\u00e5r det gjelder vold og trusler. Blant annet blir det i unders\u00f8kelsen vist til behov for flere ansatte og ansatte med annen kompetanse enn skolen har per i dag. Sp\u00f8rreunders\u00f8kelsen viser at ikke alle skoler i Bergen kommune gjennomf\u00f8rer risikovurderinger knyttet til vold og trusler, og at enda flere ikke dokumenterer de risikovurderingene som gjennomf\u00f8res. Dette kan inneb\u00e6re brudd p\u00e5 reglene i forskrift om utf\u00f8relse av arbeid \u00a7 23A-1. Deloitte understreker viktigheten av at risikovurderinger dokumenteres, og at risikoreduserende tiltak som iverksettes m\u00e5 f\u00f8lges opp gjennom evalueringer for \u00e5 unders\u00f8ke om de har den tilsiktede virkningen. Bergen kommune har utarbeidet en veileder for h\u00e5ndtering av episoder som omfatter vold, trusler eller annen utagerende oppf\u00f8rsel, og det er gjennomf\u00f8rt og planlagt flere kompetansehevende tiltak om dette. P\u00e5 revisjonstidspunktet svarer likevel en betydelig andel av de ansatte ved skolene at de ikke, eller bare delvis, har n\u00f8dvendig kompetanse og kunnskap til \u00e5 forebygge og f\u00f8lge opp situasjoner i arbeidshverdagen der det forekommer trusler, vold og/eller annen utagerende oppf\u00f8rsel. Bergen kommune har et avvikssystem der ogs\u00e5 avvik som gjelder vold, trusler eller annen utagerende oppf\u00f8rsel i skolene skal registreres. Det foreligger veiledere for registrering og oppf\u00f8lging av avvik. Sp\u00f8rreunders\u00f8kelsen viser imidlertid at ikke alle ansatte er kjent med hvordan avvik skal meldes, eller hvilke situasjoner som krever at det meldes avvik. Bergen kommune har i stor grad etablert rutiner for \u00e5 f\u00f8lge opp de involverte i etterkant av en situasjon som involverer bruk av vold eller trusler. Likevel g\u00e5r det frem at ikke alle skoler f\u00f8lger rutinene og prosedyrene i praksis, og at man ved enkelte skoler har erfart at oppf\u00f8lgingen av ansatte i etterkant av hendelser som involverer vold og trusler har v\u00e6rt mangelfull. Deloitte skriver at dette ikke er tilfredsstillende, og ikke i samsvar med krav i forskrift om utf\u00f8relse av arbeid \u00a7 23A-5. Det g\u00e5r ellers fram av unders\u00f8kelsen at kommunen via Team Skyfritt og Team Samspill har opprettet et tilbud om veiledning og st\u00f8tte knyttet til utfordrende elevsaker og systemsaker. Det er etter Deloittes vurdering positivt at skolene har tilgang til denne typen innsatsteam b\u00e5de p\u00e5 individ- og systemniv\u00e5. Samtidig indikerer svar fra rektorene at behovet for bistand fra kompetansemilj\u00f8 utenfor skolen er st\u00f8rre enn det som per i dag dekkes av Bergen kompetansesenter for L\u00e6ringsmilj\u00f8 (BKL) og Team Skyfritt og Team Samspill. 5 Unders\u00f8kelsen viser ogs\u00e5 at ansatte ved skolene, i tillegg til en god del av rektorene, opplever at de ikke har tilgang til tilstrekkelige virkemidler og n\u00f8dvendig kunnskap til \u00e5 kunne f\u00f8lge opp situasjoner i arbeidshverdagen der det forekommer trusler, vold og/eller annen utagerende oppf\u00f8rsel. Deloitte mener det er viktig \u00e5 identifisere hva slags behov skolene har. Slik kan man vurdere hvordan skolene i st\u00f8rst mulig grad kan f\u00e5 den st\u00f8tten og bistanden de har behov for, og at det skal kunne gis n\u00f8dvendig oppl\u00e6ring i h\u00e5ndtering av vold- og trusselsituasjoner, jf. forskrift om utf\u00f8relse av arbeid \u00a7 23A-3, samt iverksetting av \u00f8vrige n\u00f8dvendige tiltak jf. forskrift om utf\u00f8relse av arbeid \u00a7 23A-4. Ansattes erfaringer knyttet til vold, trusler og annen utagerende oppf\u00f8rsel p\u00e5 skolen N\u00e5r det gjelder den femte problemstillingen viser unders\u00f8kelsen at en betydelig andel av de ansatte i skolene har opplevd situasjoner med vold, trusler eller annen utagerende oppf\u00f8rsel i l\u00f8pet av det siste \u00e5ret.3 If\u00f8lge flere av de intervjuede er omfanget \u00f8kende. Deloitte skriver at dette understreker behovet for et mer systematisk arbeid med risikovurderinger og n\u00f8dvendig oppl\u00e6ring av ansatte i forebygging og h\u00e5ndtering av vold- og trusselsituasjoner, i tillegg til de tiltakene som det arbeides med i kommunen. Bare litt over halvparten av respondentene i unders\u00f8kelsen svarer at de har registrert hendelser knyttet til vold og trusler som avvik i avvikssystemet. Deloitte mener det er sentralt at det arbeides videre med avvikskulturen p\u00e5 skolene, og at ansatte oppfordres til \u00e5 melde avvik. Det er ogs\u00e5 viktig at de som melder avvik opplever at dette er av betydning, og at avvikene tas alvorlig. Det er derfor av stor betydning at alle avvik behandles i tr\u00e5d med gjeldende prosedyrer. Der det ikke er mulig \u00e5 iverksette tiltak/gj\u00f8re endringer, b\u00f8r den som har meldt avviket informeres om dette, og om \u00e5rsaken, slik at man ikke sitter igjen med et inntrykk av at avviket ikke tas alvorlig. Unders\u00f8kelsen viser at det varierer i hvilken grad ansatte har en opplevelse av at meldte avvik blir fulgt opp. B\u00e5de elever og ansatte skal f\u00f8lges opp i etterkant av hendelser som involverer vold, trusler eller annen utagerende oppf\u00f8rsel. Likevel g\u00e5r det frem av unders\u00f8kelsen at en del ansatte opplever \u00e5 ikke bli fulgt opp selv etter det som beskrives som alvorlige hendelser. Dette er ikke tilfredsstillende, og er i strid med forskrift om utf\u00f8relse av arbeid \u00a7 23A-5. Det er viktig at skoleeier har systemer som fanger opp tilfeller der enkeltskoler ikke f\u00f8lger regelverket eller kommunale retningslinjer og prosedyrer p\u00e5 dette omr\u00e5det. Etter Deloittes mening b\u00f8r arbeidet med \u00e5 forebygge vold og trusler, og det \u00e5 f\u00f8lge opp ansatte som utsettes for vold og trusler, v\u00e6re en naturlig del av omr\u00e5deleders lederoppf\u00f8lging av rektorene. H\u00f8ringsuttalelsen: Kommunen har hatt utkast til rapport p\u00e5 h\u00f8ring. H\u00f8ringsuttalelsen fra byr\u00e5dsavdeling for barnehage, skole og idrett er lagt ved rapporten som vedlegg 1. I h\u00f8ringsuttalelsen skriver Linn Katrin Pilskog, byr\u00e5d for barnehage, skole og idrett, at rapporten gir en god beskrivelse av kommunens arbeid for \u00e5 sikre elever og ansatte et trygt og godt arbeids- og skolemilj\u00f8 i Bergen, og peker p\u00e5 flere interessante funn. Byr\u00e5dsavdelingen utrykker enighet i Deloittes anbefalinger og konklusjon, og har ingen vesentlige innvendinger mot Deloittes vurderinger. Byr\u00e5dsavdelingen understreker likevel at endringer i kommuneloven i 2021 f\u00f8rte til skjerpede krav til kommunens arbeid med 3 Deloitte presiserer at det for flere av respondentgruppene er relativt lav svarprosent, og at de ikke kan si med sikkerhet hvorvidt frafallet er systematisk. 6 internkontroll, og at kommunen opprettet og innf\u00f8rte flere nye rutiner og systemer som ikke er innarbeidet p\u00e5 alle skolene enda. Byr\u00e5dsavdelingen trekker ogs\u00e5 frem at det systematiske arbeidet for \u00e5 sikre et trygt og godt milj\u00f8 i skolen er en kontinuerlig prosess, og viser til at det jevnlig blir ansatt nye l\u00e6rere og ledere i bergensskolen som m\u00e5 bli kjent med og kunne ta i bruk rutiner og systemer. Byr\u00e5dsavdelingen skriver at de vil jobbe m\u00e5lrettet for \u00e5 finne l\u00f8sninger p\u00e5 de utfordringene som revisjonen har avdekket. Det betyr at de vil fortsette det implementeringsarbeidet som er satt i gang, og jobbe systematisk med konkrete tiltak der de ser til revisors anbefalinger. Som eksempler nevner byr\u00e5dsavdelingen at de vil f\u00f8lge opp skolenes bruk av mal for aktivitetsplan, og s\u00f8rge for at det blir gjennomf\u00f8rt ROS-analyser p\u00e5 skolene. I tillegg vil byr\u00e5dsavdelingen jobbe for at alle avvik behandles i tr\u00e5d med gjeldende prosedyrer og vurdere tiltak for \u00e5 redusere underrapportering av avvik. Revisjonens anbefalinger: Revisjonens anbefalinger framg\u00e5r i kapittel 8. Basert p\u00e5 det som kommer fram i unders\u00f8kelsen anbefaler Deloitte at Bergen kommune setter i verk f\u00f8lgende tiltak: 1. S\u00f8rger for at alle skoler i kommunen har tydelige m\u00e5l og planer for det forebyggende skolemilj\u00f8arbeidet, og at det gjennomf\u00f8res systematiske evalueringer av det forebyggende arbeidet ved skolene. 2. S\u00f8rger for at det opprettes skolemilj\u00f8utvalg ved alle skolene i kommunen, og vurderer tiltak for \u00e5 sikre at alle deler av informasjonsplikten til elever og foreldre etter oppll. \u00a7 9 A-9 blir ivaretatt. 3. Vurderer tiltak for \u00e5 sikre at resultater fra Elevunders\u00f8kelsen og ev. andre trivselsunders\u00f8kelser f\u00f8lges opp p\u00e5 en god m\u00e5te, og blir benyttet som grunnlag for \u00e5 vurdere m\u00e5lrettede tiltak som ledd i det forebyggende skolemilj\u00f8arbeidet. 4. Evaluerer arbeidet med forebygging av digitale krenkelser, og vurderer tiltak som kan bidra til \u00f8kt systematisering av det forebyggende arbeidet p\u00e5 dette omr\u00e5det. 5. Iverksetter tiltak for \u00e5 sikre at prosedyrer for aktivitetsplikten blir fulgt ved skolene, og for at alle ansatte er kjent med den skjerpede aktivitetsplikten og prosedyrer knyttet til denne. 6. F\u00f8lger opp skolenes bruk av mal for aktivitetsplan, og sikrer at det blir utarbeidet en aktivitetsplan i tilfeller der det skal iverksettes tiltak i en sak. 7. Sikrer at det iverksettes tiltak for \u00e5 tydeliggj\u00f8re og informere ytterligere om dokumentasjonsplikten og hva denne inneb\u00e6rer. 8. S\u00f8rger for at det blir gjennomf\u00f8rt systematiske evalueringer av arbeidet rettet mot \u00e5 forebygge og h\u00e5ndtere situasjoner som involverer vold og trusler, som grunnlag for \u00e5 vurdere behov for ytterligere eller andre tiltak. Under dette: a. S\u00f8rger for at det blir gjennomf\u00f8rt risikovurderinger knyttet til vold og trusler ved alle skoler der arbeidet kan medf\u00f8re fare for \u00e5 bli utsatt for vold og trussel om vold. b. S\u00f8rger for at det blir gitt n\u00f8dvendig oppl\u00e6ring og \u00f8velse i forebygging og h\u00e5ndtering av vold- og trusselsituasjoner, ved arbeid som kan medf\u00f8re risiko for \u00e5 bli utsatt for vold og trussel om vold. 7 9. Vurderer tiltak for \u00e5 redusere underrapporteringen av avvik ved skolene, og s\u00f8rger for at alle avvik behandles i tr\u00e5d med gjeldende prosedyrer. 10. Sikrer at arbeidstakere som utsettes for vold og trussel om vold f\u00e5r n\u00f8dvendig oppf\u00f8lging, og at kommunens rutiner og prosedyrer for oppf\u00f8lging av involverte i slike situasjoner f\u00f8lges. Byr\u00e5d for barnehage, skole og idrett, Linn Katrin Pilskog, er invitert til kontrollutvalgets m\u00f8te 7. desember for \u00e5 redegj\u00f8re for byr\u00e5dsavdelingens syn p\u00e5 rapporten og svare p\u00e5 sp\u00f8rsm\u00e5l. Sekretariatets vurdering: Sekretariatet mener at rapporten har funn som er nyttige for l\u00e6ring og videreutvikling av skolemilj\u00f8et i bergensskolen. Det er sv\u00e6rt positivt at byr\u00e5dsavdelingen er enig i revisors anbefalinger og arbeider med \u00e5 implementere rutiner og systemer i alle skolene i kommunen. Forslag til vedtak: 1. Kontrollutvalget tar Deloittes forvaltningsrevisjonsrapport Arbeidet med \u00e5 sikre et trygt og godt milj\u00f8 for elever og ansatte i grunnskolene i Bergen, til orientering. 2. Kontrollutvalget tar opplysningene i h\u00f8ringsuttalelsen fra byr\u00e5dsavdeling for barnehage, skole og idrett til orientering. 3. Kontrollutvalget sender rapporten til bystyret. Forslag til innstilling: 1. Bystyret tar Deloittes forvaltningsrevisjonsrapport Arbeidet med \u00e5 sikre et trygt og godt milj\u00f8 for elever og ansatte i grunnskolene i Bergen, til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonsrapporten. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av juni 2023. Dato: 2. desember 2022 Eli Merete Velle - leder Hilde Rasmussen Nilsen - spesialr\u00e5dgiver Dokumentet er godkjent elektronisk. Vedlegg: Forvaltningsrevisjonsrapport Arbeidet med \u00e5 sikre et trygt og godt milj\u00f8 for elever og ansatte i grunnskolene i Bergen \u2013 Deloitte desember 2022 8 "
}