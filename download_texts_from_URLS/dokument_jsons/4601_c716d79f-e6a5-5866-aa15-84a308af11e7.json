{
  "dokument_id": "c716d79f-e6a5-5866-aa15-84a308af11e7",
  "doc_type": "case_attachment",
  "kommune": 4601,
  "tittel": "Juridisk vurdering, vegrett datert 26.02.2024",
  "url": "https://bergen.kommune.no/politikere-utvalg/api/fil/bk360/11783496/Juridisk-vurdering-vegrett-datert-26-02-2024",
  "tekst": " 26.02.2024 JURIDISK NOTAT OMFANGET AV EKSISTERENDE KJ\u00d8REVEIRETT GNR. 40 BNR. 1007 1. BAKGRUNN OG HISTORIKK Gnr. 40 bnr. 1007 har en kj\u00f8reveirett over gnr. 40 bnr. 94. Kj\u00f8reveiretten er nedfelt i skj\u00f8tet fra 03.11.1970 - da bnr. 1007 ble utskilt i fra bnr. 94. Veiretten er ogs\u00e5 sikret notoritet gjennom tinglysing p\u00e5 den tjenende eiendom. Kj\u00f8reveirettens eksististens er uomtvistet. Eier av bnr. 1007 har startet opp en reguleringsplanprosess for \u00e5 rive eksisterende enebolig og etablere 5 boenheter i rekke p\u00e5 bnr. 1007. Dette vil inneb\u00e6re en \u00f8kning p\u00e5 4 boenheter for eiendommen. I forbindelse med reguleringsplanprosessen har styret i Nordregardsveien veilag sendt inn en merknad til kommunen der de hevder at den eksisterende kj\u00f8reveiretten ikke omfatter de 4 nye boenhetene. Eier av gnr. 40 bnr. 1007 har engasjert A/STAB AS for \u00e5 gj\u00f8re en juridisk vurdering av om bnr. 1007 sin eksisterende veirett omfatter de 4 nye boenhetene som skal etableres p\u00e5 bnr. 1007. 2. HOVEDDEL Sp\u00f8rsm\u00e5let er om den eksisterende kj\u00f8reveiretten som gnr. 40 bnr. 1007 har over bnr. 94, ogs\u00e5 omfatter de 4 nye boenhetene som skal bygges p\u00e5 bnr. 1007. Veiretten er nedfelt i skj\u00f8tet og har f\u00f8lgende formulering: \u00abParsellen har if\u00f8lge attest nr 1954 fra Fana Oppm\u00e5lingsvesen f\u00e5tt betegnelsen D-4333 parsell nr. I. Parsellen har vegrett i n\u00e5v\u00e6rende veg og dessuten rett til den fremtidige privat prosjekterte veg p\u00e5 \u00f8stsiden av tomten, frem til Harald Skjolds veg.\u00bb Det m\u00e5 legges til grunn at partene hadde en felles forst\u00e5else om at kj\u00f8reveiretten skulle tjene som tilkomstvei for bnr. 1007. Sp\u00f8rsm\u00e5let er om partene ogs\u00e5 hadde en felles forst\u00e5else for at kj\u00f8reveiretten \u2013 i tillegg til \u00e5 gjelde for \u00e9n boenhet \u2013 skulle gjelde for fremtidig bebyggelse p\u00e5 eiendommen. Side 1 av 7 Avtaleteksten er snever, og svarer ikke eksplisitt p\u00e5 sp\u00f8rsm\u00e5let. Rettigheten er likevel utvilsomt knyttet til selve grunnen, hvilket inneb\u00e6rer at hvem som er eier av bruket er irrelevant for rettighetens eksistens. Dette \u00e5pner for at eiendommen kan ha flere eiere, og dermed ogs\u00e5 flere brukere av kj\u00f8reveiretten. Det er uansett ingenting i selve avtaleteksten som begrenser kj\u00f8reveiretten til kun \u00e5 gjelde \u00e9n boenhet p\u00e5 bnr. 1007. Selv om det er klart at avtaleteksten i seg selv ikke er til hinder for at flere eiere av bnr. 1007 kan benytte seg av kj\u00f8reveiretten, finnes det en grense for hvor mange nye brukere av kj\u00f8reveiretten avgiver skal m\u00e5tte t\u00e5le. I servituttlova \u00a7 2 st\u00e5r det at: \u00abKorkje rettshavaren eller eigaren m\u00e5 bruka r\u00e5develdet sitt over eigedomen s\u00e5leis at det urimeleg eller uturvande er til skade eller ulempe for den andre. I avgjerda av om noko er urimeleg skal det leggjast vekt p\u00e5 kva som er f\u00f8rem\u00e5let med retten, kva som er i samsvar med tida og tilh\u00f8va, og hva som h\u00f8ver til \u00e5 fremje naturmangfaldet p\u00e5 staden.\u00bb Sp\u00f8rsm\u00e5let blir om den \u00f8kte bruken som f\u00f8lger av at eier av bnr. 1007 vil etablere 4 nye boenheter p\u00e5 eiendommen \u2013 er \u00aburimelig eller uturvande\u00bb \u00abtil skade eller ulempe\u00bb for eier av bnr. 94. Paragrafens andre ledd viser til at det i urimelighetsvurderingen skal legges vekt p\u00e5 hva som er \u00abf\u00f8rem\u00e5let med retten\u00bb og hva som er \u00abi samsvar med tida og tilh\u00f8va\u00bb, i tillegg til hva som bidrar til \u00e5 \u00abfremje naturmangfaldet p\u00e5 staden\u00bb. Vurderingstemaet knyttet til \u00e5 \u00abfremje naturmangfaldet p\u00e5 staden\u00bb er ikke aktuelt i denne saken, da det her kun er tale om \u00f8kt bruk p\u00e5 en eksisterende kj\u00f8revei. Det er ingen tvil om at \u00abf\u00f8rem\u00e5let med retten\u00bb var at bnr. 1007 skulle ha kj\u00f8retilkomst til eiendommen. At det etableres 4 nye boenheter p\u00e5 eiendommen, endrer ikke form\u00e5let med bruksretten. At de 4 nye boenhetene skal omfattes av eksisterende kj\u00f8reveirett er dermed i samsvar med \u00abf\u00f8rem\u00e5let med retten\u00bb. Det neste sp\u00f8rsm\u00e5let blir om \u00f8kt bruk fra 1 boenhet til 5 boenheter er \u00abi samsvar med tida og tilh\u00f8va\u00bb. Samfunnsutviklingen har de siste 50 \u00e5rene i stor grad medf\u00f8rt fortetting i byn\u00e6re str\u00f8k. Det har blitt vanligere \u00e5 oppf\u00f8re flere boenheter p\u00e5 samme bnr., og mennesker som bor i byn\u00e6re str\u00f8k har m\u00e5tte t\u00e5le \u00f8kt trafikk som f\u00f8lge av endrede reisevaner hos befolkningen. Ordlyden \u00e5pner for at tiden og omstendighetene kan medf\u00f8re endrede behov og forventninger, hvilket vil kunne gi eldre rettigheter et annet innhold i dag enn p\u00e5 det tidspunktet da de ble gitt. Lovforarbeidene til servituttlova \u00a7 2 gir noe veiledning knyttet til hvordan urimelighetsvurderingen m\u00e5 gjennomf\u00f8res. H\u00f8yesterett oppsummerer forarbeidene slik (HR-2020-02186-A (46): \u00abServituttloven \u00a7 2 er basert p\u00e5 det grunnsynet at eier og rettighetshaver skal ta rimelig hensyn til hverandre. Partene m\u00e5 jenke seg etter hverandre \u2013 de skal \u00abfara s\u00f8meleg \u00e5t og ikkje stengja eller meinka kvarandre i utrengsm\u00e5l\u00bb, jf. R\u00e5dsegn 5 side 13. T\u00e5legrensen m\u00e5 Side 2 av 7 derfor fastlegges i samsvar med \u00abtida og tilh\u00f8va\u00bb. \u00c9n side av dette er at eieren av den tjenende eiendom m\u00e5 t\u00e5le at servitutthaveren tar i bruk ny teknikk og utnytter retten i tr\u00e5d med dagsaktuelle bruksm\u00e5ter, men bare s\u00e5 langt dette ikke er urimelig for den tjenende eiendom. Det skal \u2013 som det heter i Ot.prp. nr. 8 (1967\u20131968) side 62 \u2013 \u00absj\u00f8lvsagt og takast omsyn til tyngsla for motparten anten det er rettshavaren eller eigaren av tolareigedomen\u00bb. Hva som er urimelig, beror alts\u00e5 p\u00e5 en konkret vurdering og en interesseavveining mellom eier og rettighetshaver. En annen side av den dynamiske tiln\u00e6rmingen er at ny kunnskap og nye prioriteringer i sa mfunnet kan f\u00f8re til at bruk som tidligere var akseptabel, ikke lenger kan ut\u00f8ves fullt ut p\u00e5 samme m\u00e5te eller i samme omfang.\u00bb H\u00f8yesterett skriver videre i avsnitt (47) \u00abRettspraksis bygger p\u00e5 de samme prinsippene som fremg\u00e5r av \u00a7 2 og forarbeidene.\u00bb LB-2013-022154 En dom fra Borgarting Lagmannsrett, omhandlet et tilsvarende sp\u00f8rsm\u00e5l om omfanget av en veirett. En eiendom som var bebygget med en villa hadde en veirett over en annen eiendom. Eieren av den tjenende eiendom p\u00e5stod forgjeves at veiretten var begrenset til \u00e9n boenhet. I denne saken var adkomsten over den tjenende eiendommen den eneste kj\u00f8rbare adkomst til eiendommen \u2013 i likhet med saken i Nordgardsvegen 40. Det er begrenset med rettsavgj\u00f8relser som omhandler tilfeller i likhet med saken i Nordgardsvegen 40 \u2013 hvor det ikke skal fradeles tomter, men hvor temaet er \u00f8kt bruk p\u00e5 eksiterende eiendom. Det kan derfor v\u00e6re hensiktsmessig \u00e5 se p\u00e5 rettspraksis som omhandler sp\u00f8rsm\u00e5let om hvorvidt en veirett f\u00f8lger med en utskilt eiendom, selv om dette i utgangspunktet er mer tyngende enn \u00f8kt bruk p\u00e5 samme bruksnummer. Rt. 1915 s.20 Grunneier fikk medhold i at en veirett fulgte med videre til utskilte parseller i tillegg til hovedbruket. H\u00f8yesterett uttaler f\u00f8lgende: \u00abNaar intet motsat fremgaar av vedkommende dokument, og ikke s\u00e6rlige forhold foreligger, maa formodningen v\u00e6re for, at veiret tilkommer senere utskilte parceller\u00bb. Rt. 1968 s. 695 Grunneier fikk ikke medhold i at et utparsellert tomtefelt med 36 feriehytter fikk samme veirett som hovedbruket hadde. Rt. 1968 s. 750 Grunneier fikk medhold i at de to utskilte parsellene hadde samme veirett som hovedbruket. Rt. 1973 s. 229 Grunneier fikk medhold i at 8 utskilte parseller hadde samme veirett som hovedbruket. Rettspraksis trekker tydelig i retning av at det \u00e5 utvikle eiendommene til flere boenheter \u2013 og faktisk ogs\u00e5 flere bnr. \u2013 er \u00abi samsvar med tida og tilh\u00f8va\u00bb og er noe avgiver av rettigheten m\u00e5 regne med. H\u00f8yesterett har gjennom flere rettsavgj\u00f8relser lagt f\u00f8ringer for hvor h\u00f8yt terskelen skal ligge i vurderingen av hva som m\u00e5 regnes som \u00aburimelig\u00bb i tilknytning til \u00f8kt bruk av en eksisterende veirett. Side 3 av 7 I HR-2020-2186-A understreker H\u00f8yesterett viktigheten av \u00e5 gjennomf\u00f8re en konkret interesseavveining mellom partenes behov i forbindelse med vurderingen av om t\u00e5legrensen i servituttlova \u00a7 2 er overskredet. I denne konkrete saken vil de 4 nye boenhetene medf\u00f8re noe \u00f8kt trafikk. De nye boenhetene er familieboliger, hvilket inneb\u00e6rer at vi kan legge til grunn 2 stk. biler per husstand. Dette vil igjen bety en \u00f8kt trafikk for 8 stk. biler \u2013 ut over dagens bruk. Da veglova \u00a7 54 p\u00e5legger alle brukere av en privat vei en plikt til \u00e5 s\u00f8rge for drift- og vedlikehold av veien, vil de ulempene som avgiver sitter igjen med v\u00e6re \u00f8kt st\u00f8y og forurensning, samt \u00f8kt trafikk gjennom d\u00f8gnet. Nordgardsvegen 40 ligger i et byn\u00e6rt str\u00f8k som allerede er tett utbygd. Det antas at det allerede er omtrent 85 brukere av den aktuelle veien \u2013 ut over bruken som bnr. 1007 representerer. Denne konteksten viser at den totale byrden i liten grad p\u00e5virkes av at 4 nye boenheter tar i bruk kj\u00f8reveiretten. For eier av bnr. 1007 er det av avgj\u00f8rende betydning at de 4 nye boenhetene er omfattet av den eksisterende kj\u00f8reveiretten. Den aktuelle veien er eneste tilkomstvei til eiendommen, og dersom de 4 nye boenhetene p\u00e5 bnr. 1007 ikke skulle v\u00e6re omfattet av den eksisterende kj\u00f8reveiretten, ville dette v\u00e6re ensbetydende med at fortetting i tr\u00e5d med samfunnsutviklingen ikke ville v\u00e6re mulig for bnr. 1007. Det er flere eiendommer i samme fortettingsomr\u00e5de som allerede har utviklet sine eiendommer i tr\u00e5d med samfunnsutviklingen \u2013 ogs\u00e5 for bnr. 1007 vil det v\u00e6re \u00abi samsvar med tida og tilh\u00f8va\u00bb \u00e5 sanere eksisterende enebolig mot \u00e5 etablere 5 boenheter i rekke. 3. OPPSUMMERING For \u00e5 finne svar p\u00e5 om den eksisterende kj\u00f8reveiretten - som bnr.1007 har over bnr.94 - omfatter 4 nye boenheter p\u00e5 bnr. 1007, har vi i det foreg\u00e5ende gjennomg\u00e5tt selve stiftelsesgrunnlaget for kj\u00f8reveiretten, servituttlova \u00a7 2 \u2013 som omhandler t\u00e5legrensen for ut\u00f8velse av bruksretten over annen manns grunn, samt rettspraksis p\u00e5 det aktuelle rettsomr\u00e5det. I stiftelsesgrunnlaget kommer det tydelig frem at kj\u00f8reveiretten er en realservitutt. Stiftelsesgrunnlaget setter ingen begrensninger for hvor mange eiere \u2013 og hvor mange boenheter - som kan benytte den eksisterende kj\u00f8reveiretten tilh\u00f8rende bnr. 1007. Servituttlova \u00a7 2 omhandler t\u00e5legrensen for ut\u00f8velse av bruksretter over annen manns grunn. Lovgiver er tydelig p\u00e5 at avgiver av en bruksrett m\u00e5 regne med at omfanget av bruksretten kan endres i takt med samfunnsutviklingen. Ordlyden i lovteksten \u00e5pner dermed for at de 4 nye boenhetene er omfattet av kj\u00f8reveiretten. Terskelen for t\u00e5legrensen i servituttlova \u00a7 2 er utviklet gjennom rettspraksis. Det er eksempler fra rettspraksis p\u00e5 at hele 8 utparsellerte eiendommer har f\u00e5tt samme kj\u00f8reveirett som hovedbruket, uten \u00e5 m\u00e5tte inng\u00e5 ny avtale med avgiver om dette. Rettspraksis trekker dermed tydelig i retning av at dersom det bruksnummeret som har kj\u00f8reveirett - ikke skal deles, men \u00f8ker belastningen p\u00e5 kj\u00f8reveiretten med 4 nye boenheter - vil dette ligge innenfor t\u00e5legrensen i servituttlova \u00a7 2. Side 4 av 7 Etter en konkret rimelighetsvurdering av faktum i denne saken \u2013 sett i lys av de slutningene vi kan trekke ut fra rettskildematerialet \u2013 synes den \u00f8kte bruken som de 4 nye boenhetene vil f\u00f8re med seg \u00e5 ligge innenfor t\u00e5legrensen i servituttlova \u00a7 2. Konklusjon: Det er ingenting som tyder p\u00e5 at den eksisterende kj\u00f8reveiretten - som bnr.1007 har over bnr.94 \u2013 ikke omfatter de 4 nye boenhetene p\u00e5 bnr. 1007. Med vennlig hilsen A/STAB AS Maria Kongest\u00f8l Elisabeth Aadland Vaagsb\u00f8 ________________ _______________________ Jurist / Faglig leder Juridisk r\u00e5dgiver Eiendomsutvikling Eiendomsutvikling Vedlegg: Skj\u00f8te p\u00e5 knr.4601 gnr. 40 bnr. 94 (n\u00e5: bnr. 1007) Side 5 av 7 Side 6 av 7 Side 7 av 7 "
}