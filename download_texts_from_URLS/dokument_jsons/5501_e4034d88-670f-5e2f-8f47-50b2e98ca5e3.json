{
  "dokument_id": "e4034d88-670f-5e2f-8f47-50b2e98ca5e3",
  "doc_type": "case_presentation",
  "kommune": 5501,
  "tittel": "Orientering om prosjekt \u00abFjellheisplat\u00e5et\u00bb",
  "url": "https://innsyn.tromso.kommune.no/application/getMoteDokument?dokid=2001934402",
  "tekst": "Arkivsaksnr. 24/22343-1 Saksbehandler Katarzyna Maria Fitz Saksgang M\u00f8tedato Kommunalt r\u00e5d for mennesker med nedsatt 24.01.2025 funksjonsevne Milj\u00f8-, idrett-, kultur- og 28.01.2025 samfunnsutviklingsutvalget Kommune- og byutviklingsutvalget 30.01.2025 Eldrer\u00e5det 23.01.2025 Orientering om prosjekt \u00abFjellheisplat\u00e5et\u00bb Kommunedirekt\u00f8rens innstilling til vedtak: Forprosjektet for Fjellheisplat\u00e5et tas til orientering. Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r for bymilj\u00f8 1 Hva saken gjelder Denne orienteringen gir en statusoppdatering om utviklingen av uteomr\u00e5dene p\u00e5 Fjellheisplat\u00e5et, med en gjennomgang av foresl\u00e5tte l\u00f8sninger, vurderinger som ligger til grunn for de valgte l\u00f8sningene og prosjektets fremdrift. Saksutredning Troms\u00f8 kommune har inng\u00e5tt en samarbeidsavtale med Fjellheisen AS for \u00e5 igangsette en omfattende prosess for utvikling av uteomr\u00e5dene p\u00e5 Fjellheisplat\u00e5et. Hovedm\u00e5let med prosjektet er \u00e5 legge til rette for en b\u00e6rekraftig og trygg bruk av omr\u00e5det, samtidig som tilgjengeligheten for bevegelseshemmede forbedres betraktelig. Dette inneb\u00e6rer \u00e5 balansere naturbevaring med \u00f8kt brukervennlighet, slik at flest mulig kan oppleve omr\u00e5det p\u00e5 en meningsfull og sikker m\u00e5te. Blant de mest presserende utfordringene har v\u00e6rt \u00e5 kanalisere ferdselen for \u00e5 beskytte den s\u00e5rbare vegetasjonen og samtidig redusere risikoen for fallulykker i det krevende terrenget. For \u00e5 finne l\u00f8sninger som kombinerer sikkerhet, estetikk og funksjonalitet, ble et erfarent landskapsarkitektfirma engasjert. Deres arbeid har v\u00e6rt styrt av de rammene som er lagt i detaljreguleringen for omr\u00e5det, med s\u00e6rlig vekt p\u00e5 universell utforming og b\u00e6rekraftige konstruksjonsl\u00f8sninger. F\u00f8rende politiske vedtak \u2022 Handlingsprogram 2025-2028: Kommunestyret vedtok et investeringsprosjekt med form\u00e5l om b\u00e6rekraftig og sikker utvikling av Fjellheisplat\u00e5et, inkludert universell utforming for \u00e5 forbedre tilgjengeligheten. \u2022 Plan 1956 \u2013 Detaljregulering for Fjellheisen \u00f8vre stasjon: Reguleringsplanen danner grunnlaget for utviklingsprosjektet. Medvirkningsprosess I 2022 ble det gjennomf\u00f8rt en bred medvirkningsprosess som inkluderte direkte kontakt med interessegrupper samt \u00e5pen invitasjon p\u00e5 kommunens nettsider og sosiale medier. Alle interesserte kunne sende inn sine innspill. De mest fremtredende innspillene var: \u2022 Oppgradering av lekeplassen \u2022 Flere sitteplasser \u2022 Tilrettelegging for arrangementer \u2022 Motstridende forventninger til utviklingen \u2022 Universell utforming mellom Fjellstua og Storsteinen \u2022 Motstand mot inngrep i naturen Disse innspillene ble n\u00f8ye vurdert og integrert i utviklingsprosessen. Naturinngrep ble redusert til et minimum, samtidig som prosjektets overordnede m\u00e5l ble ivaretatt. Tidligere orienteringer om prosjektet Muntlig orientering for utvalgene ble gitt: \u2022 i 2022 for kultur-, idretts- og friluftsutvalget \u2022 i 2023 for R\u00e5det for personer med nedsatt funksjonsevne Forprosjektet, kort oppsummert Forprosjektet for Fjellheisplat\u00e5et er utviklet for \u00e5 gj\u00f8re omr\u00e5det mer tilgjengelig, sikkert og naturskj\u00f8nt, samtidig som den unike naturen bevares. Gjennom bruk av gjennomtenkte 2 l\u00f8sninger for stiutforming, sikkerhet, rekreasjon og vegetasjonssikring legges det til rette for en helhetlig opplevelse for alle bes\u00f8kende. 1. Tilgjengelighet og stiutforming Hovedgrepet i prosjektet er etableringen av en universelt utformet svevesti som skal gi enkel, trinnfri adkomst fra Fjellstua til Storsteinen. Stien utformes som en lav bro som f\u00f8lger det naturlige terrenget og festes direkte til fjellet. Dette gj\u00f8r at stien b\u00e5de er solid og visuelt integrert i landskapet. Stien skal ha en fri bredde p\u00e5 minst 2,0 meter, noe som gj\u00f8r det mulig for rullestoler \u00e5 passere hverandre og for bes\u00f8kende \u00e5 stoppe og nyte utsikten uten \u00e5 skape hindringer for andre. Figur 1. Illustrasjon av en universelt utformet svevesti Underveis blir det flere utvidelser i svevestien med m\u00f8teplasser, sittem\u00f8bler og utsiktsplattformer. Sm\u00e5 utvidelser gjennomf\u00f8res ved \u00e5 fylle terrenget opp mot stien, mens st\u00f8rre utvidelser bygges som forlengelser av svevestien. Dette gir fleksibilitet og skaper naturlige steder for pauser og utsikt. 2. Sikkerhetstiltak Sikkerheten langs stien ivaretas gjennom ulike typer rekkverk, som tilpasses terrenget og fallh\u00f8ydene. P\u00e5 strekninger med lav fallrisiko installeres et enkelt rekkverk med h\u00e5ndlist for st\u00f8tte. P\u00e5 mer utsatte steder brukes et tett rekkverk av rustfritt st\u00e5l med netting eller et dekorativt flettverk som gir et solid, men luftig preg. Rekkverket lener svakt utover for \u00e5 skape en \u00e5pen f\u00f8lelse uten at sikkerheten kompromitteres. 3. Utsiktsplattformer og rekreasjon To store utsiktsplattformer bygges i samme materiale som svevestien for \u00e5 skape en helhetlig opplevelse. Utsiktsplassen som ligger halvveis langs stien f\u00e5r en sentrert sittebenk som kan brukes som utsiktspunkt, mens plattformen p\u00e5 Storsteinen utformes etter terrenget som et amfi med fem niv\u00e5er. \u00d8vre niv\u00e5 blir tilgjengelig for rullestolbrukere, og fra nedre niv\u00e5 blir det kobling til en eksisterende sti langs gjerdet mot s\u00f8rvest. I tillegg til utsiktsplattformene etableres en lekeplass for barn ved Fjellstua. Dette gj\u00f8r plat\u00e5et til et attraktivt sted for familier. Lekeplassen best\u00e5r av naturlige elementer som steiner, stubber og trestammer for balansering og klatring, samt benker og bord for opphold. 3 4. Materialvalg og estetikk Materialvalget er n\u00f8ye gjennomtenkt for \u00e5 t\u00e5le det harde klimaet i Troms\u00f8 samtidig som det gir et naturlig og varig uttrykk. Cortenst\u00e5l brukes i konstruksjonene, da det danner en rustpatina som beskytter mot videre korrosjon og gir et varmt, naturlig utseende som harmonerer med omgivelsene. I tillegg brukes rustfritt st\u00e5l i rekkverk for \u00e5 sikre vedlikeholdsfrie l\u00f8sninger med h\u00f8y holdbarhet. 5. Beskyttelse av vegetasjon og natur Svevestien er designet for \u00e5 minimere slitasjen p\u00e5 den s\u00e5rbare vegetasjonen ved Fjellheisplat\u00e5et. Ved \u00e5 lede ferdselen langs en fastlagt tras\u00e9 l\u00f8ftes bes\u00f8kende opp fra bakken, noe som reduserer tr\u00e5kk- og erosjonsskader. Sm\u00e5 gjerder og informasjonsskilt plasseres strategisk for \u00e5 styre trafikken og \u00f8ke bevisstheten om viktigheten av \u00e5 bevare det unike naturmilj\u00f8et. Sammendrag Gjennom disse l\u00f8sningene skapes et tilgjengelig, sikkert og estetisk tiltalende omr\u00e5de som inviterer til opplevelser for alle. Fjellheisplat\u00e5et blir et sted hvor bes\u00f8kende kan nyte den spektakul\u00e6re utsikten, oppleve naturen p\u00e5 n\u00e6rt hold og samtidig bidra til \u00e5 bevare dette unike fjellandskapet for fremtiden. Prosjektet balanserer behovet for tilrettelegging og bevaring, noe som gj\u00f8r det til et fremtidsrettet tiltak for b\u00e5de lokalbefolkningen og turister. De valgte l\u00f8sningene er n\u00e6rmere beskrevet i Vedlegg 2 - Notat utomhus, og vist i Vedlegg 3 \u2013 Illustrasjoner. Figur 2. Utsikt fra utvidelsen av svevendestien mot ny \u00f8vre stasjon av Fjellheisen Videre fremdrift Resultatene av arbeidet er dokumentert i forprosjektet og det vedlagte notatet. Prosjektet fortsetter i tr\u00e5d med de vedtatte planene, med et m\u00e5l om \u00e5 balansere bevaring av naturen med tilrettelegging for \u00f8kt tilgjengelighet og sikkerhet for alle brukere av omr\u00e5det. 4 Detaljprosjekteringen er planlagt ferdigstilt i 2025, med byggestart forventet i 2026. Prosjektet er fellesfinansiert av samarbeidspartnerne i henhold til den inng\u00e5tte samarbeidsavtalen, og det vil ogs\u00e5 bli inng\u00e5tt en utbyggingsavtale som omfatter omr\u00e5det. Kommunen er i tillegg i en prosess for \u00e5 avklare omfanget og ansvaret for fremtidig drift og vedlikehold av omr\u00e5det. Dersom fremdrift, \u00f8konomi eller andre faktorer tilsier at det ikke er mulig \u00e5 bygge stien helt frem til utsiktsplattformen p\u00e5 Storsteinen, skal et alternativ vurderes. Dette inneb\u00e6rer en universelt utformet svevesti fra Fjellstua til utsiktspunktet ved m\u00e5lepunktet som ligger halvveis langs stien. Fra dette punktet og videre mot utsiktsplattformen p\u00e5 Storsteinen legges det opp til en grussti eller tr\u00e5kk, tilsvarende dagens situasjon. Alternativene er n\u00e6rmere beskrevet i Vedlegg 2 - Notat utomhus. Konklusjon Forprosjektet fremmes til orientering. Vedtakskompetanse Kommune- og byutviklingsutvalget Vedlegg Vedlegg 1 - Landskapsplan Fjellheisplat\u00e5et Vedlegg 2 - Notat utomhus Vedlegg 3 - Illustrasjoner 5 "
}