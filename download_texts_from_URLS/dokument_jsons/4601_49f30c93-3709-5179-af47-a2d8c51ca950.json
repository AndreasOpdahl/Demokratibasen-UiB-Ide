{
  "dokument_id": "49f30c93-3709-5179-af47-a2d8c51ca950",
  "doc_type": "case_attachment",
  "kommune": 4601,
  "tittel": "H\u00f8ringsuttalelse til Nasjonale faglige r\u00e5d for bruker- og p\u00e5r\u00f8rendemedvirkning i rus- og psykisk helsefeltet",
  "url": "https://bergen.kommune.no/politikere-utvalg/api/fil/bk360/10952175/Horingsuttalelse-til-Nasjonale-faglige-rad-for-bruker-og-parorendemedvirkning-i-rus-og-psykisk-helsefeltet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/108735-4 H\u00f8ringsuttalelse til Nasjonale faglige r\u00e5d for bruker- og p\u00e5r\u00f8rendemedvirkning i rus- og psykisk helsefeltet Hva saken gjelder: Helsedirektoratet har invitert Bergen kommune til \u00e5 avgi h\u00f8ringsuttalelse til \u00abNasjonale faglige r\u00e5d for bruker- og p\u00e5r\u00f8rendemedvirkning i rus- og psykisk helsefelt\u00bb. H\u00f8ringsfrist: Bergen kommune har f\u00e5tt utvidet frist til 4. november 2024. Helsedirektoratet ber om tilbakemelding p\u00e5 r\u00e5denes faglige innhold. Det er \u00f8nskelig med en helhetsvurdering av r\u00e5dene, b\u00e5de det korte r\u00e5det, den utdypende teksten, til den praktiske informasjonen og begrunnelsen. Det er ogs\u00e5 \u00f8nskelig med innspill til hvem som gis ansvar for r\u00e5dene, hvilke tilpasninger som m\u00e5 gj\u00f8res i tjenestene for \u00e5 kunne gjennomf\u00f8re r\u00e5dene, eventuelt ogs\u00e5 perspektiver p\u00e5 ressursbruk og/eller tidsbesparelser. Det er tre \u00e5pne felt der det er \u00f8nskelig med innspill om omr\u00e5der eller problemstillinger som ikke er dekket av de faglige r\u00e5dene, og som b\u00f8r inkluderes, gode eksempler p\u00e5 bruker- eller p\u00e5r\u00f8rendemedvirkning som det er \u00f8nskelig \u00e5 informere om og konkrete tiltak som kan bidra til implementering/ at r\u00e5dene tas i bruk i tjenesten. Helsedirektoratet har tatt initiativ til \u00e5 utvikle nasjonale faglige r\u00e5d for bruker- og p\u00e5r\u00f8rendemedvirkning i kommunal helse- og omsorgstjeneste og i spesialisthelsetjenesten innen rus og psykisk helse. For \u00e5 sikre helhetlige og individuelt tilpassede helse- og omsorgstjenester til personer med rusmiddelproblemer og/eller psykiske helseproblemer, l\u00f8se samhandlingsutfordringer i og p\u00e5 tvers av tjenesteniv\u00e5er samt sikre riktige prioriteringer i utvikling og gjennomf\u00f8ring av tjenestetilbudene, er det viktig \u00e5 tilrettelegge for at reell og systematisk bruker- og p\u00e5r\u00f8rendemedvirkning styrkes. Til tross for at Sintefs rapport Kommunalt psykisk helse- og rusarbeid \u2013 \u00c5rsverk, kompetanse og innhold i tjenestene, viser at fagpersoner oppfatter medvirkningen som god og at de gir pasienter og brukere god informasjon om rettigheter, opplever ikke pasienter og brukere alltid god nok medvirkning, at de f\u00e5r nok informasjon om rettigheter eller at de har nok kunnskap om egen behandling. Mange kommuner gir uttrykk for at det er et forbedringspotensial p\u00e5 bruker- og p\u00e5r\u00f8rendemedvirkning p\u00e5 system- og tjenesteniv\u00e5. Det rettslige utgangspunktet for r\u00e5dene p\u00e5 system- og tjenesteniv\u00e5 er at helse- og omsorgstjenesten skal sikre pasient- og brukerinnflytelse ved utforming, gjennomf\u00f8ring og evaluering av det samlede helse- og omsorgstjenesteilbudet. Dette skal skje ved at tjenestene systematisk h\u00f8rer og involverer representanter for pasienter og brukere, og ved systematisk innhenting av pasienters og brukeres erfaringer og synspunktet, jfr. Helse og omsorgstjenesteloven \u00a73-10 og helseforetaksloven \u00a7 35. 1 R\u00e5dene p\u00e5 individniv\u00e5 tar utgangspunkt i at rett til medvirkning og informasjon er grunnleggende pasient- og brukerrettigheter for den enkelte ved gjennomf\u00f8ring av helse- og omsorgstjenester. S\u00e5 langt som mulig, skal tjenestetilbudet utformes i samarbeid med pasient eller bruker. De faglige r\u00e5dene er laget for rus- og psykisk helsefeltet og b\u00f8r sees i sammenheng med Helsedirektoratets \u00f8vrige retningslinjer, veiledere, faglige r\u00e5d og rundskriv p\u00e5 dette feltet, som blant annet: \u2022 Nasjonal veileder om oppf\u00f8lgning av personer med store og sammensatte behov, spesielt kapittel 3 om myndiggjorte pasienter og brukere. \u2022 Nasjonal veileder om rehabilitering, habilitering, individuell plan og koordinator, som har til hensikt \u00e5 hjelpe ledere og fagfolk til \u00e5 arbeide bedre sammen om rehabilitering, habilitering, l\u00e6ring og mestring og koordinering. \u2022 Sammen om mestring. Nasjonal veileder i lokalt psykisk helsearbeid og rusarbeid for voksne. Et verkt\u00f8y for kommuner og spesialisthelsetjenesten, som beskriver krav og forventninger til lokalt psykisk helsearbeid og rusarbeid i lys av gjeldende lovverk og nasjonale f\u00f8ringer for omr\u00e5det. Veilederen angir sentrale akt\u00f8rer og skisserer hvordan tjenestene kan ivareta m\u00e5lene p\u00e5 en god m\u00e5te. \u2022 P\u00e5r\u00f8rendeveileder. Nasjonal veileder som handler om involvering av og st\u00f8tte til p\u00e5r\u00f8rende i helse- og omsorgstjenestene. Form\u00e5lene med r\u00e5dene er \u00e5: \u2022 styrke og \u00f8ke bruker- og p\u00e5r\u00f8rendemedvirkningen p\u00e5 individ-, tjeneste- og systemniv\u00e5 innen rus- og psykisk helsefeltet i kommunale helse- og omsorgstjenester og i spesialisthelsetjenesten \u2022 redusere u\u00f8nsket variasjon i muligheten for medvirkning \u2022 sikre god kvalitet i tjenestene Byr\u00e5dets vurdering og forslag til h\u00f8ringsuttalelse: Bergen kommuner takker for mulighet til \u00e5 gi h\u00f8ringsuttalelse til Nasjonale faglige r\u00e5d for bruker- og p\u00e5r\u00f8rendemedvirkning i rus- og psykisk helsefeltet. Innholdet i h\u00f8ringsutkastet gir faglig gode, tydelige og konkrete r\u00e5d som kommunene kan f\u00e5 god nytte av. Kapittel 2: Bruker- og p\u00e5r\u00f8rendemedvirkning p\u00e5 systemniv\u00e5, side 13, avsnitt 4 \u00abLedere b\u00f8r tilstrebe at bruker- og p\u00e5r\u00f8rendeorganisasjoner fra rus og psykisk helsefeltet er representert i brukerutvalg og ungdomsr\u00e5d i helseforetakene, og i r\u00e5dene for personer med nedsatt funksjonsevne, ungdomsr\u00e5d og eldrer\u00e5d i kommunene\u00bb. Kommentar fra Bergen kommune til kapittel 2: Medlemmene i kommunalt r\u00e5d for personer med funksjonsnedsettelse, eldrer\u00e5d og ungdomsr\u00e5d velges fra relevante organisasjoner og politisk niv\u00e5. Kapittel 2: Kommune og spesialisthelsetjenester i rus- og psykisk helsefeltet b\u00f8r sikre systematisk samarbeid med bruker- og p\u00e5r\u00f8rendeorganisasjoner. Kommentar fra Bergen kommune til kapittel 2: Generelt kan det i st\u00f8rre grad understrekes viktigheten av at, bruker- og p\u00e5r\u00f8rendeorganisasjoner er med i hele prosessen, fra f\u00f8rste planleggingsm\u00f8te frem til evaluering. I tillegg b\u00f8r erfaringskonsulent v\u00e6re med i prosessen. 2 Kapittel 3: Tjenesteledere i rus- og psykisk helsefeltet b\u00f8r s\u00f8rge for systematisk bruker- og p\u00e5r\u00f8rendemedvirkning for \u00e5 utvikle helhetlige tjenester tilpasset brukernes behov, side 32. Kommentar fra Bergen kommune til kapittel 3: Det b\u00f8r understrekes i begrunnelsen at ivaretakelse av p\u00e5r\u00f8rende er essensiell for fremtidens tjenester. Det er i dag omtrent 800 000 p\u00e5r\u00f8rende, som bidrar tilsvarende 140 000 \u00e5rsverk i helse og omsorgstjenesten. Dette tilsvarer det samlete antall \u00e5rsverk som utf\u00f8res av de kommunale helse- og omsorgstjenestene. Kapittel 4: Ansatte i rus- og psykisk helsefeltet b\u00f8r ha et helhetlig perspektiv p\u00e5 den enkeltes levek\u00e5r og livskvalitet i m\u00f8te med brukere og pasienter (recovery-orientert tiln\u00e6rming). Kommentarer fra Bergen kommune til kapittel 4: \u2022 Verkt\u00f8yet fra WHO, \u201cQuality Rights\u201d b\u00f8r vurderes oversatt til norsk, slik at det blir tilgjengelig for ansatte i psykisk helse og rustjenestene. \u2022 Det b\u00f8r v\u00e6re fokus p\u00e5 hvordan helsepersonell bruker spr\u00e5ket i kommunikasjon med brukere og andre innbyggere. Det b\u00f8r vises til recoveryorientert spr\u00e5kguide. \u2022 Det b\u00f8r jobbe systematisk med \u00e5 f\u00e5 innsikt i \u00abHva er viktig for deg\u00bb. Sp\u00f8rsm\u00e5let \u00abHva er viktig for deg\u00bb kan v\u00e6re altfor stort for personer som er i en livskrise. Det fremst\u00e5r som at sp\u00f8rsm\u00e5let skal stilles bokstavelig. \u2022 Det b\u00f8r tydeliggj\u00f8res at det er viktig \u00e5 ansette personer med erfaringskompetanse for \u00e5 \u00f8ke kunnskapen om recoveryorientert tiln\u00e6rming. Kapittel 4: Behandling og oppf\u00f8lging skal utformes i samarbeid med brukeren, og i tr\u00e5d med brukerens egne m\u00e5l for behandlingen og oppf\u00f8lgingen. Kommentarer fra Bergen kommune til kapittel 4: \u2022 Dette kan med fordel gj\u00f8res i samarbeid, ogs\u00e5 med erfaringskonsulent, (side 43, f\u00f8rste avsnitt). \u2022 Kunnskap om kommunikasjonsferdigheter og spr\u00e5kbevissthet er viktig for \u00e5 bist\u00e5 i \u00e5 identifisere frem brukerens egne m\u00e5l (Recoveryorientert spr\u00e5kguide). \u2022 Begreper som kriseplan b\u00f8r endres til mestringsplan i kriser (s 48, praktisk informasjon). Kapittel 4: Ansatte i rus- og psykisk helsefeltet b\u00f8r i dialog med bruker og p\u00e5r\u00f8rende, avklare forventninger, muligheter og \u00f8nsker knyttet til p\u00e5r\u00f8rendeinvolvering og samarbeid. Kommentar fra Bergen kommune til kapittel 4, side 56, praktisk informasjon: \u2022 Det kan med fordel nevnes at ansatte m\u00e5 f\u00e5 tilgang til digitale kurs og etisk refleksjon for \u00e5 bli trygge p\u00e5 lovverk om taushetsplikt og for \u00e5 fremme god kommunikasjon med brukerens n\u00e6re/p\u00e5r\u00f8rende, selv uten samtykke. Er det omr\u00e5der eller problemstillinger som ikke er dekket i de faglige r\u00e5dene, og som b\u00f8r inkluderes? Det b\u00f8r vises til hvordan systematisk p\u00e5r\u00f8rendearbeid kan gjennomf\u00f8res i praksis. Viktigheten av \u00e5 ta i bruk erfaringskompetanse i form av erfaringskonsulenter, b\u00f8r f\u00e5 mer plass. Gode eksempler p\u00e5 bruker- og p\u00e5r\u00f8rendemedvirkning som dere \u00f8nsker \u00e5 informere om. Etat for psykisk helse og rustjenester har, sammen med flere etater i Bergen kommune, deltatt i l\u00e6ringsnettverk om p\u00e5r\u00f8rendearbeid i regi av Utviklingssenter for sykehjem og hjemmetjenester. Her har vi h\u00f8stet flere gode erfaringer: 3 \u2022 Forbedringsteam i p\u00e5r\u00f8rendesatsingen ble sammensatt av likt antall fra kommunens fagansatte og representanter fra p\u00e5r\u00f8rende- og brukerorganisasjoner og erfaringskonsulent fra tjenestene. \u2022 Det ble gjennomf\u00f8rt innspillskonferanse med 64 p\u00e5r\u00f8rende. \u2022 P\u00e5r\u00f8rende tilbakemeldte at de \u00f8nsker mer informasjon, fast kontaktperson, mer kompetanse hos ansatte p\u00e5 lovverk om informasjon og taushetsplikt. P\u00e5 bakgrunn av innspillene ble det utviklet en fysisk og digital mappe med etterspurt informasjon som testes ut i en pilot i enkelte avdelinger. \u2022 Det skal utvikles/tas i bruk obligatoriske oppl\u00e6ringskurs om p\u00e5r\u00f8rendes rettigheter og lovverk om taushetsplikt. \u2022 Det er utviklet retningslinjer for p\u00e5r\u00f8rendearbeid, slik at p\u00e5r\u00f8rende skal kjenne til hva de kan forvente av tjenesten, og melde fra om eventuelle avvik. \u2022 Gruppen av p\u00e5r\u00f8rende f\u00e5r informasjon om prosess og resultat i prosjektperioden. Forbedringsteamet har samprodusert tiltak i likeverd mellom samarbeidspartene. \u2022 Piloten skal evalueres h\u00f8st 2024, evt justeres og s\u00e5 rulles ut til hele den kommunale helse og rustjenesten. Hvilke konkrete tiltak kan bidra til implementering/at r\u00e5dene tas i bruk i tjenestene? \u2022 Obligatorisk digital oppl\u00e6ring \u2022 Systematisk s\u00f8kelys p\u00e5 tema med etisk refleksjon \u2022 Lederforankring p\u00e5 alle niv\u00e5 \u2022 Erfaringsoverf\u00f8ring mellom avdelinger og enheter \u2022 Felles nettverk for p\u00e5r\u00f8rendeansvarlige og barneansvarlige for barn som p\u00e5r\u00f8rende med fast m\u00f8testruktur og agenda som er forankret i og koordineres fra etatsledelsen. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Ordf\u00f8reren har den 5. juli 2024 fattet f\u00f8lgende vedtak p\u00e5 sommerfullmakt: Utvalg for helse og sosial innstiller til bystyret som avgir h\u00f8ringssvar til \u00abH\u00f8ring - Nasjonale faglige r\u00e5d for bruker- og p\u00e5r\u00f8rendemedvirkning i rus- og psykisk helsefeltet\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring \u2013 Nasjonale faglige r\u00e5d for bruker- og p\u00e5r\u00f8rendemedvirkning i rus- og psykisk helsefeltet\u00bb slik den fremkommer av byr\u00e5dets forslag. Dato: 17. september 2024 Marte Joan Monstad Charlotte Spurkeland Fung. Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: - Nasjonale faglige r\u00e5d for bruker- og p\u00e5r\u00f8rendemedvirkning i rus- og psykisk helsefeltet 4 "
}