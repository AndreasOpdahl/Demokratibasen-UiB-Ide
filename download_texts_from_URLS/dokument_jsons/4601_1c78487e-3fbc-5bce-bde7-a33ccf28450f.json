{
  "dokument_id": "1c78487e-3fbc-5bce-bde7-a33ccf28450f",
  "doc_type": "case_presentation",
  "kommune": 4601,
  "tittel": "Etablering av boliger til rusavhengige i samarbeid med ideelle organisasjoner",
  "url": "https://bergen.kommune.no/politikere-utvalg/api/fil/bk360/11562327/Framstilling-Etablering-av-boliger-til-rusavhengige-i-samarbeid-med-ideelle-organisasjoner",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/178307-1 Etablering av omsorgsboliger for personer med utfordringer knyttet til rus og psykisk helse i samarbeid med ideelle og frivillige organisasjoner Hva saken gjelder: Bergen kommune trenger plasser i botilbud for beboere med rusutfordringer som har behov for omfattende held\u00f8gnstjenester etter helse- og omsorgsloven. I denne saken foresl\u00e5s det \u00e5 gjennomf\u00f8re en utlysning hos ideelle og frivillige organisasjoner, med m\u00e5l om \u00e5 skaffe 6-15 samlokaliserte boliger. Endelig signering av kontrakt er betinget av at det bevilges budsjettmidler. Det foresl\u00e5s at b\u00e5de bygningsmasse og tjenester skal leveres av ideell akt\u00f8r. Kommunens ansvar for vanskeligstilte p\u00e5 boligmarkedet er regulert i Lov om kommunenes ansvar p\u00e5 det boligsosiale feltet og sosialtjenesteloven. Kommunen har ansvar for \u00e5 bidra til at vanskeligstilte p\u00e5 boligmarkedet klarer \u00e5 skaffe seg og beholde egnet bolig. Form\u00e5let med et slikt botilbud er \u00e5 gi leietakerne et verdig bo- og omsorgstilbud med god faglig kvalitet. Bergen har et h\u00f8yt antall husstander som st\u00e5r p\u00e5 venteliste for tildeling av kommunal bolig, og et h\u00f8yt antall bostedsl\u00f8se. Antall bostedsl\u00f8se kartlegges i uke 48 hvert \u00e5r og i 2024 var antall bostedsl\u00f8se 554. Ved utgangen av 2024 var det 337 husstander som stod p\u00e5 venteliste for tildeling av kommunal utleiebolig. Bostedsl\u00f8se er en variert gruppe, men har til felles at de har hatt utfordringer med \u00e5 beholde sin tidligere bolig. Mange av de bostedsl\u00f8se har utfordringer knyttet til rus, psykisk helse og somatikk, samt lever med et sammensatt utfordringsbilde i hverdagen. Gjennom kommunens kartlegging er det avdekket at kommunen har et akutt behov for held\u00f8gnsbemannete botilbud til innbyggere med ruslidelser og store helseutfordringer (somatiske helseproblemer), som f\u00f8lge av langtidsbruk av rusmidler. For denne gruppen er det ingen egne tilbud i dag. Bergen kommune gj\u00f8r i dag enkeltkj\u00f8p hos private akt\u00f8rer for \u00e5 gi tilbud til m\u00e5lgruppen, andre har plass i sykehjem og noen f\u00e5r ambulante tjenester. Byr\u00e5det foresl\u00e5r p\u00e5 bakgrunn av dette at Bergen kommune gjennomf\u00f8rer en utlysning med m\u00e5l om \u00e5 skaffe flere omsorgsboliger til innbyggere med behov for held\u00f8gns helse- og omsorgstjenester i samarbeid med frivillige og ideelle akt\u00f8rer. Handlingsplan for 250 flere kommunale utleieboliger 2017-2021 ble vedtatt av Bergen bystyre, 220217 sak 44-17. I handlingsplanen er det et eget avsnitt om samarbeidsboliger for s\u00e6rskilte m\u00e5lgrupper Flere av kommunens ulike samarbeidspartnere og enkelte leverand\u00f8rer av midlertidige botilbud har signalisert at de kan tenke seg \u00e5 tilby utleieboliger til disposisjon for vanskeligstilte husstander. Akt\u00f8rene kan se for seg \u00e5 inng\u00e5 avtaler etter Bergensmodellen, og s\u00f8ke Husbanken om boligtilskudd og grunnl\u00e5n for \u00e5 finansiere nyoppf\u00f8ring eller ombygging av eksisterende bygg til boenheter. Felles for disse vil ogs\u00e5 v\u00e6re et \u00f8nske om \u00e5 1 tilby ulike tjenester til beboerne, herunder eksempelvis m\u00e5ltider, omsorg, booppf\u00f8lging med mer. Det utelukkes videre ikke at andre kommersielle akt\u00f8rer ogs\u00e5 vil kunne ha interesse av \u00e5 tilby slike boliger med tjenester til kommunens m\u00e5lgrupper. I det videre arbeid med planlegging og realisering av boligprogrammet vil det bli utredet og vurdert hvordan et slikt samarbeid kan gjennomf\u00f8res (...) Disse 50 enhetene vil da kunne komme i stedet for ordin\u00e6re samarbeidsboliger, men ogs\u00e5 i stedet for boliganlegg som kommunen ellers vil bygge og eie selv, jfr omtalen tidligere i dokumentet. Bergensmodellen og mulighet for akt\u00f8rene om \u00e5 s\u00f8ke boligtilskudd og grunnl\u00e5n eksisterer ikke lenger. Etter dagens modell brukes tildelingsavtaler i prosjekter der alle utleieboliger er forbeholdt vanskeligstilte p\u00e5 boligmarkedet. Ved bruk av tildelingsavtaler har kommunen tildelingsrett til alle boligene i bygget. I de tilfeller hvor kommunen ikke benytter seg av sin tildelingsrett, er eier ansvarlig for at boligen brukes i tr\u00e5d med disse f\u00f8ringene. Dette inneb\u00e6rer at boligen kun kan leies ut til vanskeligstilte. Den som inng\u00e5r en slik avtale med kommunen, kan s\u00f8ke l\u00e5n fra Husbanken. Bergen kommune hadde en utlysning, med frist 5. mai 2023, rettet mot ideelle organisasjoner som \u00f8nsket \u00e5 inng\u00e5 tildelingsavtale med kommunen om boliger til vanskeligstilte. I denne utlysningen s\u00f8kte kommunen etter samarbeid med ideelle organisasjoner som kunne tilby et bygg med 6-8 leiligheter og personalbase. Utlysningen var rettet mot personer med oppf\u00f8lgingsbehov knyttet til rus og/eller psykisk helse. Kriteriet var at husleiekontrakten skulle v\u00e6re mellom den ideelle akt\u00f8ren og leietaker, og at kommunens rolle kun var \u00e5 tildele boligen. Avtaleperioden skulle v\u00e6re p\u00e5 30 \u00e5r. Avtale om tjenester i botilbudet skulle lyses ut som egen konkurranse p\u00e5 et senere tidspunkt, dersom kommunen ikke selv \u00f8nsket \u00e5 drifte tjenestene. Det var dessverre ingen akt\u00f8rer som svarte p\u00e5 utlysningen om tildelingsavtale, men Bl\u00e5 Kors leverte et alternativt tilbud. I dette tilbudet \u00f8nsket Bl\u00e5 Kors en avtale der kommunen leier bygget og at kommunen st\u00e5r som ansvarlig for fremleie av boligene til avtalt m\u00e5lgruppe. Bl\u00e5 Kors \u00f8nsket ogs\u00e5 tilskudd fra Husbanken til rehabilitering av et aktuelt bygg. Investeringstilskudd fra Husbanken krever at kommunen m\u00e5 v\u00e6re tilskuddsmottaker, og at kommunen tildelingsrett til plassene i minst 30 \u00e5r. Avtalen Bl\u00e5 Kors \u00f8nsket \u00e5 inng\u00e5 med Bergen kommune var ikke i tr\u00e5d med intensjonen i utlysningen. Det var derfor ikke mulig \u00e5 inng\u00e5 en avtale basert p\u00e5 tilbudet fra Bl\u00e5 Kors. Bergen kommune har likevel over tid v\u00e6rt i dialog med Bl\u00e5 Kors med tanke p\u00e5 et eventuelt boligsosialt samarbeid, og etablering av tiltak for rusavhengige. Bl\u00e5 Kors er innforst\u00e5tt med at et eventuelt samarbeid vil inng\u00e5s etter utlysning hvor flere akt\u00f8rer kan komme med tilbud. Siden en slik utlysning er fors\u00f8kt uten positiv respons i markedet, anses det ikke \u00e5 v\u00e6re en god l\u00f8sning at kommunen p\u00e5 nytt lyser ut etter noen som vil inng\u00e5 tildelingsavtale der huseier st\u00e5r som utleier. P\u00e5 bakgrunn av dette foresl\u00e5s en alternativ modell, hvor Bergen kommune ogs\u00e5 har sett til hvordan dette er l\u00f8st i andre kommuner. Det foresl\u00e5s at Bergen kommune lyser ut en konkurranse hvor kommunen s\u00f8ker etter samarbeidspartnere som kan tilby bygg med 6-15 omsorgsboliger og personalbase. Utlysningen begrenses til frivillige og ideelle organisasjoner etter modellen som er pr\u00f8vd i andre kommuner, som for eksempel Troms\u00f8 og Kristiansand. M\u00e5let er \u00e5 f\u00e5 tilbud om omsorgsboliger som kommunen kan disponere i 30 \u00e5r. Bygget kan enten v\u00e6re nybygg eller eksisterende bygg som rehabiliteres. Utforming av omsorgsboligene skal v\u00e6re i tr\u00e5d med krav om utforming for investeringstilskudd fra Husbanken. Utlysningen deles i to. Den f\u00f8rste utlysningen handler om leie av boliger og personalbase i 30 \u00e5r. Videre vil det v\u00e6re en egen del av utlysningen som g\u00e5r p\u00e5 at tilbyder eller tilbyders samarbeidspart 2 drifter tjenestene de f\u00f8rste 10 \u00e5rene, med opsjon p\u00e5 \u00e5 drifte tjenestene 10 \u00e5r til, eventuelt at kommunen drifter tjenestene i fortsettelsen. Inng\u00e5else av et slikt samarbeid m\u00e5 konkurranseutsettes etter anskaffelsesregelverket. Anskaffelsesloven \u00a7 5 foreskriver at enhver anskaffelse skal, s\u00e5 langt det er mulig, v\u00e6re basert p\u00e5 konkurranse. Dette inneb\u00e6rer at flere leverand\u00f8rer f\u00e5r mulighet til \u00e5 levere tilbud, og kommunen kan sammenligne priser og vilk\u00e5r f\u00f8r valg av leverand\u00f8r foretas. \u00d8konomiske konsekvenser: Anskaffelse av flere boliger hvor det kan gis tjenester etter helse- og omsorgsloven, som beskrevet i saken, vil ha en \u00f8konomisk driftskonsekvens for kommunen. Konkurransen vil vise hva dette vil koste, og pris er derfor ikke kjent i forkant. Det som likevel er klart, er at investeringskostnadene vil v\u00e6re lavere for kommunen. N\u00e5r det gjelder utforming av boligene, samt l\u00e5n- og tilskuddsmuligheter, vil Husbanken v\u00e6re en viktig samarbeidspartner. Det er bare kommunen som kan s\u00f8ke om investeringstilskudd til bygging av omsorgsboliger. En kommune som har s\u00f8kt om tilskudd etter denne ordningen og som har f\u00e5tt et tilsagn, kan videretildele tilskudd til frivillige organisasjoner og andre som tilbyr omsorgsboliger. Kommunen har ansvar for at prosjektene har god kvalitet. Tilbyder vil kunne s\u00f8ke l\u00e5n fra Husbanken. Maksimalt investeringstilskuddsbel\u00f8p per plass i 2024: Type plass Med lokalt produksjonskj\u00f8kken Uten lokalt produksjonskj\u00f8kken Institusjonsplass 2 597 000 2 467 000 Omsorgsbolig 2 124 000 2 018 000 Det m\u00e5 regnes med kommunal bost\u00f8tte til leietakerne i omsorgsboligene. Utlysningen vil gi mulighet for kommunen til \u00e5 vurdere om et samarbeid er hensiktsmessig, b\u00e5de med tanke p\u00e5 kapasitet og \u00f8konomi. I vurderingen av innkomne tilbud vil byr\u00e5det vurdere p\u00e5 pris og kvalitet. I lys av kommunens \u00f8konomiske situasjon er det avgj\u00f8rende at pris ikke er for h\u00f8y. Det er ogs\u00e5 viktig \u00e5 vurdere hvilke avtaler om enkeltkj\u00f8p som kan avvikles som f\u00f8lge av en eventuell etablering av et tilbud med plasser etter helse- og omsorgsloven til denne m\u00e5lgruppen. Byr\u00e5det vil komme tilbake til de \u00f8konomiske konsekvenser i fremtidige handlings- og \u00f8konomiplaner. Byr\u00e5dets vurdering og anbefaling/konklusjon: Byr\u00e5det mener det er viktig \u00e5 sikre flere gode botilbud til vanskeligstilte i kommunen v\u00e5r, og mener det er positivt \u00e5 f\u00e5 til mer samarbeid med ideelle akt\u00f8rer for \u00e5 oppn\u00e5 dette m\u00e5let. Bystyret viser til at andre kommuner, som Troms\u00f8, har brukt denne modellen p\u00e5 en god m\u00e5te. Ved en utlysning som beskrevet i saksfremstillingen vil kommunen leie et bygg med 6- 15 samlokaliserte omsorgsboliger i 30 \u00e5r, og s\u00f8ke investeringstilskudd fra Husbanken. Utlysningen vil deles i to, med en del for leie av bygg og en for drift av tjenester. Byr\u00e5det foresl\u00e5r at byr\u00e5dsavdeling for barnevern, sosiale tjenester og mangfold gjennomf\u00f8rer anskaffelsen f\u00f8r det eventuelt inng\u00e5s avtale om samarbeid med en eller flere frivillige eller ideelle leverand\u00f8rer. Byr\u00e5det legger til grunn at det gjennomf\u00f8res en leverand\u00f8rkonferanse for \u00e5 sikre en god anbudsprosess. I lys av Bergen kommunens \u00f8konomiske situasjon, vil det v\u00e6re viktig \u00e5 vurdere merkostnader for kommunen i forkant av eventuell inng\u00e5else av avtale. Byr\u00e5det mener det er positivt \u00e5 f\u00e5 til et godt samarbeid med frivillige og ideelle akt\u00f8rer innenfor helse- og omsorgssektoren. Ideelle akt\u00f8rer kan bidra til \u00f8kt mangfold i tilbudet, utfylle kommunens tjenester og dempe kommunens eget investeringsniv\u00e5. Mange av ideelle 3 akt\u00f8rer har spesielt god ressurstilgang p\u00e5 frivillige, samt god kompetanse p\u00e5 oppf\u00f8lgingen av brukergruppen den har som form\u00e5l \u00e5 st\u00f8tte. Ved \u00e5 ha et kriterium om at prosjektet skal tilfredsstille krav til investeringstilskudd fra Husbanken, vil kommunen ha god kontroll p\u00e5 at bygget skal passe til beboergruppen, som har krav p\u00e5 held\u00f8gns tjenester etter helse- og omsorgstjenesteloven. Byr\u00e5det foresl\u00e5r at tilbydere som \u00f8nsker \u00e5 spisse tjenestetilbudet til eldre rusavhengige skal gis fortrinn i vurderingen av anbudene, da plasser til denne gruppen er en stor mangel i dag. Byr\u00e5det mener at vektingen av tilbud b\u00f8r ta hensyn til blant annet: 1. At det kan leveres et tilbud av h\u00f8y kvalitet 2. Dialog med Husbanken 3. Egnet plassering og bygg 4. At tilbudet kan tilpasses til eldre rusavhengige med behov for tjenester etter helse- og omsorgsloven 5. Pris. Byr\u00e5det mener det er viktig at pris samlet sett ikke b\u00f8r v\u00e6re h\u00f8yere enn ved drift i egenregi. Begrunnelse for framleggelse til bystyret: Reglement for Bergen bystyre og utvalgene 2023-2027 vedtatt av Bergen bystyre 18.10.23 i B-sak 368-23. Punkt 5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse b. Enkeltsaker som avviker fra vedtatte planer innenfor alle omr\u00e5der som er delegert Byr\u00e5det innstiller til bystyret \u00e5 fatte f\u00f8lgende vedtak: 1. Bystyret ber byr\u00e5det gjennomf\u00f8re en begrenset anbudskonkurranse som gir frivillige og ideelle organisasjoner anledning til etablering og drift av 6-15 samlokaliserte omsorgsboliger til vanskeligstilte p\u00e5 boligmarkedet med rusutfordringer som har behov for omfattende held\u00f8gnstjenester. 2. Bergen kommune skal ha tildelingsrett til boligene. 3. Byr\u00e5det gis fullmakt til \u00e5 eventuelt inng\u00e5 avtale med aktuelle organisasjoner, i tr\u00e5d med forutsetningene i saken. Bystyret ber byr\u00e5det komme tilbake til bystyret med eventuelle \u00f8konomiske konsekvenser i forbindelse med fremtidige handlings- og \u00f8konomiplan- saker. Dato: 25. februar 2025 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. 4 "
}