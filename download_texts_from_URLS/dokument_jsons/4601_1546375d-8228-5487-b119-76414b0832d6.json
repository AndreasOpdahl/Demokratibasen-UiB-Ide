{
  "dokument_id": "1546375d-8228-5487-b119-76414b0832d6",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 14 fra Mailiss Solheim-\u00c5kerblom (R) om ny cruisekai p\u00e5 Bontelabo til Utvalg for Finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/9814352/Svar-pa-skriftlig-sporsmal-nr-14-fra-Mailiss-Solheim-Akerblom-R-om-ny-cruisekai-pa-Bontelabo-til-Utvalg-for-Finans-kultur-og-naering",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/11319-3 Saksbehandler: Ingvild Kvilekval Fra Dato: 1. februar 2024 Byr\u00e5d for finans Unntatt offentlighet: Svar p\u00e5 skriftlig sp\u00f8rsm\u00e5l nr. 14 fra Mailiss Solheim-\u00c5kerblom (R) om ny cruisekai p\u00e5 Bontelabo til Utvalg for Finans, kultur og n\u00e6ring I 2023 gav dav\u00e6rende byr\u00e5d tillatelse til Bergen Havn om \u00e5 starte planleggingen av en ny cruisehavn p\u00e5 Bontelabo. I etterkant har flere offentlige etater reagert p\u00e5 dette, bl.a. pga. fare for verdensarven. Samtidig beskriver n\u00e5v\u00e6rende finansbyr\u00e5d Eivind N\u00e6vdal-Bolstad dette som \u00abden realistiske muligheten for \u00e5 flytte cruisetrafikken fra Dokken\u00bb. Bergen er ikke den eneste storbyen i Norge som de siste \u00e5rene har hatt planer om \u00e5 flytte eller bygge ny cruiseterminal. I 2020 vedtok bystyret i Oslo reguleringsplan for Filipstad-omr\u00e5det (rett vest for Oslo sentrum). Det likner ganske mye planene for Dokken. Filipstad-planen inkluderte opprinnelig bygging av en stor ny cruise- og fergeterminal (lastebiltrafikken til Kielfergen) p\u00e5 deler av omr\u00e5det. Ideen var \u00e5 frigj\u00f8re kaiene ellers i byen og samle cruisevirksomheten der. For \u00e5 f\u00e5 flertall for Filipstad-planen i bystyret, gikk Ap/SV/MDG imidlertid med p\u00e5 Venstres krav om \u00e5 skrote ny cruiseterminal p\u00e5 Filipstad: I etterkant endret det r\u00f8dgr\u00f8nne byr\u00e5det kurs i cruisepolitikken. Selv om ny terminal ble droppet, ville de fortsatt ha bort cruiseskipene ellers i byen. Oslo skal dermed g\u00e5 fra dagens fire kaier til \u00e9n p\u00e5 sikt. Byr\u00e5det nedskalerte rett og slett Oslos cruiseambisjoner \u2013 og Oslo Havn KF sa seg enig i dette. N\u00e5 diskutere politikerne i Oslo en samlet, men nedskalert l\u00f8sning b\u00e5de for cruise og alle utenlandsferger. Uansett l\u00f8sning betyr det at Oslos kapasitet til \u00e5 ta imot cruiseskip i fremtiden blir vesentlig innskrenket. Den planlagte terminalen skulle koste mange hundre millioner. Sett opp mot de faktiske inntektene, alts\u00e5 de direkte inntektene i form av havneavgift, s\u00e5 svarte det seg ikke. Det var rett og slett ikke l\u00f8nnsomt \u00e5 bygge en slik gigantterminal. Byr\u00e5dsskiftet i 2023 endrer ikke p\u00e5 noe av dette. De tidligere planene om Filipstad- terminalen er lagt d\u00f8d. Sp\u00f8rsm\u00e5l til byr\u00e5den: 1) Hva er kostnadsanslaget for den nye planlagte cruisekaien p\u00e5 Bontelabo? 2) Hva er de ansl\u00e5tte inntektene den nye terminalen vil generere? 3) Hvor mange \u00e5r forventes det \u00e5 ta f\u00f8r utgiftene for \u00e5 etablere ny terminal er tjent inn igjen? Svar fra byr\u00e5den: Byr\u00e5det mener at dagens cruisetrafikk er et positivt tilskudd til turistbyen Bergen, som stimulerer til b\u00e5de n\u00e6rings- og kulturaktivitet, samt gode havneinntekter. Den planlagte byutviklingen p\u00e5 Dokken, i tr\u00e5d med de f\u00f8ringene bystyret har gitt gjennom arealstrategien, vil medf\u00f8re at cruiseaktiviteten p\u00e5 Dokken/Jekteviken m\u00e5 opph\u00f8re. For at Bergen skal opprettholde den cruiseaktiviteten byen har i dag, m\u00e5 derfor anl\u00f8pene fra de st\u00f8rste cruiseb\u00e5tene flyttes. Dette er sist problematisert for bystyret gjennom det vedlagte kunnskapsgrunnlaget til arealstrategien, som bystyret behandlet i sitt m\u00f8te 22.2.2023. Mulighetene for \u00e5 l\u00f8se denne utfordringen gjennom en utvidelse av kai-arealene ved Skolten er fremhevet som et aktuelt scenario i den vedlagte rapporten \u00abArealstrategi Dokken - Delprosjekt Bergen Havn. Alternativvurderinger for fremtidige havneaktiviteter p\u00e5 Dokken i Bergen\u00bb. I oppf\u00f8lgingen av dette bystyrevedtaket har b\u00e5de det tidligere og det n\u00e5v\u00e6rende byr\u00e5det stilt seg positive til Bergen havn AS sitt \u00f8nske om \u00e5 starte opp et reguleringsplanarbeid for utvidelse av kaien ved Skolten. Det er umulig \u00e5 ansl\u00e5 kostnader og \u00f8konomisk levetid f\u00f8r man vet hva som evt. skal bygges, og det er nettopp dette en reguleringsprosess kan gi svar p\u00e5, i tillegg til en rekke andre detaljerte sp\u00f8rsm\u00e5l. Byr\u00e5den kan derfor ikke besvare representantens sp\u00f8rsm\u00e5l f\u00f8r reguleringsprosessen er fulf\u00f8rt. Eivind K. N\u00e6vdal-Bolstad - Byr\u00e5d for finans Dokumentet er godkjent elektronisk. "
}