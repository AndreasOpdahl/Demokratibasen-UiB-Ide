{
  "dokument_id": "8dc8e13e-5900-59f3-93a7-4ac2a05b0bcf",
  "doc_type": "case_attachment",
  "kommune": 4601,
  "tittel": "31 - N\u00c5BO, notat",
  "url": "https://bergen.kommune.no/politikere-utvalg/api/fil/bk360/11579437/31-NABO-notat",
  "tekst": " Nettverk for \u00c5pne barnehager i Bergen og Omegn (N\u00c5BO) Til politikerne i Bergen bystyre og medlemmer i utvalg for barnehage, skole og idrett Bergen 7.11.24 VIRKELIGHETSBESKRIVELSE FRA DE \u00c5PNE BARNEHAGENE I BERGEN, SAMT IM\u00d8TEG\u00c5ELSE AV BYR\u00c5DETS TILTAKSBESKRIVELSE I SITT FORSLAG OM \u00c5 AVVIKLE BEMANNINGSTILSKUDDET Innledningsvis m\u00e5 vi f\u00f8rst kommentere byr\u00e5dets p\u00e5stand om at de vil spare 2 mill. p\u00e5 \u00e5 avvikle Bemanningstilskuddet. Det er ikke riktig. Det riktige er at bystyret har avsatt 2 mill./\u00e5r til Bemanningstilskudd, men disse 2 mill. er ikke blitt utbetalt i sin helhet til de \u00e5pne barnehagene. Da bystyret 14.12.22 vedtok at de \u00e5pne barnehagene \u00ab... samlet skulle motta 2. mill. kroner i bemanningstilskudd\u00bb1, ble det ikke lagt inn noen avgrensninger om at dette tilskuddet skulle justeres for hver enkelt barnehage etter telleperioden for oppm\u00f8te de 5 f\u00f8rste mnd om v\u00e5ren. Etter Nettverk for \u00c5pne Barnehager i Bergen og Omegn (N\u00c5BO) sine utregninger, er Bergen kommune sin tabell over satsene for Bemanningstilskudd regnet ut p\u00e5 grunnlag av godkjenningstallet for de \u00e5pne barnehagene i Bergen. Dette er et tall kommunen (ikke den enkelte barnehage) har fastsatt, etter gjeldende regler og som ikke endrer seg fra \u00e5r til \u00e5r. N\u00e5r Bergen kommune etter telleperioden de f\u00f8rste 5 mnd om v\u00e5ren, s\u00e5 velger \u00e5 benytte det gjennomsnittlige oppm\u00f8tetallet som grunnlag for \u00e5 finne en evt. ny plassering i tabellen over Bemanningstilskudd for den enkelte barnehage, vil en evt. ny plassering alltid havne i en lavere sats for Bemanningstilskudd. Eller endatil i noen tilfeller havne i en plassering i tabellen som ikke utl\u00f8ser noe Bemanningstilskudd i det hele tatt. Dette f\u00f8rer til at kommunen hvert \u00e5r har betalt ut mindre enn de 2 mill. som bystyret har \u00f8remerket til Bemanningstilskudd \u2013 trolig adskillig mindre. For som kommunen selv refererer til, var bystyret sitt vedtaket av 14.12.22 at de \u00e5pne barnehagane \u00ab ... samlet skulle motta ...\u00bb 2 mill. Vi finner det derfor ikke i samsvar med bystyrets vedtak og intensjoner at kommunen i stedet har benyttet satsene i tabellen p\u00e5 bakgrunn av gjennomsnittlig oppm\u00f8tetall, etter telleperioden, ved beregning av tilskuddene for de resterende 7 mnd av \u00e5ret. Med det telleregimet Bergen kommune har p\u00e5lagt de \u00e5pne barnehagene blir kommunen sitt beregnete \u00abgjennomsnittlig oppm\u00f8tetall\u00bb ofte mindre enn det faktiske gjennomsnittlige tallet p\u00e5 fremm\u00f8tte. Selv om vi ikke tar inn flere barn om gangen enn vi er godkjent for, hender det likevel at vi har flere barn per dag enn godkjenningstallet tilsier, fordi nye familier kan komme n\u00e5r andre g\u00e5r. Da vil flere barn ha nytt godt av tilbudet den dagen, men vi f\u00e5r ikke telle alle. 1 Bergen kommune: \u00abTilskuddsmodell \u00e5pne barnehager og lokale retningslinjer for rapportering av gjennomsnittlig fremm\u00f8te gjeldende fra 1. januar 2023\u00bb \u2013 datert 20.12.2022 Nettverk for \u00c5pne barnehager i Bergen og Omegn (N\u00c5BO) Fagavdelingens definering av maks innrapporterte tall per uke, gj\u00f8r oss ikke i stand til \u00e5 heve \u00abgjennomsnittstallet\u00bb, selv ved forsvarlig drift og ledige plasser i l\u00f8pet av dagen. \u00c5pne barnehagers kostnader pr. \u00e5r er n\u00e6r uavhengig av oppm\u00f8te den enkelte dagen, fordi vi m\u00e5 ha nok fast bemanning til \u00e5 ta h\u00f8yde for det antall barn som g\u00e5r i barnehagen. De lokale retningslinjene tar heller ikke hensyn til at \u00e5pne barnehagene ogs\u00e5 er utsatt for faktorer som gir store utslag p\u00e5 n\u00e5v\u00e6rende gjennomsnittstelling. Sykdomsperioder og uv\u00e6r, er slike eksempel. I tillegg f\u00e5r barnehageopptaket om v\u00e5ren store ringvirkninger, n\u00e5r nesten hele kull som g\u00e5r i den \u00e5pne barnehagen, g\u00e5r videre til ordin\u00e6re barnehager. Vi gj\u00f8r oppmerksom p\u00e5 at de barnehagene som et \u00e5r ikke har f\u00e5tt Bemanningstilskudd de siste 7 mnd av \u00e5ret, g\u00e5r med underskudd det \u00e5ret. Ogs\u00e5 de barnehagene som opplever \u00e5 f\u00e5 en ny lavere sats for Bemanningstilskudd, erfarer i all hovedsak r\u00f8de tall i sine regnskaper. I det f\u00f8lgende vil vi im\u00f8teg\u00e5 byr\u00e5dets p\u00e5stander i sin tiltaksbeskrivelse av forslaget om \u00e5 avvikle Bemanningstilskuddet til de \u00e5pne barnehagene. Vi starter med f\u00f8rste setning i byr\u00e5dets tiltaksbeskrivelse der de g\u00e5r h\u00f8yt ut og skriver at: \u2756 \u00abDen lokale ordningen med bemanningstilskudd til \u00e5pne barnehager er et ikke-lovp\u00e5lagt tiltak.\u00bb Det er Bergen kommune som har godkjent hver og en av de \u00e5pne barnehagene i kommunen. Da har de ogs\u00e5 forpliktet seg iht. lovverket \u00e5 gi tilskudd etter nasjonale satser som skal multipliseres med et barnetall for hver enkelt barnehage. Hovedregelen i \u00abForskrift om tildeling av tilskudd til private barnehager\u00bb er at den nasjonale satsen pr. barn/\u00e5r skal multipliseres med det antall barn barnehagen er godkjent for (godkjenningstallet). Slik Telemarksforskning har beregnet de nasjonale satsene vil disse satsene multiplisert med godkjenningstallet, dekke driftskostnadene for de private \u00e5pne barnehagene. Dette er kostnadene vi har ved \u00e5 oppfylle alle minstekrav p\u00e5lagt i lover, forskrifter, rundskriv og pedagogisk rammeplan for barnehager som alle godkjente \u00e5pne barnehager m\u00e5 f\u00f8lge, p\u00e5 samme m\u00e5te som ordin\u00e6re barnehager. MRK: Det er alts\u00e5 Bergen kommune sine egne utarbeidete lokale retningslinjer og tilskuddsmodell som de selv har forfattet, som f\u00f8rer til at det ordin\u00e6re tilskuddet etter nasjonal sats ikke gir tilskudd nok til de \u00e5pne barnehagene til driften. Og det var derfor bystyret m\u00e5tte redde de \u00e5pne barnehagene i Bergen ved \u00e5 innf\u00f8re det s\u00e5kalte Bemanningstilskuddet. Bemanningstilskuddet er un\u00f8dvendig om kommunen f\u00f8lger hovedregelen i nevnte forskrift, og vi kjenner ikke til noen andre kommuner som gir et slikt Bemanningstilskudd. Alle kommunene rundt Bergen som har \u00e5pne barnehager, gir kun tilskudd etter nasjonal sats pr. barn/\u00e5r multiplisert med godkjenningstallet for hver barnehage. Det gjelder ogs\u00e5 st\u00f8rre kommuner som Stavanger, Haugesund og Trondheim. Slik henger bemanningstilskuddet sammen med det ordin\u00e6re tilskuddet. Man m\u00e5 alts\u00e5 kjenne til hvordan Bergen kommune beregner det ordin\u00e6re statlige tilskuddet til Nettverk for \u00c5pne barnehager i Bergen og Omegn (N\u00c5BO) de \u00e5pne barnehagene for \u00e5 forst\u00e5 utregningen og viktigheten av Bemanningstilskuddet. Noe som f\u00f8rer oss over til neste p\u00e5stand om Bemanningstilskuddet fra byr\u00e5det: \u2756 \u00abDette er tilskudd som gis de \u00e5pne barnehagene i tillegg til det ordin\u00e6re tilskuddet de f\u00e5r som er beregnet etter nasjonale satser. Det nasjonale tilskuddet er beregnet \u00e5 skulle dekke hele tilbudet som gis, p\u00e5 samme m\u00e5te som tilskudd til ordin\u00e6re barnehager.\u00bb Byr\u00e5det utelater her \u00e5 informere om at de nasjonale satsene de viser til er et \u00e5rlig bel\u00f8p pr. barn/\u00e5r. Satsen skal alts\u00e5 multipliseres med et barnetall for den enkelte \u00e5pne barnehage. Barnetallet er i forskrift om \u00abForskrift om tildeling av tilskudd til private barnehager\u00bb definert som det antall barn barnehagen er godkjent for (godkjenningstallet). At dette er hovedregelen grunner i at n\u00e5r de nasjonale satsene hvert \u00e5r beregnes av Telemarksforskning, tar de utgangspunkt i \u00e5rsregnskapene for alle de \u00e5pne barnehagene i landet som er innrapportert til Udir gjennom rapporteringsportalen Basil. Forenklet sagt blir s\u00e5 kostnadsniv\u00e5et totalt sett, delt p\u00e5 det totale antall barn alle de \u00e5pne barnehagene er godkjent for (godkjenningstallet totalt for landet). Dette gir et tall p\u00e5 gjennomsnittlig kostnad pr. barn/\u00e5r i \u00e5pen barnehage basert p\u00e5 godkjenningstallet. Den logiske konsekvensen av denne beregningsm\u00e5ten for \u00e5 komme fram til en nasjonal sats, er at n\u00e5r satsen pr. barn/\u00e5r er funnet ved \u00e5 dele p\u00e5 godkjenningstallet, m\u00e5 satsen ogs\u00e5 ganges opp igjen med godkjenningstallet for den enkelte \u00e5pne barnehage for \u00e5 komme p\u00e5 h\u00f8yde med gjennomsnittet av kostnadstallene. Dette skjer alts\u00e5 ikke i Bergen. Her har kommunen for 7 mnd i \u00e5ret valgt \u00e5 multiplisere nasjonal sats med det gjennomsnittlige oppm\u00f8tetallet, som alltid vil bli et lavere tall enn godkjenningstallet. Det er ogs\u00e5 slik at om man velger \u00e5 la et \u00abgjennomsnittstall\u00bb v\u00e6re utgangspunkt for beregning av tilskudd, finnes det mange m\u00e5ter \u00e5 beregne et slikt \u00abgjennomsnittstall\u00bb p\u00e5. I 2014 utarbeidet N\u00c5BO en tabell der Bergen sin beregningsm\u00e5te ble sammenlignet med 2 andre kommuners beregningsm\u00e5te av \u00abgjennomsnittstall\u00bb, og som tydeliggj\u00f8r at ulike regler for utregning av \u00abgjennomsnittstall\u00bb medf\u00f8rer store forskjeller i tilskudd. Selv om vi tok utgangspunkt i likt oppm\u00f8tetall hver dag i 3 uker, ga den beregningsm\u00e5ten Bergen benytter et gjennomsnitt p\u00e5 19 barn, mens gjennomsnittsberegningen i Sandnes viste 44 barn og gjennomsnittsberegningen i Skien viste 58 barn, som grunnlag for utregning av tilskudd. \u00d8nsker man virkelig \u00e5 f\u00e5 frem det faktiske antall barn som kommer i barnehagen i l\u00f8pet av kontrollperioden \u2013 m\u00e5 alle barn regnes med hver dag, selv om det i l\u00f8pet av en uke overstiger godkjenningstallet. Det beste ville v\u00e6re \u00e5 telle antallet brukere \u2013 hvor mange unike barn som \u00abg\u00e5r i barnehagen\u00bb, slik man gj\u00f8r det i de ordin\u00e6re barnehagene. Eller man kan benytte det tallet som oftest fremkommer \u2013 typetallet - i oppm\u00f8teprotokollen i l\u00f8pet av kontrollperioden, inkl. tall som overstiger godkjenningstallet. Tilskuddet kan uansett avgrenses oppad til at man ved hver tilskuddsberegning \u2013 som er fire ganger per \u00e5r, ikke f\u00e5r tilskudd for flere barn enn godkjenningstallet. Nettverk for \u00c5pne barnehager i Bergen og Omegn (N\u00c5BO) De uforutsigelige \u00f8konomiske vilk\u00e5rene de \u00e5pne barnehagene i Bergen lever under, gj\u00f8r det til en \u00f8konomisk risikosport \u00e5 drive \u00e5pne barnehager i kommunen. Det sier sitt at det kun er ideelle organisasjoner uten motiver om \u00f8konomisk vinning, som driver alle de 15 \u00e5pne barnehagene som er opplistet p\u00e5 Bergen kommune sine nettsider. Dette f\u00f8rer oss over til enda en p\u00e5stand fra byr\u00e5det i sin tiltaksbeskrivelse: \u2756 \u00abSiden store deler av det ordin\u00e6re tilskuddet dessuten baserer seg p\u00e5 godkjenning i stedet for faktisk oppm\u00f8te, f\u00e5r de fleste barnehagene til dels h\u00f8ye tilskudd sammenlignet med aktivitet allerede f\u00f8r fordeling av det lokale bemanningstilskuddet som kommer p\u00e5 toppen.\u00bb I en tolkningsuttalelse fra Udir 22.06.2015, er det fastsl\u00e5tt at 5 mnd er en tilstrekkelig lengde p\u00e5 en telleperiode. Det er kun i disse fem f\u00f8rste mnd i \u00e5ret under telleperioden, at det ordin\u00e6re tilskuddet baserer seg p\u00e5 godkjenningstallet. Det er i \u00e5pne barnehagers natur at oppm\u00f8tetallene varierer fra dag til dag, uke fra uke , etc. og at vi aldri vet hvem og hvor mange som kommer, noe som gir uforutsigbare dager for oss. Vi trenger ikke uforutsigbare \u00f8konomiske tilskudd i tillegg. Det har vi m\u00e5tte leve med siden Bergen kommunen innf\u00f8rte sine lokale retningslinjer og modell for beregning av tilskudd til de \u00e5pne barnehagene i kommunen. If\u00f8lge lover og forskrifter har vi krav p\u00e5 forutsigelige \u00f8konomiske rammer p\u00e5 samme m\u00e5te som ordin\u00e6re private barnehager. Men det eneste de \u00e5pne barnehagene i Bergen kan forutsi er st\u00f8rrelsen p\u00e5 det ordin\u00e6re tilskuddet og bemanningstilskudd som blir tildelt etter barnehagens godkjenningstall, de 5 f\u00f8rste mnd i \u00e5ret. Deretter er det uforutsigbart hvor stort tilskuddet vil v\u00e6re for de 7 resterende mnd i \u00e5ret, da tilskuddet beregnes etter oppm\u00f8tetallet de 5 f\u00f8rste mnd. Dette vedtaket f\u00e5r vi mot slutten av juni og kommunen har bestemt at det skal ha tilbakevirkende kraft fra 1. juni, alts\u00e5 gjeldende fra dagen etter vi har sendt fra oss oppm\u00f8tetallene. Vi har sagt det f\u00f8r og gjentar det igjen at det er \u00f8konomisk risikosport \u00e5 drive \u00e5pen barnehage i Bergen kommune. Det er det ikke andre akt\u00f8rer enn ideelle frivillige organisasjoner som tar sjansen p\u00e5 \u00e5 gj\u00f8re. Med bakgrunn i den \u00f8konomiske situasjonen til kommunen, foresl\u00e5r alts\u00e5 byr\u00e5det \u00e5 avvikle det lokale bemanningstillegget til \u00e5pne barnehager. Men vi har som sagt krav p\u00e5 forutsigelige \u00f8konomiske rammer p\u00e5 samme m\u00e5te som ordin\u00e6re private barnehager. Om de \u00e5pne barnehagene i Bergen f\u00e5r beskjed etter bystyrem\u00f8tet den 17. desember om at Bemanningstilskuddet avvikles 14 dager senere 1.1.24, er det regelbrudd. N\u00e5r vi m\u00e5 avvikle driften m\u00e5 vi ha tid p\u00e5 oss til \u00e5 si opp de ansatte, husleiekontrakter, forsikringer, etc. i god tid f\u00f8r Bemanningstilskuddet evt. skulle bli avviklet. Det er kun vel 6 mnd siden byr\u00e5det la frem tilsvarende feilaktige p\u00e5stander som i denne nye saken, til bystyrem\u00f8tet 6. mars 2024. Da gjaldt det byr\u00e5dets saksfremstilling til bystyrets medlemmer ang\u00e5ende deres forslag om \u00e5 endre tilskudds-kriteriene for bemanningstilskuddet. Ved behandling av saken, var s\u00e5pass mange av bystyrets medlemmer blitt gjort oppmerksomme p\u00e5 alle feilene i saksutredningen, at bystyret vedtok \u00e5 be byr\u00e5det komme tilbake til bystyret med en Nettverk for \u00c5pne barnehager i Bergen og Omegn (N\u00c5BO) sak om hvordan en endring av bemanningstilskuddet for \u00e5pne barnehager ville p\u00e5virke de \u00e5pne barnehagene. I et m\u00f8te den 12. april 2024 med byr\u00e5d for barnehage og skole Daniel H\u00e4gglund, politisk r\u00e5dgiver Magnus Thorsen, samt flere fra administrasjonen for barnehagesektoren, overleverte N\u00c5BO dokumenter der vi skriftlig redegjorde for det som ble formidlet muntlig fra N\u00c5BOs representanter i m\u00f8tet. Etter m\u00f8tet ble dokumentene oversendt digitalt slik at de var enkle \u00e5 formidle videre. Det er derfor overraskende at byr\u00e5det denne gangen \u2013 b\u00e5de vil avvikle bemanningsordningen helt \u2013 og dertil at de fremsetter samme misvisende og direkte feilaktige p\u00e5stander i saksfremstillingen som forrige gang. Etter den grundige innf\u00f8ringen og dokumentasjonen fra oss om hvordan tilskuddene til de \u00e5pne barnehagene i Bergen beregnes og tildeles, skulle denne nye runden med tilbakevising av de feilaktige p\u00e5standene v\u00e6re un\u00f8dvendig. Tiltaksutredningen fra byr\u00e5det er ellers fri for konsekvensvurderinger av tiltaket de foresl\u00e5r om \u00e5 avvikle Bemanningstilskuddet. Vi m\u00e5 derfor opplyse om at det fremdeles er slik, at skal de \u00e5pne barnehagene i Bergen overleve og gi et gratis tilbud i alle bydelene i Bergen uten Bemanningstilskuddet, s\u00e5 m\u00e5 de lokale de lokale retningslinjene og tilskuddsmodell for \u00e5pne barnehager i Bergen ogs\u00e5 avvikles og Bergen kommune gj\u00f8re som sine nabokommuner - tildele nasjonale satser iht. hovedregelen i \u00abForskrift om tildeling av tilskudd til private barnehager\u00bb eller beregne oppm\u00f8tetallet etter modell av Skien eller Sandnes \u2013 jfr. vedlegget \u00abKort om tilskuddsberegning ....\u00bb Avslutningsvis kan vi informere om det gode og konstruktive samarbeidet vi har med seksjon for forvaltning, tilsyn og administrasjon - Byr\u00e5dsavdeling for barnehage og skole. De viser p\u00e5 alle m\u00e5ter \u2013 b\u00e5de muntlig og i handling at de verdsetter det tilbudet vi gir barnefamilier i alle bydelene, og de er gode st\u00f8ttespillere for oss. B\u00e5de for dem og for barnefamiliene som kommer til oss, ses vi som et viktig bidrag til barnehagemangfoldet her i byen og som en viktig og positiv faktor i lokalmilj\u00f8ene \u2013 at vi er oaser der folk bor. Med vennlig hilsen for Nettverk for \u00c5pne barnehager i Bergen og Omegn M\u00f8yfrid N. Opheim Styreleder i N\u00c5BO "
}