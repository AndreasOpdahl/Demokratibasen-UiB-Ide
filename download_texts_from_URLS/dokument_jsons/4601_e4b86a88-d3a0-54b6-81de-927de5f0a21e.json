{
  "dokument_id": "e4b86a88-d3a0-54b6-81de-927de5f0a21e",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 29012025, Sak 7/25, Handlingsplan mot \u00e5pne rusomr\u00e5der",
  "url": "https://bergen.kommune.no/politikere-utvalg/api/fil/bk360/12048894/Innstilling-vedtak-Handlingsplan-mot-apne-rusomrader",
  "tekst": "Handlingsplan mot \u00e5pne rusomr\u00e5der Bergen bystyre behandlet saken i m\u00f8tet 29.01.2025 sak 7/25 og fattet f\u00f8lgende vedtak: 1. Bystyret vedtar ny handlingsplan mot \u00e5pne rusomr\u00e5der. 2. Bystyret ber byr\u00e5det jobbe opp mot statlige myndigheter for \u00e5 \u00f8ke politiressursene i Bergen, samt at politiet lokalt skal prioritere \u00f8kt tilstedev\u00e6relse i \u00e5pne rusomr\u00e5der. 3. Bystyret ber byr\u00e5det jobbe opp mot statlige myndigheter og Helse Bergen for at det skal etableres flere behandlingsplasser innen rus- og psykisk helse. Merknad 1 Nytt MO-senter i Bergen b\u00f8r ikke ligge for tett p\u00e5 tidligere \u00e5pne rusomr\u00e5der, som V\u00e5gsbunnen. Merknad 2 Det skal v\u00e6re jevnlige m\u00f8ter mellom kommunen,beboere/naboer og n\u00e6ringsliv, med m\u00e5l og rask iverksettelse av tiltak for \u00e5 sikre et godt bomilj\u00f8 og forebygge kriminalitet. Merknad 3 Kommunen skal g\u00e5 i dialog med kulturakt\u00f8rer i Bergen for \u00e5 etablere et utend\u00f8rs kulturprogram for V\u00e5gsbunnen. Merknad 4 Kommunen skal tilrettelegge for salgsboder og arealutvidet uteservering i V\u00e5gsbunnen i sommerhalv\u00e5ret. Det b\u00f8r tilrettelegges for akt\u00f8rer som selger lokale produkter og tjenester, eksempelvis g\u00e5rdsprodukter og husflidsprodukter. Merknad 5 Kommunen skal vurdere en ordning med nedjustert gategrunnsleie for handels- og n\u00e6ringslivsakt\u00f8rer som vil etablere seg i omr\u00e5det. Merknad 6 Bystyret mener det er viktig \u00e5 sikre god medvirkning fra brukerorganisasjoner, nabolag, lokalt n\u00e6ringsliv, kommunale r\u00e5d og frivillige organisasjoner ved etableringen av nytt MO-senter, og ber byr\u00e5det sikre at relevante akt\u00f8rer inviteres til \u00e5 gi innspill i arbeidet. Bergen bystyres behandling F\u00f8lgende representanter tok ordet: Eivind N\u00e6vdal-Bolstad (H), Fauzia Hussain-Wiik (A), Martin Virkesdal Jonsterhaug (FrP), Diane Alexandra Berbain (SV), Katrine Berg N\u00f8dtvedt (MDG), Trond Tystad (BL), Per-Arne Hvidsten Larsen (V), Torstein Dahle (R), Joel Ysteb\u00f8 (KrF), Anne Brit Reigstad (Sp), Tom-Ove Koteng Monsen (PP), Kjersti Pettersen (H), Reidar Staalesen (A), Ann Kristin Helland Ramstr\u00f8m (SV), Anne-Margrete Bollmann (BL), Even S\u00f8rland (A), Elin Brandt \u00c5dlandsvik (INP), Per Erik G\u00e5skjenn (KrF), Mailiss Solheim-\u00c5kerblom (R), Trond Tystad (BL), Patrycja Firlej (H). Forslag fremsatt i bystyret: Per Arne Larsen (V) fremsatte p\u00e5 vegne av V f\u00f8lgende alternative forslag til innstillingens punkt 1: Bystyret mener det er gjort et godt arbeid med Handlingsplan for \u00e5pne rusomr\u00e5der, men mener den b\u00f8r justeres p\u00e5 noen omr\u00e5der. Ruspolitikk og h\u00e5ndtering av \u00e5pne rusomr\u00e5der krever balanserte, kunnskapsbaserte tiltak som sikrer b\u00e5de trygghet for innbyggerne og verdighet for rusbrukerne. Bystyret mener ruspolitikken skal v\u00e6re human, helseorientert og basert p\u00e5 skadereduksjon. Vi m\u00e5 m\u00f8te mennesker i vanskelige livssituasjoner med respekt og st\u00f8tte, ikke stigmatisering eller straff. Bystyret har de siste \u00e5rene vektlagt skadereduksjon, brukerinvolvering og langsiktige l\u00f8sninger som rehabilitering og sosial inkludering. Den nye planen vekter nabolagsinteresser og kontrolltiltak sterkere enn tidligere. Overordnet sett \u00f8nsker bystyret at planen m\u00e5 styrke arbeidet med skadereduksjon, tydeliggj\u00f8re og formalisere brukerinvolveringen, reduserer fokuset p\u00e5 straff, styrke arbeidet rettet mot ungdom, fremme boligsosialt arbeid og sikre bedre evaluering. Bystyret gir byr\u00e5det fullmakt til \u00e5 justere Handlingsplan mot \u00e5pne rusomr\u00e5der f\u00f8r iverksettelse og ber byr\u00e5det justere den p\u00e5 f\u00f8lgende m\u00e5te: a. Styrke skadereduksjon og helseorienterte tiltak: Handlingsplan mot \u00e5pne rusomr\u00e5der videref\u00f8rer flere skadereduserende tiltak som brukerrom og distribusjon av rent brukerutstyr. Den anerkjenner behovet for lavterskel helsetjenester gjennom utvidelse av MO-sentrene, men gir ikke tilstrekkelig prioritet til \u00e5 etablere et brukerrom i sentrum. Forrige plan (2019- 2022) hadde et tydeligere fokus p\u00e5 skadereduksjon som et overordnet prinsipp, og innlemmet tiltak som Nalokson-programmet og oppl\u00e6ring i trygg rusmiddelbruk. Dette b\u00f8r videref\u00f8res. Bystyret ber byr\u00e5det om \u00e5 etablere et brukerrom i sentrum med mulighet for b\u00e5de injeksjon og inhalasjon av rusmidler, utvide oppl\u00e6ringen i trygg bruk og gi oppl\u00e6ring i bruk av Nalokson til flere. Bystyret ber ogs\u00e5 byr\u00e5det s\u00f8ke om \u00e5 f\u00e5 sette i gang fors\u00f8ksprosjekt med \u00e5 tillate salg av brukerdoser med illegale rusmidler inne p\u00e5 utvalgte brukerrom. b. Vektlegge brukerinvolvering og medvirkning. Handlingsplan mot \u00e5pne rusomr\u00e5der anerkjenner verdien av brukerperspektivet, men bystyret mener den ikke konkretiserer det tilstrekkelig. Brukerorganisasjoner som Huset Bergen og Prolar Nett spiller en viktig rolle, men b\u00f8r ogs\u00e5 f\u00e5 en mer formalisert rolle. Den forrige planen hadde sterkere fokus p\u00e5 \u00e5 inkludere brukere i utformingen og implementeringen av tiltak, spesielt gjennom formalisert samarbeid. Det b\u00f8r videref\u00f8res. Brukernes innsikt og erfaring er essensiell for \u00e5 utvikle tiltak som m\u00f8ter faktiske behov. \u00d8kt medvirkning vil \u00f8ke legitimiteten til handlingsplanen og sikre at tiltakene har st\u00f8tte blant dem de er rettet mot. Bystyret ber derfor byr\u00e5det gi brukerorganisasjonene en formalisert rolle i koordinerings- og operative grupper samt \u00e5 utvide trivselspatruljene med sterkere fokus p\u00e5 dialog og brobygging mellom brukere og lokalsamfunn. Kvinner i rus er s\u00e6rlig s\u00e5rbare, og derfor b\u00f8r det fokuseres s\u00e6rlig p\u00e5 medvirkning fra disse for \u00e5 gi et godt tilbud til denne gruppen. c. Redusere fokus p\u00e5 straff og kontrolltiltak. Handlingsplan mot \u00e5pne rusomr\u00e5der legger stor vekt p\u00e5 politiets rolle i \u00e5 sikre trygghet og redusere kriminalitet i rusmilj\u00f8er. Dette inkluderer bortvisning og synlig tilstedev\u00e6relse. Selv om trygghet er viktig, kan dette skape un\u00f8dvendig konflikt og \u00f8ke marginaliseringen av brukere. Den forrige planen hadde en mer balansert tiln\u00e6rming, der kontrolltiltak ble supplert med helse- og sosialt rettede tiltak. Dette b\u00f8r videref\u00f8res. Straffetiltak og bortvisning har ofte vist seg \u00e5 flytte rusproblemer til nye omr\u00e5der, uten \u00e5 redusere den underliggende problematikken. I tillegg kan det skape barrierer for brukere som trenger hjelp. Bystyret ber derfor byr\u00e5der om \u00e5 jobbe for at politiets rolle er trygghetssikring, ikke bortvisning. Bystyret ber byr\u00e5det jobbe for \u00e5 unng\u00e5 at rusmilj\u00f8er etablerer seg andre steder eller at brukere ikke f\u00e5r hjelpen de trenger. d. Styrk ungdomsforebygging. Handlingsplanen mot \u00e5pne rusomr\u00e5der anerkjenner risikoen for at ungdom rekrutteres til rusmilj\u00f8er, men foresl\u00e5r hovedsakelig politiets 2 tilstedev\u00e6relse som l\u00f8sning. Tidligere tiltak, som URO-programmet og samarbeid mellom Utekontakten og skoler, var helhetlige og fokuserte p\u00e5 tidlig intervensjon. Ungdom i risiko trenger lavterskeltilbud og trygge sosiale arenaer som alternativ til rusmilj\u00f8ene. Forebygging m\u00e5 inkludere b\u00e5de kunnskapsformidling og aktive tiltak for \u00e5 koble dem til trygge fellesskap. Bystyret ber derfor byr\u00e5det om \u00e5 utvide samarbeidet med URO-programmet og samarbeid med skoler og Utekontakten. e. Fremme langsiktig rehabilitering og boligsosialt arbeid. Den nye planen anerkjenner boligsosialt arbeid som en viktig del av l\u00f8sningen, men konkrete tiltak mangler. Stabil bolig er en n\u00f8dvendig forutsetning for rehabilitering, og mange brukere mangler tilgang til dette. Kombinasjonen av boligtilbud og arbeidstiltak kan gi varig effekt. Bystyret ber derfor byr\u00e5det prioritere oppf\u00f8lging av den planlagte temaplanen om boligsosialt arbeid samt \u00f8ke samarbeidet med frivillige og ideelle akt\u00f8rer for \u00e5 utvikle arbeidsrettede aktiviteter for rusavhengige. f. Evaluering. Den nye planen inkluderer evaluering av MO-sentrene, men mangler en overordnet mekanisme for \u00e5 vurdere effekten av alle tiltakene. P\u00e5 et felt som dette er det viktig med en l\u00f8pende oppf\u00f8lging og tilpasning av strategier. Rusfeltet er komplekst, og tiltak m\u00e5 tilpasses etterhvert som nye utfordringer oppst\u00e5r. En struktur for \u00e5 evaluere og justere tiltak vil styrke handlingsplanen. Bystyret ber derfor byr\u00e5det sikre \u00e5rlig evaluering av handlingsplanens tiltak som inkluderes i \u00e5rsmeldingen. Bystyret ber i tillegg byr\u00e5det teste innovative tiltak, som rusmiddeltesting og mobil brukerrom, som pilotprosjekter med klare evalueringskriterier. Fauzia Hussain-Wiik (A fremsatte p\u00e5 vegne av A og SV f\u00f8lgende tilleggsforslag i 5 punkt: 1. Det m\u00e5 etableres ytterligere samarbeid med milj\u00f8vandrere fra Huset (Til tiltak 2). 2. Det m\u00e5 etableres ytterligere samarbeid med milj\u00f8vandrere fra Huset (Til tiltak 5). 3. Utvidelse av rask psykisk helsehjelp (Til tiltak 9) 4. Videref\u00f8re MO senter i \u00c5sane (Til tiltak 9) 5. Opprette egne lavterskel tilbud tilpasset eldre med rusproblemer, spesielt kvinner og eldre menn (Til tiltak 9) Fauzia Hussain-Wiik (A fremsatte p\u00e5 vegne av A og R f\u00f8lgende tilleggsforslag i 5 punkt: 1. Bystyret ber byr\u00e5det starte arbeidet med etablering av et nytt, brukerstyrt hus i Bergen sentrum. 2. Bystyret ber byr\u00e5det inkludere Huset, brukerorganisasjoner, helsemyndigheter og andre relevante akt\u00f8rer i arbeidet med utformingen av Huset 2.0 3. Bystyret ber byr\u00e5det sikre at det nye brukerstyrte huset inkluderer et brukerrom. 4. Bystyret ber byr\u00e5det sikre at det er nok oppholdsarealer b\u00e5de inne og ute til at rusmilj\u00f8et kan oppholde seg der. 5. Bystyret ber byr\u00e5det s\u00e6rlig vurdere om kunsth\u00f8yskolen kan brukes til dette form\u00e5let. Diane Alexandra Berbain (SV) fremsatte p\u00e5 vegne av SV f\u00f8lgende tilleggsforslag i 11 punkt: 3 1. Bergen bystyre behandlet sak 252/23 og fattet f\u00f8lgende vedtak: \u00abBystyret viser til byr\u00e5dets svar, og ber om at NIMs rapport \u00abRus og mennesker\u00bb legges til grunn for \u00e5 sikre at kommunens menneskerettslige forpliktelser p\u00e5 rusfeltet ivaretas i kommende planarbeid.\u00bb Bystyret ber om at det forankres i handlingsplanen. 2. Bystyret viser til vedtak i sak 254/22 Representantforslag fra Christine \u00d8degaard (MDG) mfl. om nullvisjon for overdosed\u00f8dsfall i Bergen, og ber om en snarlig status p\u00e5 oppf\u00f8lging av disse. 1. I Deloittes Forunders\u00f8kelse| Bergen kommune Om midlertidig botilbud fra private leverand\u00f8rer og forslag til mulige videre unders\u00f8kelser fra August 2023 kunne vi lese p\u00e5 2 side 11 f\u00f8lgende: \u00ab3.4 Risikoomr\u00e5der 1) Risiko for at kommunen ikke har et tilstrekkelig differensiert botilbud, slik at flere personer enn n\u00f8dvendig flytter mellom ulike midlertidige botilbud uten \u00e5 f\u00e5 varig tilbud. Mulige \u00e5rsaker: (...) kommunen ikke har tilstrekkelige strategier, tiltak, kompetanse eller kapasitet til hjelpe personer til \u00e5 skaffe seg varig bolig. Konsekvensen av dette er \u00f8kt ettersp\u00f8rsel etter midlertidige boliger\u00bb Bystyret ber byr\u00e5det om \u00e5 redegj\u00f8re for arbeidet for \u00e5 rette opp i disse funnene. 2. Bystyret ber byr\u00e5det om at det snarlig og i l\u00f8pet av 2025, etableres et MO-senter i sentrum. 3. Bystyret byr\u00e5det gj\u00f8re Housing First til f\u00f8rende metode for \u00e5 skaffe bolig til m\u00e5lgruppen i kommunen. All booppf\u00f8lging skal f\u00f8lge prinsippene fra Housing First. 4. Bystyret ber byr\u00e5det styrke Housing First-metoden ved \u00e5 \u00f8ke kapasiteten. Teamet skaleres opp. 5. Bystyret ber byr\u00e5det etablere tverrfaglige team som arbeider etter b\u00e5de FACT-modellen og Housing First-modellen 6. Urene rusmidler kan potensielt gi utilsiktede effekter, overdoser og helseskader. Bystyret ber byr\u00e5det s\u00f8rge for at rusmiddeltesting tilbys p\u00e5 MO-sentrene, ved det brukerstyrte huset i Sverresgate, og der unge mennesker m\u00f8tes som ved st\u00f8rre arrangementer og konserter. 7. Bystyret ber byr\u00e5det jobbe for \u00e5 utvide oppl\u00e6ringen i bruk av og tilgjengelighet av nalokson til utelivsbransjen, vektere, bymilj\u00f8etaten, f\u00f8rstehjelpskurs, med flere. 8. Bystyret ber byr\u00e5det om \u00e5 etablere et eget spesialisert tilbud innen eldreomsorgen til de eldste brukerne for \u00e5 sikre at kompetansen er samlet, og der inntak av rusmidler kan skje p\u00e5 en trygg og forsvarlig m\u00e5te. 9. Bystyret ber byr\u00e5det om \u00e5 sette Utekontakten i stand til \u00e5 drive opps\u00f8kende, forebyggende og kartleggende arbeid i alle bydelene. Utekontaktens budsjett m\u00e5 \u00f8kes betydelig. Katrine Berg N\u00f8dtvedt (MDG) fremsatte p\u00e5 vegne av MDG f\u00f8lgende tilleggsforslag i 4 punkt: 1. Bystyret ber byr\u00e5det prioritere ressurser til og rask fremdrift av etablering av MO senter i Bergen sentrum slik at dette kan komme p\u00e5 plass s\u00e5 raskt som mulig. 2. Bystyret ber byr\u00e5det, parallelt med det planlagte eiendomss\u00f8ket, jobbe videre med n\u00f8dvendige forberedelser og planlegging for \u00e5 s\u00e5 raskt som mulig kunne opprette et MO senter i Allehelgens gate 5 dersom dette viser seg \u00e5 v\u00e6re den beste lokaliseringen. 4 3. Bystyret ber byr\u00e5det jobbe opp mot nasjonale myndigheter for \u00e5 f\u00e5 gjennomf\u00f8rt rusreformen slik den fremkommer i NOU 2019:26 Fra straff til hjelp. 4. Bystyret ber byr\u00e5det jobbe opp mot nasjonale myndigheter for \u00e5 legalisere lettere rusmidler som cannabis med m\u00e5l om \u00e5 hindre rekruttering til og \u00f8konomisk vinning for kriminelle milj\u00f8er som selger rusmidler. Joel Ysteb\u00f8 (KrF) fremsatte p\u00e5 vegne av KrF f\u00f8lgende tilleggsforslag i 10 punkt: 1. P\u00e5 bakgrunn av \u00f8kt forekomst av overdosed\u00f8dsfall blant rusavhengige i Bergen og behovet for \u00e5 f\u00e5 bukt med de \u00e5pne russcenene i V\u00e5gsbunnen, setter Bergen kommune krisestab. 2. Frem mot etablering av nytt MO-senter, m\u00e5 det snarest igangsettes et arbeid med \u00e5 etablere et akutt-tilbud, tilsvarende MO-senter i sentrum. Dette skal gj\u00f8res i samarbeid med ideelle akt\u00f8rer. 3. N\u00e6ringslivet inviteres til \u00e5 bidra i etableringen av et midlertidig akutt-tilbud i p\u00e5vente av nytt MO-senter i sentrum. 4. Kommunen setter av egne bygg som er velegnet til \u00e5 v\u00e6re MO-senter, i forbindelse med etablering av et akutt-tilbud. En naturlig beliggenhet for dette er Allehelgens gate 5. 5. De ideelle akt\u00f8rene i V\u00e5gsbunnen rapporter om \u00f8kt grad av utenlandske narkotikaselgere. Bergen kommunes fagfolk skal i samarbeid med ideelle akt\u00f8rer kartlegge utenlandske borgere og andre utenfor rusmilj\u00f8et, som jobber med kj\u00f8p og salg av narkotika i omr\u00e5det rundt V\u00e5gsbunnen. 6. Terskelen m\u00e5 bli lavere for \u00e5 benytte seg av det offentlige tjenestetilbudet. Det m\u00e5 derfor sees p\u00e5 oppmykninger i reglene om registrering for \u00e5 kunne benytte seg av flere tilbud. 7. Det etableres et samarbeidsorgan best\u00e5ende av de ideelle akt\u00f8rene i V\u00e5gsbunnen og sosialbyr\u00e5den. Organet skal samles minst en gang hvert kvartal. 8. Byr\u00e5det skal legge frem en sak for bystyret som tidfester m\u00e5lene for planen mot \u00e5pne russcener. 9. Etablere et pakkeforl\u00f8p for rusfrihet: Etablere kontakt - kartlegge behov - handle p\u00e5 motivasjon - rusfrihet og rehabilitering - bolig og habilitering - jobb - oppf\u00f8lging og ettervern. 10. Etablere flere boliger med omsorgsbase og oppf\u00f8lging. Merknader fremsatt i bystyret: Trond Tystad (BL) fremsatte p\u00e5 vegne av H, FRP, BL, INP, Sp og PP f\u00f8lgende merknader: Merknad 1: Nytt MO-senter i Bergen b\u00f8r ikke ligge for tett p\u00e5 tidligere \u00e5pne rusomr\u00e5der, som V\u00e5gsbunnen. Merknad 2: Det skal v\u00e6re jevnlige m\u00f8ter mellom kommunen,beboere/naboer og n\u00e6ringsliv, med m\u00e5l og rask iverksettelse av tiltak for \u00e5 sikre et godt bomilj\u00f8 og forebygge kriminalitet. 5 Merknad 3: Kommunen skal g\u00e5 i dialog med kulturakt\u00f8rer i Bergen for \u00e5 etablere et utend\u00f8rs kulturprogram for V\u00e5gsbunnen. Merknad 4: Kommunen skal tilrettelegge for salgsboder og arealutvidet uteservering i V\u00e5gsbunnen i sommerhalv\u00e5ret. Det b\u00f8r tilrettelegges for akt\u00f8rer som selger lokale produkter og tjenester, eksempelvis g\u00e5rdsprodukter og husflidsprodukter. Merknad 5: Kommunen skal vurdere en ordning med nedjustert gategrunnsleie for handels- og n\u00e6ringslivsakt\u00f8rer som vil etablere seg i omr\u00e5det. Merknad 6: Bystyret mener det er viktig \u00e5 sikre god medvirkning fra brukerorganisasjoner, nabolag, lokalt n\u00e6ringsliv, kommunale r\u00e5d og frivillige organisasjoner ved etableringen av nytt MO-senter, og ber byr\u00e5det sikre at relevante akt\u00f8rer inviteres til \u00e5 gi innspill i arbeidet. Fauzia Hussain-Wiik (A) fremsatte p\u00e5 vegne av A og SV f\u00f8lgende merknad: Det m\u00e5 sikres tiltak for renholdere som jobber i omr\u00e5det f\u00f8ler seg trygge. Katrine Berg N\u00f8dtvedt (MDG) fremsatte p\u00e5 vegne av MDG f\u00f8lgende merknad: Handlingsplanen mot \u00e5pne rusomr\u00e5der kunne med fordel inneholdt flere konkrete og finansierte tiltak for \u00e5 hjelpe en s\u00e6rdeles s\u00e5rbar gruppe i befolkningen fremfor \u00e5 i vedtaksform peke p\u00e5 eksterne akt\u00f8rer som politi og spesialisthelsetjeneste for bidrag. Dette er akt\u00f8rer som Bergen kommune har ingen myndighet over. Votering: Alternativt forslag til punkt 1 innledning fra V, fremsatt av Per-Arne Hvidsten Larsen (V), fikk 23 stemmer (A, MDG, V, R), og var dermed falt. Alternativt forslag til punkt 1a fra V, fremsatt av Per-Arne Hvidsten Larsen (V), fikk 7 stemmer (MDG, V), og var dermed falt. Alternativt forslag til punkt 1b-f fra V, fremsatt av Per-Arne Hvidsten Larsen (V), fikk 30 stemmer (A, SV, MDG, V, R), og var dermed falt. Innstillingen punkt 1 ble tiltr\u00e5dt med 48 (H, FrP, SV, MDG, BL, INP, KrF, Sp, PP). Innstillingen punkt 2 ble tiltr\u00e5dt med 64 stemmer (H, A, FrP, SV, MDG, BL, INP, R, KrF, Sp, PP). Innstillingen punkt 3 ble tiltr\u00e5dt enstemmig. Tilleggsforslag punkt 1-4 fra A og SV, fremsatt av Fauzia Hussain-Wiik (A), fikk 32 stemmer (A, SV, MDG, V, R, KrF), og var dermed falt. Tilleggsforslag punkt 5 fra A og SV, fremsatt av Fauzia Hussain-Wiik (A), fikk 29 stemmer (A, SV, MDG, R, KrF), og var dermed falt. Tilleggsforslag punkt 1 og 3 fra A og R, fremsatt av Fauzia Hussain-Wiik (A), fikk 26 stemmer (A, SV, V, R), og var dermed falt. 6 Tilleggsforslag punkt 2, 4 og 6 fra A og R, fremsatt av Fauzia Hussain-Wiik (A), fikk 28 stemmer (A, SV, V, R, KrF), og var dermed falt. Tilleggsforslag punkt 1, 2 og 8, fra SV, fremsatt av Diane Alexandra Berbain (SV), fikk 30 stemmer (A, SV, MDG, V, R), og var dermed falt. Tilleggsforslag punkt 3, 5, 6, 7, 9 og 11, fra SV, fremsatt av Diane Alexandra Berbain (SV), fikk 32 stemmer (A, SV, MDG, V, R, KrF), og var dermed falt. Tilleggsforslag punkt 4, fra SV, fremsatt av Diane Alexandra Berbain (SV), fikk 19 stemmer (SV, MDG, V, R, KrF), og var dermed falt. Tilleggsforslag punkt 10, fra SV, fremsatt av Diane Alexandra Berbain (SV), fikk 27 stemmer (A, SV, MDG, R), og var dermed falt. Tilleggsforslag punkt 1 og 2 fra MDG, fremsatt av Katrine Berg N\u00f8dtvedt (MDG), fikk 19 stemmer (SV, MDG, V, R, KrF), og var dermed falt. Tilleggsforslag punkt 3 fra MDG, fremsatt av Katrine Berg N\u00f8dtvedt (MDG), fikk 30 stemmer (A, SV, MDG, V, R), og var dermed falt. Tilleggsforslag punkt 4 fra MDG, fremsatt av Katrine Berg N\u00f8dtvedt (MDG), fikk 7 stemmer (MDG, V), og var dermed falt. Tilleggsforslag punkt 1, 5 og 9 fra KrF, fremsatt av Joel Ysteb\u00f8 (KrF), fikk 2 stemmer (KrF), og var dermed falt. Tilleggsforslag punkt 2 og 8 fra KrF, fremsatt av Joel Ysteb\u00f8 (KrF), fikk 19 stemmer (A, MDG, KrF), og var dermed falt. Tilleggsforslag punkt 3, 4, 7 og 10 fra KrF, fremsatt av Joel Ysteb\u00f8 (KrF), fikk 22 stemmer (A, MDG, V, KrF), og var dermed falt. Tilleggsforslag punkt 6 fra KrF, fremsatt av Joel Ysteb\u00f8 (KrF), fikk 18 stemmer (A, V, KrF), og var dermed falt. Merknad 1 fra H, FrP, BL, INP, Sp og PP, fremsatt av Trond Tystad (BL), ble vedtatt med 35 stemmer (H, FrP, BL, INP, Sp, PP). Merknad 2 og 3 fra H, FRP, BL, INP, Sp og PP, fremsatt av Trond Tystad (BL), ble vedtatt med 37 stemmer (H, FrP, BL, INP, KrF, Sp, PP). Merknad 4 og 5 fra H, FRP, BL, INP, Sp og PP, fremsatt av Trond Tystad (BL), ble vedtatt med 51 stemmer (H, A, FrP, BL, V, INP, Sp, PP). Merknad 6 fra H, FRP, BL, INP, Sp og PP, fremsatt av Trond Tystad (BL), ble vedtatt med 53 stemmer (H, A, FrP, BL, V, INP, KrF, Sp, PP). Merknad fra A og SV, fremsatt av Fauzia Hussain-Wiik (A), fikk 32 stemmer (A, SV, MDG, V, R, KrF), og var dermed falt. Merknad fra MDG, fremsatt av Katrine Berg N\u00f8dtvedt (MDG), fikk 22 stemmer (A, MDG, V, KrF), og var dermed falt. 7 Utvalg for helse og sosial behandlet saken i m\u00f8tet 04.12.2024 sak 151/24 og avga f\u00f8lgende innstilling: Med unntak av merknadene er utvalgets innstilling likelydende med bystyrets vedtak. Byr\u00e5det behandlet saken i m\u00f8tet 21.11.2024 sak 368/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende 8 "
}