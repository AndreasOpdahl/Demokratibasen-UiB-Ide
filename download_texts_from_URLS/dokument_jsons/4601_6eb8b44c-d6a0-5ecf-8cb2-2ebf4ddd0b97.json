{
  "dokument_id": "6eb8b44c-d6a0-5ecf-8cb2-2ebf4ddd0b97",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Eline Aresdatter Haakestad (MDG) om \u00e5 utrede utvidelse av Hovedbiblioteket og et nytt sentrumsbibliotek ",
  "url": "https://bergen.kommune.no/politikere-utvalg/api/fil/bk360/10265259/Svar-pa-representantforslag-fra-Eline-Aresdatter-Haakestad-MDG-om-a-utrede-utvidelse-av-Hovedbiblioteket-og-et-nytt-sentrumsbibliotek-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/60387-5 Saksbehandler: Gerd Nilsen Fra Dato: 28. august 2024 Byr\u00e5d for n\u00e6ring, kultur og idrett Svar p\u00e5 representantforslag fra Eline Aresdatter Haakestad (MDG) om \u00e5 utrede utvidelse av Hovedbiblioteket og et nytt sentrumsbibliotek Forretningsutvalget har i m\u00f8te 16. april 2024 i sak 137/24 fattet f\u00f8lgende vedtak: 1. Representantforslag fra Eline Aresdatter Haakestad (MDG) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 02.10.24. 3. Utvalg for finans, kultur og n\u00e6ring avgir innstilling i saken. Representanten Eline Aresdatter Haakestad har fremmet f\u00f8lgende representantforslag: Bergen trenger et sentrumsbibliotek for fremtiden. Hovedbiblioteket i Bergen holder til i et vakkert, fredet bygg fra 1917. Bygget har blitt utvidet og bygget om i flere runder, men b\u00e5de bygget, fredningen og beliggenheten har satt begrensninger for hvilke typer endringer man har kunnet gj\u00f8re. Samtidig har vi de siste \u00e5rene sett at bibliotekets samfunnsoppdrag har vokst langt forbi det \u00e5 tilby b\u00f8ker til utl\u00e5n. Bibliotekene har blitt viktige arenaer for arrangementer og m\u00f8ter, det er et av f\u00e5 steder med gratis internett og personale som bist\u00e5r med bruk av PC, bibliotekene l\u00e5ner ut alt fra verkt\u00f8y til instrumenter, og arrangerer kodekurs og sommeraktiviteter for barn og unge. Ettersom publikums forventninger har vokst, har ikke lokalene til Hovedbiblioteket kunnet holde tritt. Derfor er det n\u00f8dvendig \u00e5 diskutere bibliotekstilbudet i sentrum. Man kan se for seg mange ulike l\u00f8sninger for \u00e5 kunne utvide tilbudet. Alt fra en utvidelse av Hovedbiblioteket som inkluderer n\u00e6rliggende lokaler/tomter, til et nytt sentrumsbibliotek i et eksisterende bygg, eller et helt nytt sentrumsbibliotek. Et nybygg er naturlig nok ressurskrevende for b\u00e5de klima, natur og kommune\u00f8konomien, og det m\u00e5 vurderes n\u00f8ye om utvidelse av Hovedbiblioteket eller gjenbruk av eksisterende bygningsmasse i sentrum er tilstrekkelig. Samtidig er det n\u00f8dvendig at bibliotekstilbudet i sentrum klarer \u00e5 m\u00f8te en fremtid der vi skal bruke mindre tid p\u00e5 kj\u00f8pesentre og shopping. Bergen kommune m\u00e5 tilrettelegge for ikke-kommersielle arenaer, som bibliotek er det fremste eksempelet p\u00e5. Forslag til vedtak: \u2022 Bystyret ber byr\u00e5det utrede utvidelse av Hovedbiblioteket og et nytt sentrumsbibliotek. Utredningen skal ta for seg ulike alternativer, inkludert utvidelse av Hovedbiblioteket til n\u00e6rliggende lokaler/tomter, gjenbruk av eksisterende bygg og nybygg, og skal redegj\u00f8re for \u00f8konomiske konsekvenser, og klima- og milj\u00f8messig fotavtrykk av de ulike alternativene. \u2022 Bystyre ber byr\u00e5det styrke bibliotekene i alle bydeler, gjennom utvidede \u00e5pningstider og egnede lokaler for et allsidig bibliotekstilbud Byr\u00e5dets vurdering av representantforslaget: Som en tilleggsutredning til Bergen kommunes p\u00e5g\u00e5ende ombygging av Hovedbiblioteket, har Byr\u00e5dsavdeling for n\u00e6ring, kultur og idrett (BNKI) bestilt en utviklingsplan av Etat for utbygging (EFU), for \u00e5 belyse utfordringer og muligheter for hvordan arealbehovet for hovedbiblioteket i sentrum kan utvikles fremover. I forhold til tilbud og folketall, er Bergens hovedbibliotek altfor lite. Det er behov for et hovedbibliotek med st\u00f8rre plass tilpasset moderne bibliotekdrift. EFU har derfor utarbeidet en \u00abKortsiktig arealutviklingsplan for Hovedbiblioteket\u00bb som er vedlagt. Den, sammen med rehabiliteringen som utf\u00f8res n\u00e5, er et tydelig signal om at det er \u00f8nskelig \u00e5 fortsette \u00e5 benytte dagens lokaler som hovedbibliotek, men at det er for lite areal. Den utarbeidede planen ser ikke p\u00e5 aktuelle lokaler for eventuelt tilleggsareal for hovedbiblioteket, eller kostnader knyttet til dette. BNKI har derfor g\u00e5tt videre til eiendomsavdelingen i Etat for bygg og eiendom for \u00e5 se p\u00e5 mulige eksisterende lokaler i n\u00e6rheten av dagens hovedbibliotek for \u00e5 supplere med areal basert p\u00e5 arealutviklingsplanen utarbeidet av EFU. Det er per i dag ikke handlingsrom i budsjettet til en slik utvidelse, og det m\u00e5 eventuelt innarbeides i kommende handlings- og \u00f8konomiplan. En annen mulighet er \u00e5 gjennomf\u00f8re en konseptvalgutredning (KVU) for hovedbibliotek. Det m\u00e5 i s\u00e5 fall besluttes av byr\u00e5det i den \u00e5rlige vurderingen av hvilke prosjekter som skal prioriteres for oppstart av KVU. De andre biblioteksarealene i bydelene arbeides med kontinuerlig basert p\u00e5 prioriteringene gjort av bystyret i sak om \u00abNye bibliotekfilialer p\u00e5 Indre Laksev\u00e5g, Sletten, Ytrebygda og Indre Arna\u00bb i m\u00f8tet 20.06.2018 sak 156/18, og basert p\u00e5 gjeldende plan for biblioteket. Biblioteksfilial p\u00e5 Indre Laksev\u00e5g er etablert p\u00e5 bakgrunn av bystyrets vedtak. Det gj\u00f8res ogs\u00e5 stadig mindre forbedringer i eksisterende biblioteksarealer, selv om noen av lokalene er for sm\u00e5 og lite egnet. Det arbeides med KVU for Slettebakken skole som inkluderer forslag til konsept som inneholder nytt bydelsbibliotek p\u00e5 Sletten. Videre er det flere filialer som har f\u00e5tt utvidede \u00e5pningstider og mer\u00e5pent bibliotek de siste \u00e5rene. Dette er med p\u00e5 \u00e5 videreutvikle og forbedre bibliotekstilbudet i hele Bergen. Byr\u00e5det vil fortsette \u00e5 arbeide for \u00e5 videreutvikle bibliotekstilbudet i bydelene fremover. Christine B. Meyer - Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}