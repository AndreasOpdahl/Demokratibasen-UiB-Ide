{
  "dokument_id": "49a47e52-d6b8-50ac-b7c5-ff2ecf6d0030",
  "doc_type": "case_attachment",
  "kommune": 4601,
  "tittel": "Fagnotat, datert 12.11.2023",
  "url": "https://bergen.kommune.no/politikere-utvalg/api/fil/bk360/9377821/Fagnotat-datert-12-11-2023",
  "tekst": " Bergen brannvesen Til Fagnotat BKMB - Kommunaldirekt\u00f8rens stab V\u00e5r referanse: 2023/266954-1 (Arbeidssted) Saksbehandler: Susan Nordhagen Dahle Dato: 12. november 2023 Fra Bergen brannvesen Brannordningen - dokumentasjon av brann- og redningstjenesten i Bergen kommune Hva saken gjelder: Saken gjelder ny brannordning \u2013 dokumentasjon av brann- og redningstjenesten i Bergen kommune. Det er snart ni \u00e5r siden forrige brannordning ble vedtatt og den nye brannordningen videref\u00f8rer mange av de gode tiltakene som ble etablert her. Risikobildet er imidlertid i rask endring, og det gj\u00f8r at vi i fremtiden m\u00e5 oppgradere v\u00e5re styrende dokumenter oftere enn f\u00f8r, det er n\u00e5 et lovkrav om oppdatering minst hvert fjerde \u00e5r. I henhold til lov av 14. juni 2002 om vern mot brann, eksplosjon og ulykker med farlig stoff, og om brannvesenets redningsoppgaver (brann- og eksplosjonsvernloven) skal kommunen s\u00f8rge for etablering og drift av et brannvesen, som kan ivareta forebyggende og beredskapsmessige oppgaver etter loven p\u00e5 en hurtig, effektiv og sikker m\u00e5te. I tr\u00e5d med Forskrift av 15. september 2021 om organisering, bemanning og utrustning av brann- og redningsvesen og n\u00f8dmeldesentralene (brann- og redningsvesenforskriften) er det utarbeidet ROS-analyser, forebyggende analyse og beredskapsanalyser for brann- og redningstjenestene i Bergen kommune inkludert 110 Vest. Sammen utgj\u00f8r analysene dokumentasjonen av brann- og redningsvesenet. I dokumentet \u00abBrannordningen \u2013 dokumentasjon av brann- og redningstjenesten i Bergen kommune\u00bb (vedlegg 1) presenteres hovedresultatene fra analysene (vedleggene 2-6), samt brannsjefens prioriteringer og anbefalinger. Her gis det videre f\u00f8ringer for hvordan Bergen brannvesen overordnet skal organiseres, bemannes og utrustes for \u00e5 kunne utf\u00f8re et tilfredsstillende brannforebyggende arbeid og ha en tilfredsstillende beredskap for branner og ulykker. Organiseringen m\u00e5 reflektere at Bergen brannvesen ogs\u00e5 har en rekke st\u00f8rre regionale og nasjonale ansvar. Det ligger innenfor brannsjefens fullmakter \u00e5 detaljere organiseringen og tjenesteproduksjonen. Dokumentene har blitt oversendt til de tillitsvalgte til formell h\u00f8ring, og uttalelsene deres fulgte med til Arbeidsmilj\u00f8utvalget Brannvesenet sin behandling av sak 29/23, hvor f\u00f8lgende enstemmige vedtak ble fattet: BRAMU tar BRANNORDNINGEN - Dokumentasjon av brann- og redningstjenesten i Bergen kommune til orientering og st\u00f8tter brannsjefens innstilling med f\u00f8lgende endringer: 1. Feil i vedlegg 7, tiltak 73 \u00ab\u00f8ke beredskapen fra 188 til 192 \u00e5rsverk\u00bb rettes til 193 \u00e5rsverk 2. Evt. f\u00f8lgefeil av 1) i dokumentet \u00abBRANNORDNINGEN Dokumentasjon av brann- og redningstjenesten i Bergen kommune\u00bb rettes f\u00f8r oversendelse til politisk behandling. 3. Bergen brannvesen skal arbeide videre med ressursstyringen jfr. beredskapsanalysen kap. 9.3.1, og de tillitsvalgte inviteres med i arbeidet. Parallelt med brannordningen legges ogs\u00e5 \u00f8konomi- og investeringsplanen for Bergen brannvesen frem for godkjenning i bystyret. Forslaget til ny brannordning medf\u00f8rer ingen \u00f8kning i antall kj\u00f8ret\u00f8yer eller annen utvidelse i utstyrsportef\u00f8lje, men brannvesenet er avhengig av at forutsigbar plan for fornyelse av biler og materiell videref\u00f8res. Det er imidlertid n\u00f8dvendig \u00e5 skille ren/uren sone i brannstasjonene og \u00e5 styrke bemanningen til det brannforebyggende arbeidet, til beredskapsstyrken og i n\u00f8dmeldesentralen for \u00e5 lukke avvik i forhold til lovverket. Det er bl.a. n\u00f8dvendig \u00e5 starte konseptutredning for n\u00f8st for brannb\u00e5ten og relokalisering av Laksev\u00e5g brannstasjon til avsatt tomt i Bergen Vest i kommende 4 \u00e5rs-periode. Fagetatens vurdering: Myndighet til \u00e5 fastsette brannvesenets rammer \u2013 brannordning for Bergen kommune \u2013 er tillagt bystyret. Det endelige vedtaket skal oversendes direktoratet for samfunnssikkerhet og beredskap. Dokumentasjonen av Bergens brann- og redningstjeneste med brannsjefens anbefalinger utgj\u00f8r, sammen med bystyrets endelige vedtak, den nye brannordningen i Bergen. Den erstatter gjeldende brannordning vedtatt av Bergen bystyre 29. april 2015. Sammen med lokale forskrifter vedtatt i 2022 erstatter den formelt ogs\u00e5 Feie- og tilsynsordning for Bergen kommune fra 2017. Fagetatens anbefaling: 1. Bystyret vedtar ny brannordning for Bergen kommune i samsvar med brannsjefens anbefaling datert 10.november 2023. 2. Bystyret godkjenner \u00f8konomi- og investeringsplanen for Bergen brannvesen for \u00f8konomiplanperioden 2024-2027. Med hilsen Bergen brannvesen Dokumentet er godkjent elektronisk. Vedlegg: 1. Brannordningen \u2013 dokumentasjon av brann- og redningstjenesten i Bergen kommune 2. ROS-analyse med vedlegg 3. Forebyggende analyse 4. Beredskaps analyse 5. ROS-analyse 110 Vest 6. Beredskapsanalyse 110 Vest "
}