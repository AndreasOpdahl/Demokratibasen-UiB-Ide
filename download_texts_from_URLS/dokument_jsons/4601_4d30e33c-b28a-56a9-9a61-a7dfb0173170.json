{
  "dokument_id": "4d30e33c-b28a-56a9-9a61-a7dfb0173170",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - forslag til ny kart- og planforskrift ",
  "url": "https://bergen.kommune.no/politikere-utvalg/api/fil/bk360/9966749/Framstilling-Horingsuttalelse-forslag-til-ny-kart-og-planforskrift-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/12979-3 H\u00f8ringsuttalelse - forslag til ny kart- og planforskrift Hva saken gjelder: Den 24.02.2024 sendte Kommunal- og distriktsdepartementet et forslag til ny kart- og planforskrift p\u00e5 alminnelig h\u00f8ring. Gjeldende kart- og planforskrift tr\u00e5dte i kraft 1.juni 2009 sammen med plan- og bygningsloven (pbl) og har senere v\u00e6rt gjenstand for flere mindre endringer. Forskriften utfyller blant annet pbl \u00a7 2-1 kart og stadfestet informasjon og \u00a7 2-2 kommunalt planregister. Vedleggene til forskriften utfyller lovens bestemmelser om arealform\u00e5l og hensynssoner. H\u00f8ringsfrist: Departementet har satt fristen for \u00e5 sende inn h\u00f8ringsuttalelse til 22.04.2024. Form\u00e5let med og bakgrunnen for ny forskrift: I sitt h\u00f8ringsnotat oppgir departementet form\u00e5let med forskriften og redegj\u00f8r for behovet til en ny kart- og planforskrift: \u00abForm\u00e5let med forskriften er \u00e5 legge til rette for en god fremstilling av arealplaner og forvaltning av det offentlige kartgrunnlaget og de kommunale planregistre. Informasjon skal kunne sammenstilles og brukes p\u00e5 tvers av de administrative og organisatoriske skiller, og skal gi en samlet oversikt over tillatt og planlagt bruk av arealene etter plan- og bygningsloven. Departementet har sett at det er behov for en gjennomg\u00e5ende revisjon av forskriften, og foresl\u00e5r derfor flere endringer b\u00e5de av materiell og mer teknisk og spr\u00e5klig art. Som f\u00f8lge av forslag til flere strukturelle endringer i forskriften, foresl\u00e5s det at gjeldende forskrift oppheves, samtidig som at det vedtas en ny kart- og planforskrift.\u00bb Som f\u00f8lge av forslag til flere strukturelle endringer i forskriften, foresl\u00e5s det at gjeldende forskrift oppheves, samtidig som det vedtas en ny kart og planforskrift. Ny forskrift vil bli gitt med hjemmel i pbl \u00a7\u00a7 2-1, 2-2, 8-1, 11-1 femte ledd bokstav b, \u00a7\u00a712-1 og 12-5. Forslag til struktur i forskriften: Kapittel 1: generelle bestemmelser Kapittel 2: offentlig kartgrunnlag Kapittel 3: fremstilling av arealplan Kapittel 4: kommunalt planregister Kapittel 5: overgangsbestemmelser og ikrafttredelse Vedlegg I Arealform\u00e5l i reguleringsplan Vedlegg II Arealform\u00e5l i kommuneplanens arealdel Vedlegg III Hensynssoner i reguleringsplan og kommuneplanens arealdel 1 Vedlegg IV Stadfesting av bestemmelser i plankart til reguleringsplan Vedlegg V Stadfesting av bestemmelser i plankart til kommuneplanens arealdel Vedlegg VI Arealsoner i plankart til regional plan Vedlegg VII Faresoner, restriksjonssoner eller sikringssoner og b\u00e5ndleggingssoner i plankart til regional plan Endringene kort oppsummert: Planregister Departementet foresl\u00e5r at ny forskrift fastsetter at alle kommuner m\u00e5 ha et digitalt planregister. Signering av plankart Departementet foresl\u00e5r at bestemmelsen om signering av plankart ikke videref\u00f8res. Det er kommunestyrets / bystyrets vedtak som er bindende vedtak og avgj\u00f8rende for rettsvirkningen. Planarkiv Departementet foresl\u00e5r at bestemmelsen om at kommunen m\u00e5 ha eget planarkiv ikke videref\u00f8res. Regler om arkivering f\u00f8lger av arkivloven. Nye underform\u00e5l Departementet foresl\u00e5r nye underform\u00e5l. Under hovedform\u00e5l \u00abbebyggelse og anlegg foresl\u00e5s f\u00f8lgende nye underform\u00e5l p\u00e5 reguleringsplanniv\u00e5 og kommuneplanniv\u00e5: Urbant landbruk Massedeponi Solkraftanlegg Under hovedform\u00e5l \u00abbebyggelse og anlegg\u00bb forsl\u00e5s nye underform\u00e5l p\u00e5 reguleringsplanniv\u00e5: Kraftkrevende industri Datasenter Under hovedform\u00e5l \u00abbebyggelse og anlegg\u00bb forsl\u00e5s nytt underform\u00e5l p\u00e5 kommuneplanniv\u00e5: Vindkraftanlegg Under hovedform\u00e5l \u00absamferdselsanlegg og teknisk infrastruktur\u00bb foresl\u00e5s nytt underform\u00e5l p\u00e5 reguleringsplanniv\u00e5: Faunapassasje Under hovedform\u00e5l \u00abbruk og vern av sj\u00f8 og vassdrag m/tilh\u00f8rende strandsone\u00bb nytt underform\u00e5l p\u00e5 reguleringsplanniv\u00e5: Massedeponi i sj\u00f8 og vassdrag Arealsoner til regional plan Endringen av plan- og bygningslovens \u00a7 8-1 som tr\u00e5dte i kraft 1.juli 2021 gir hjemmel til \u00e5 kreve at fremstilling til regionale planer og planbestemmelser skal f\u00f8lge nasjonal fagstandard for slike planer. Departementet foresl\u00e5r at den nye kart- og planforskriften fastsetter bestemmelser om dette med hjemmel pbl \u00a7 8-1 tredje ledd. Departementet vurderer at en utvidelse av underform\u00e5l i KPA og reguleringsplan samt innf\u00f8ring av arealsoner til regional plan bidrar til \u00e5 samordne statlige og regionale oppgaver. 2 Byr\u00e5dens vurdering og forslag til h\u00f8ringsuttalelse: Byr\u00e5den har innhentet innspill fra plan- og bygningsetaten (PBE) som fagetat. PBE har foretatt en grundig gjennomgang og gitt konkrete tilbakemeldinger til forslag til ny kart- og planforskrift som er grunnlaget for h\u00f8ringsuttalelsen (vedlegg). Byr\u00e5den har i vurdering og forslag til h\u00f8ringsuttale i all hovedsak sluttet seg til PBE sine innspill til saken, med noen tilleggsmerknader. Forslag til h\u00f8ringsuttalelse: Bergen kommune takker for oversendelse av h\u00f8ringsnotatet og er positiv til departementets forslag til \u00e5 vedta en ny kart- og planforskrift. Vi st\u00f8tter i stor grad de strukturelle, spr\u00e5klige og redaksjonelle endringene som er foretatt og mener at forskriften blir mer oversiktlig og presis, bedre lesbar og lettere \u00e5 forst\u00e5. Likes\u00e5 ser vi positivt p\u00e5 forslaget til nye underform\u00e5l og arealsoner i regional plan. Bergen kommune har f\u00f8lgende innspill og kommentarer til h\u00f8ringsnotatet og knytter disse i kronologisk rekkef\u00f8lge til notatet: H\u00f8ringsnotat kap. 3: Forslag til generelle bestemmelser Bergen kommune mener at det under \u00ab\u00c5rsversjoner av planregister og det offentlige kartgrunnlaget\u00bb (forskriftens \u00a7 4) ikke er tydelig nok p\u00e5 om levering av \u00e5rsversjoner ogs\u00e5 gjelder for synkronisering mot kartverket eller ikke. H\u00f8ringsnotat kap. 4: Forslag til bestemmelser om det offentlige kartgrunnlaget m.m. Bergen kommune ser at forskriftens kapittel 2 i all hovedsak omhandler det offentlige kartgrunnlaget. \u00abKrav om leveranse av reguleringsplandata\u00bb under samme kapittel virker derfor noe unaturlig plassert. Bergen kommune viser til forslag til forskrift \u00a7 9 (krav om \u00e5 levere data i digital form) der det kommer frem: \u00abForslagsstilleren kan kreve at kommunen leverer geodata som kommunen skal stille til r\u00e5dighet for forslagsstiller, i digital form\u00bb. Vi ber om \u00e5 tydeliggj\u00f8re hva som legges i utrykket \u00abgeodata\u00bb i denne sammenhengen. Videre ser vi at ordlyden i h\u00f8ringsnotatet om digitalisering av analoge planer b\u00f8r presiseres. Teksten (side 14) gir inntrykk av at alle endringer m\u00e5 h\u00e5ndteres som ny detalj- eller omr\u00e5dereguleringsplan, mens teksten p\u00e5 side 21 sier at der er mulig til \u00e5 gj\u00f8re endringer i form av planbehandling ved digitalisering av plan. Bergen kommune mener at forskriften og eventuelt tilh\u00f8rende veiledningsmateriale m\u00e5 v\u00e6re entydige og samstemte p\u00e5 hvordan endringer av planer, vedtatt b\u00e5de etter plan- og bygningsloven av 2008 og etter eldre lovverk, skal h\u00e5ndteres. Det b\u00f8r ogs\u00e5 tas stilling til hvordan endringer etter forenklet prosess skal h\u00e5ndteres, og avklares om endring av nyere planer fortsatt kan foreg\u00e5 som \u00abplanbehandling\u00bb. Med tanke p\u00e5 sistnevnte b\u00f8r Nasjonal produktspesifikasjon for arealplan og digitalt planregister (NPAD) klargj\u00f8re hva slike endringer b\u00f8r inneholde, og om de sendes inn via de utviklete sjekkl\u00f8sningene. H\u00f8ringsnotat kap 5: Forslag til bestemmelser om fremstilling av arealplan Bergen kommune ser at h\u00f8ringsnotatet presiserer at forskriften ikke legger begrensninger p\u00e5 antall lag innenfor det enkelte vertikalniv\u00e5et. I gjeldende NPAD (del 1 kap. 1.4.2) heter det: \u201cSelv om det formelt er adgang til \u00e5 ha flere lag i alle fem vertikalniv\u00e5ene, frar\u00e5der Kommunal- og moderniseringsdepartementet bruken av lag i vertikalniv\u00e5ene \u201cp\u00e5 grunnen/vannoverflaten\u201d og \u201dp\u00e5 bunnen\u201d, da dette kan skape uklare planforhold.\u201d 3 Bergen kommune ser ikke at det er behov for flere lag p\u00e5 vertikalniv\u00e5 2 og 4 og anbefaler sterkt at ordlyden i NPAD videref\u00f8res ved revisjon av veiledningsmaterialet til kart- og planforskrift. Bergen kommune viser til forslag til forskrift \u00a7 10. Her heter det: \u00abMed en arealplan forst\u00e5s en reguleringsplan, arealdelen til kommuneplanen eller en regional plan med arealsoner.\u00bb Vi gj\u00f8r oppmerksom p\u00e5 at arealplantypen \u00abkommunedelplan\u00bb mangler i opplistingen. I h\u00f8ringsnotatet heter det videre: \u00abPlanen omfatter plankart, bestemmelser og andre dokumenter som etter loven er en del av planen eller som skal ligge til grunn for planen, inkludert: ...\u00bb Dokumenter som eksempelvis planvedtak, planprogram m.m. inng\u00e5r hverken i definisjonen eller opplistingen og vi er derfor usikre p\u00e5 om slike dokumenter ikke anses som en del av planen. Bergen kommune stiller sp\u00f8rsm\u00e5l ved om det faktisk er kommunens ansvar \u00e5 klarlegge form\u00e5lsgrensene med st\u00f8rre n\u00f8yaktighet enn det som framg\u00e5r av arealplanen, slik h\u00f8ringsnotatet som utdyper forslag til forskrift \u00a7 10, tredje ledd. Bergen kommune viser til h\u00f8ringsnotatets punkt 5.3 om plankart. I forslag til ny forskrift \u00a7 11, f\u00f8rste ledd heter det: \u00abPlankartet skal angi alle arealform\u00e5l, hensynssoner og arealsoner i form av punkt, linjer, flater eller volum slik det framg\u00e5r av vedlegg til forskriften her.\u00bb Ordlyden kan lett misforst\u00e5s og vi foresl\u00e5r derfor \u00e5 omformulere setningen til: Alle arealform\u00e5l, hensynssoner og arealsoner i form av punkt, linjer, flater eller volum som er benyttet i plankartet, skal angis slik det framg\u00e5r av vedlegg til forskriften her. Bergen kommune mener at forslag til forskrift \u00a7 11, andre ledd om at \u00ab[b]asiskart skal ha identiske eiendomsgrenser som i matrikkelen\u00bb vanskelig kan f\u00f8lges opp fordi matrikkelen stadig er under endring. Endringer kan skje mens planen er i sin avsluttende fase og/eller under politisk behandling. Derfor m\u00e5 planen kunne vedtas med basiskart som var gjeldende p\u00e5 et tidspunkt der det endelige plangrepet ble satt. Vi ber om at tidspunktet for n\u00e5r basiskartet skal ha identiske eiendomsgrenser med matrikkelen presiseres. Bergen kommune ser at f\u00f8ringer for utforming av basiskart i h\u00f8ringsnotatet om at \u00ab[b]asiskartet utformes som strek-kart i svart-hvitt uten fylte eller skraverte flater\u00bb ikke harmonerer med forslag til forskrift \u00a7 11, andre ledd: \u00abPlankartet skal p\u00e5 en tydelig m\u00e5te skille mellom plandata og basiskart\u00bb. Svart brukes for juridiske objekter i plan. Dersom man lett skal kunne skille basiskart fra plandata b\u00f8r basiskartet vises i gr\u00e5toner, ikke svarthvit. Bergen kommune har lang og god erfaring med \u00e5 bruke gr\u00e5toner i sine basiskart og anbefaler at dagens standard videref\u00f8res jf. NPAD del 1.2.1: \u00abAll geometri i basiskart tegnes i gr\u00e5tone (RDB153-153-153) uten fylte flater\u00bb. Bergen kommune vil ogs\u00e5 sterkt anbefale at eiendomsgrensene i basiskartet vises med r\u00f8d stiplet strek. Matrikkelinformasjonen er sv\u00e6rt viktig for \u00e5 kunne orientere seg i kartet og b\u00f8r derfor kunne skilles fra resten av basiskartinformasjonen. Bergen kommune mener det er viktig \u00e5 kunne bruke skravur i basiskart, b\u00e5de for anleggseiendommer og for de Felles Kartdatabase (FKB) tiltak som \u00abinneholder objekter (= 4 omr\u00e5der der det skjer utbygging) som er oms\u00f8kt/godkjent gjennom saksbehandling i kommunen eller andre offentlige myndigheter\u00bb (jf. definisjon for FKB-tiltak 5.0). Informasjon om b\u00e5de slike tiltak og anleggseiendommer innenfor og n\u00e6r planomr\u00e5det er sv\u00e6rt viktig og kan ha stor betydning for planen. Bergen kommune ser at det stilles krav om at \u00abkommunen m\u00e5 stille eiendomsinformasjon fra kommunens arkiver til disposisjon for forslagsstiller, herunder informasjon fra matrikkelen og m\u00e5lebrev\u00bb (jf. h\u00f8ringsnotat punkt 5.3) og sp\u00f8r om kommunen selv kan avgj\u00f8re om dette skal v\u00e6re kostnadsfritt eller gebyrbelagt. Bergen kommune viser til forslag til ny kart og planforskrift \u00a7 11, fjerde ledd 1. setning: \u00abEn arealplan som omfatter flere helt eller delvis geografisk sammenfallende vertikalniv\u00e5er, skal ha separate kartutsnitt for hvert niv\u00e5 n\u00e5r dette er n\u00f8dvendig for \u00e5 sikre at planen er entydig og enkel \u00e5 forst\u00e5\u00bb Bergen kommune ber om at ordlyden endres til: Regulering i flere vertikalniv\u00e5 skal vises i egne kartutsnitt eller p\u00e5 egne delkart. Kravet i NPAD sikrer at man forst\u00e5r at vertikalniv\u00e5ene er overlappende: \u201cKrav om illustrasjon som viser de ulike vertikalniv\u00e5enes utstrekning i forhold til hverandre skal vises i en egen illustrasjon p\u00e5 plankartet\u00bb. Bergen kommune viser til forslag til ny forskrift \u00a7 11, fjerde ledd: \u00abTegnforklaringen skal skille mellom symboler som er bestemmende for framtidig arealbruk, og annen informasjon\u00bb og ber om at det spesifiseres at Fig1: Eksempel fra Bergen kommune ikke alle objekter i basiskart skal tas med i sin mal for tegnforklaring i basiskart tegnforklaringen. Bergen kommune st\u00f8tter at krav om signatur p\u00e5 plankart ikke videref\u00f8res. Bergen kommune ser at forslag til forskrift \u00a7 12, tredje ledd inneholder et nytt krav: \u00abInformasjon om digitaliseringen skal f\u00f8res inn i planregisteret og bekreftes med et vedtatt plankart\u00bb. Dette fremst\u00e5r som uklart og det b\u00f8r spesifiseres om det ogs\u00e5 gjelder etterregistrering av informasjonen p\u00e5 planer som allerede er digitalisert. Dersom det er tilfelle, vil det v\u00e6re en sv\u00e6rt omfattende og tidkrevende oppgave. H\u00f8ringsnotat kap. 6: Forslag til bestemmelser om kommunalt planregister Bergen kommune st\u00f8tter i stor grad endringene og presiseringer som gj\u00f8res i forslag til ny forskrift \u00a7\u00a7 13 og 14, men ser at formuleringen i \u00a7 13, f\u00f8rste ledd \u00abmed mer\u00bb og \u00a7 14, f\u00f8rste ledd \u00abstraks\u00bb med fordel kan presiseres for \u00e5 unng\u00e5 usikkerhet hva som menes. Bergen kommune st\u00f8tter forslag til \u00a7 13, tredje ledd om at \u00abplandata skal ikke endres uten at det fremg\u00e5r p\u00e5 hvilket grunnlag dataene er endret, hvem som har foretatt endringen og med hvilken fullmakt eller autorisasjon dette har skjedd\u00bb og mener at dette er en god formulering og viktig presisering. Bergen kommune st\u00f8tter i utgangspunktet forslag til \u00a7 14, f\u00f8rste ledd, bokstav b som fastsetter at kommunen skal registrere opplysninger om \u00abarealform\u00e5l, hensynssoner, bestemmelser, eventuelle vertikalniv\u00e5er og alternativer, samt planens navn og nasjonal arealplan-ID, feltnavn, plantype og planstatus f\u00f8r planforslaget sendes p\u00e5 h\u00f8ring og legges ut til offentlig ettersyn\u00bb. Vi gj\u00f8r samtidig oppmerksom p\u00e5 at flere kommuner, deriblant Bergen kommune, sliter med \u00e5 oppfylle kravet i dag. Dette er et tidkrevende arbeid og forutsetter at kravet om feilfri SOSI-leveranse sl\u00e5r tidligere inn enn i dag. Videre finnes det i dag ingen l\u00f8sning for h\u00e5ndtering av overlappende planforslag og alternative forslag. Vi h\u00e5per derfor at SOSI-plan 5.0 vil ha en god l\u00f8sning p\u00e5 det. 5 Bergen kommune foresl\u00e5r at ordlyden i \u00a7 14 f\u00f8rste ledd bokstav c siste setning \u00abetter at planen er vedtatt\u00bb tydeliggj\u00f8res enten i forskrift eller veiledningen. Vi er usikre p\u00e5 om krav om registrering av planer i planregister med \u00abfulle vektordata\u00bb etter vedtak ogs\u00e5 gjelder for planer som ikke trer i kraft fordi de blir vedtatt av bystyret/kommunestyret med innsigelse. Vi antar at slike data ikke kan ligge i kartbasen for gjeldende reguleringsplaner og ber derfor om \u00e5 tydeliggj\u00f8re i veileder/NPAD i hvilken kartbase de skal registreres inn. Bergen kommune st\u00f8tter i utgangspunktet \u00a7 14, f\u00f8rste ledd bokstav e som fastsetter at kommunen skal registrere opplysninger om \u00abmidlertidig forbud mot tiltak etter plan- og bygningsloven kapittel 13, inkludert vedtaksdato, saksnummer og nasjonal arealplan-ID p\u00e5 planer som ber\u00f8res av forbudet, samt opplysninger om forbudet er opphevet, endret, forlenget eller falt bort\u00bb. Hvordan dette skal gj\u00f8res b\u00f8r imidlertid spesifiseres i revidert NPAD. Gjeldende SOSI-standard gir ikke mulighet for det, og ny SOSI standard m\u00e5 derfor ta h\u00f8yde for det. Bergen kommune anser det som uheldig at registrering av dispensasjoner innskrenkes fra \u00abvedtatt arealplan\u00bb jf. gjeldende forskrift til \u00abdispensasjoner fra bestemmelser i arealplan\u00bb jf. forslag til \u00a7 14, f\u00f8rste ledd, bokstav f. Mange dispensasjoner, deriblant fra arealform\u00e5l, vil dermed ikke bli registrert. Vi ber om presisering i forskrift eller tilh\u00f8rende veileder. Bergen kommune mener at det ved registrering av dispensasjoner jf \u00a7 14, f\u00f8rste ledd, bokstav f b\u00f8r komme frem hvilket tiltak dispensasjonen knytter seg til. Det vil videre v\u00e6re en fordel for b\u00e5de saksbehandling og rapportering at avsl\u00e5tte dispensasjoner ogs\u00e5 registreres. Registeringen burde synkroniseres bedre med KOSTRA-rapportering, og eksempelvis omfatte nye bygninger innenfor 100 meters beltet langs sj\u00f8 og i LNF-omr\u00e5der. Bergen kommune viser til forslag til \u00a7 14, tredje ledd \u00abopplysninger om hensynssoner omfatter ogs\u00e5 opplysninger om bestemmelser og retningslinjer som skal ivareta det hensynet sonen viser\u00bb, og er usikker p\u00e5 hva som menes og hvorfor det er tatt inn her under \u00a7 14. Bergen kommune viser til h\u00f8ringsnotat om \u00a7 14, fjerde ledd som sl\u00e5r fast at kommunen skal registrere statlige arealplaner vedtatt etter pbl. \u00a7 6-4. I departementets h\u00f8ringsnotat utdypes det at dette ogs\u00e5 gjelder for konsesjoner etter annet lovverk som er gitt virkning som statlig arealplan. H\u00f8ringsnotatet gir noen enkle f\u00f8ringer for hvordan dette skal gj\u00f8res. Bergen kommune er sv\u00e6rt skeptisk til foresl\u00e5tt metodikk som ikke gir noen rammer for hvordan kommunen skal h\u00e5ndtere slike planer i sitt planregister. Det m\u00e5 v\u00e6re entydig hvilke arealform\u00e5l som skal legges inn og om den statlige planen er en kommunedelplan, omr\u00e5dereguleringsplan eller detaljreguleringsplan. H\u00f8ringsnotat kap. 7: forslag til overgangsbestemmelser og ikrafttredelse Bergen kommune ser at forslag til ny forskrift \u00a7 15 stiller sterkere krav til digitale planregistre. Dersom ny forskrift gir behov for endringer i NPAD, nasjonalt veiledningsmateriale, prosedyrer og programvare b\u00f8r departementet gi kommunene og ev. programleverand\u00f8rene tilstrekkelig tid i en overgangsperiode. H\u00f8ringsnotat kap. 8: Forslag til bestemmelser gitt som vedlegg til forskriften. Bergen kommune ser at departementet foresl\u00e5r i sitt h\u00f8ringsnotat under 8.2 Arealform\u00e5l \u2013 vedlegg I og II at kombinerte form\u00e5l p\u00e5 plankartet skal fremstilles mer spesifisert. Dette inneb\u00e6rer lange form\u00e5lsnavn som tar uhensiktsmessig mye plass i tegnforklaringen. Det er uklart om endring av navnene p\u00e5 form\u00e5lene ogs\u00e5 vil f\u00f8re til nye SOSI-koder og /eller at enkelte eksisterende koder utg\u00e5r. Bergen kommune har ingen vesentlige merknader til underform\u00e5lene foresl\u00e5tt av departementet og st\u00f8tter at nytt underform\u00e5l urbant landbruk legges inn under hovedform\u00e5l 6 \u00abbebyggelse og anlegg\u00bb. Vi er imidlertid usikre p\u00e5 hvorvidt et nytt underform\u00e5l \u00abkraftkrevende industri\u00bb er hensiktsmessig. Arealform\u00e5l industri versus kraftkrevende industri kan v\u00e6re vanskelig \u00e5 avgrense og form\u00e5lene b\u00f8r ikke utelukke hverandre. Det kan lett oppst\u00e5 tvil om hvilken type virksomheter som tillates innenfor arealform\u00e5l kraftkrevende industri, noe som kan g\u00e5 utover planens fleksibilitet og \u00f8ke antall dispensasjoner. St\u00f8rre kraftkrevende industrianlegg vil kunne tiltrekke andre, ikke kraftkrevende industribedrifter innenfor samme industriomr\u00e5de. Bergen kommune savner imidlertid nye underform\u00e5l for \u00abstudentboliger\u00bb og \u00abomr\u00e5de for fortetting\u00bb. Les mer under \u00abAndre generelle innspill til h\u00f8ringsforslaget\u00bb under. Bergen kommune forsl\u00e5r at hensynssone detaljregulering slik foresl\u00e5tt i h\u00f8ringsnotatet under 8.3 Hensynssoner - vedlegg III, kun brukes p\u00e5 kommuneplan og kommunedelplanniv\u00e5, men ikke p\u00e5 omr\u00e5dereguleringsplanniv\u00e5. P\u00e5 omr\u00e5dereguleringsplanniv\u00e5 kan denne hensynssonen vanskelig forvaltes fordi det kun kan v\u00e6re en gjeldene reguleringsplan for et omr\u00e5de. Muligheten for \u00abhull\u00bb i planer gj\u00f8r at det ikke er behov for denne hensynssonen p\u00e5 omr\u00e5dereguleringsniv\u00e5. Andre generelle innspill til h\u00f8ringsforslaget: Planprogram etter pbl\u00a7 4-1 med tilh\u00f8rende arealstrategi I dag er det ingen nasjonale f\u00f8ringer for hvordan planprogram etter pbl \u00a7 4-1, med tilh\u00f8rende arealstrategi for et omr\u00e5de, skal f\u00f8res og h\u00e5ndteres i planregisteret. Dette kan for noen omr\u00e5der v\u00e6re et aktuelt styringsverkt\u00f8y som gir juridiske f\u00f8ringer for kommende reguleringsplaner gjennom planprogram, men som ogs\u00e5 omfatter arealmessige f\u00f8ringer gitt av bystyret gjennom en arealstrategi, som da ikke er juridisk f\u00f8rende, men som er retningsgivende for fremtidig omr\u00e5deutvikling. I omr\u00e5der der bystyret har gjort vedtak om planprogram med tilh\u00f8rende arealstrategi vil det v\u00e6re n\u00f8dvendig \u00e5 synliggj\u00f8re f\u00f8ringene i planregisteret. Bergen ser behov for en standardisert fremstilling i planregisteret som kan synliggj\u00f8re slike f\u00f8ringer for fremtidig arealbruk. Behov for nye underform\u00e5l i kommuneplan og reguleringsplan \u2022 \u00abomr\u00e5de for fortetting\u00bb P\u00e5 kommuneplanniv\u00e5 kan det v\u00e6re behov for \u00e5 vise \u00abBebyggelse og anlegg\u00bb som ikke er boligbebyggelse, forretning eller sentrumsform\u00e5l. Ved kombinerte form\u00e5l spesifiseres underform\u00e5lene, men dersom det er mange underform\u00e5l er det ikke s\u00e6rlig hensiktsmessig. Kartforskriften mangler et egnet form\u00e5l til \u00e5 fremstille omr\u00e5der for fortetting som kan gjelde flere form\u00e5l enn bolig. Ved sist rullering av KPA delte Bergen kommune byggesoner inn i 4 kategorier (sentrumskjerne, byfortettingssone, ytre fortettingssone og \u00f8vrig byggesone) for \u00e5 indikere ulik grad av arealutnyttelse og fortetting. I mangel p\u00e5 egnete arealform\u00e5l valgte vi \u00e5 bruke f\u00f8lgende SOSI-koder: eksisterende og nytt sentrumsform\u00e5l (1130-1 og 1130-2) og eksisterende og nytt bebyggelse og anlegg (1001-1 og 1001-2). Bergen kommune ber om at det innf\u00f8res nytt underform\u00e5l \u00abomr\u00e5de for fortetting\u00bb under hovedform\u00e5l bebyggelse og anlegg. \u2022 \u00abstudentboliger\u00bb Bergen kommune anbefaler p\u00e5 det sterkeste at \u00abstudentboliger\u00bb blir et eget underform\u00e5l under \u00abbebyggelse og anlegg\u00bb. OsloMet har utarbeidet et notat for Kommunal- og distriktsdepartementet \u00abB\u00f8r studentboliger defineres som eget arealform\u00e5l i plan- og bygningsloven?\u00bb. Notatet p\u00e5peker at \u00abkommunene \u00f8nsker i st\u00f8rre grad \u00e5 kunne styre hvor det oppf\u00f8res studentboliger ut fra vedtatte samfunnsmessige m\u00e5lsetninger om arealbruk, og har derfor foresl\u00e5tt at studentboliger defineres som eget arealform\u00e5l i plan- og bygningsloven\u00bb. Det konkluderes med at \u00abdet er 7 etter v\u00e5r vurdering ikke prinsipielt sett problematisk \u00e5 definere studentboliger som eget arealform\u00e5l. Etter v\u00e5r vurdering fremst\u00e5r tiltaket (\u00e5 definere studentboliger som eget arealform\u00e5l) som relevant for kommunenes behov for \u00e5 s\u00f8rge for etablering av studentboliger ved campusomr\u00e5der eller i andre utpekte omr\u00e5der.\u00bb Notatet skildrer ellers treffende utforingene Bergen har med studentboliger. Universitetet er lokalisert i sentrum og ikke som campus slik det er organisert i mange andre universitetsbyer. Studentene leier derfor i stor grad leiligheter n\u00e6r universitetet og i sentrumskjernen p\u00e5 det private markedet. Dette har medf\u00f8rt uheldig mye hyblifisering av st\u00f8rre boenheter og \u00f8kt prispress p\u00e5 leiligheter i sentrumskjernen. Bergen kommune opplever at omfanget av studentboliger i sentrum gir utfordringer for boligmilj\u00f8et i sentrale str\u00f8k med tanke p\u00e5 mer ustabile nabolag grunnet mye flytting, st\u00f8y og festing. Bergen kommune har en uttalt m\u00e5lsetning om variert boligsammensetning, mangfoldige nabolag og at flere barnefamilier skal bosette seg i sentrum. Derfor er det \u00f8nskelig \u00e5 spre studentboliger noe mer utenfor sentrumskjernen og til forettingsomr\u00e5der n\u00e6rt kollektivknutepunkt og bybane. Et viktig virkemiddel for \u00e5 f\u00e5 dette til er, etter Bergen kommune sin vurdering, \u00e5 f\u00e5 muligheten til \u00e5 regulere boliger dedikert til studenter med arealform\u00e5l studentboliger. Bergen bystyre har den 21. juni 2023 vedtatt b\u00e5de Temaplan for b\u00e6rekraftig boligforsyning mot 2030 med tilh\u00f8rende handlingsplan og Temaplan for studenter. Norges beste by \u00e5 v\u00e6re student i, med tiltaksdel. Begge temaplaner p\u00e5peker at det mangler et eget boligform\u00e5l i plan- og bygningsloven for studentboliger og anbefaler som tiltak og virkemiddel \u00e5 p\u00e5virke sentrale myndigheter til \u00e5 innf\u00f8re arealform\u00e5l for studentboliger. Dersom arealer kan avsettes til studentboliger, kan det bidra til bygging av flere studentboliger til overkommelig pris i sentrumsn\u00e6re omr\u00e5der. Samtidig vil trykket p\u00e5 leiepriser lette, og hyblifisering av familieboliger i sentrum blir redusert. Studentboliger er en midlertidig boform for en utvalgt gruppe og utl\u00f8ser derfor andre funksjons- og kvalitetskrav enn andre, permanente boformer. Temaplan for studenter viser til et sterkt behov flere studentboliger. Dekningsgraden i Bergen ligger p\u00e5 12,8 %, mens det er en politisk m\u00e5lsetning \u00e5 n\u00e5 en dekningsgrad 30% innen 2030. Bergen kommune understreker viktigheten av \u00e5 differenser mellom boliger for studenter og andre typer boliger for \u00e5 kunne oppfylle b\u00e5de egne og departementets ambisjoner om etablering av flere studentboliger i fremtiden. Bergen kommune ber derfor departementet om \u00e5 g\u00e5 inn for innf\u00f8ring av arealform\u00e5l studentboliger som underform\u00e5l under bebyggelse og anlegg. Vedtakskompetanse: Byr\u00e5dets fullmakter \u00a7 6, vedtatt av bystyret 16.16.12.2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveiinger, skal avgis av bystyret. Saken anses ikke \u00e5 v\u00e6re prinsipiell. Forretningsutvalget behandlet saken i m\u00f8tet 06.06.2024 som sak 43/24 og fattet f\u00f8lgende vedtak: \u00abByr\u00e5det avgir eventuelt h\u00f8ringssvar til H\u00f8ring \u2013 forslag til ny kart og planforskrift p\u00e5 vegne av Bergen kommune.\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til forslag til ny kart og planforskrift slik den fremkommer av byr\u00e5dens vurdering og forslag til h\u00f8ringsuttalelse. 2. Melding om vedtak sendes Bystyrets kontor. Dato: 16. april 2024 Christine Kahrs Byr\u00e5d for byutvikling 8 Dokumentet er godkjent elektronisk. Vedlegg: H\u00f8ringsbrev datert 24.01.2024, kommunal- og distriktsdepartement H\u00f8ringsnotat, kommunal- og distriktsdepartementet H\u00f8ringsuttalelse oversendelsesbrev fra plan- og bygningsetaten H\u00f8ringsuttalelse notat / innspill fra plan- og bygningsetaten 9 "
}