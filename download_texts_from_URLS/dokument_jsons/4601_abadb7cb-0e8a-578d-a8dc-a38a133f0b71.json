{
  "dokument_id": "abadb7cb-0e8a-578d-a8dc-a38a133f0b71",
  "doc_type": "case_presentation",
  "kommune": 4601,
  "tittel": "\u00c5sane gnr 206 bnr 114 Timh\u00f8yen. Klage p\u00e5 rammetillatelse til oppf\u00f8ring av tomannsbolig m.m.",
  "url": "https://bergen.kommune.no/politikere-utvalg/api/fil/bk360/9480009/Framstilling-Asane-gnr-206-bnr-114-Timhoyen-Klage-pa-rammetillatelse-til-oppforing-av-tomannsbolig-m-m-",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/238836-8 \u00c5sane gnr 206 bnr 114 Timh\u00f8yen. Klage p\u00e5 rammetillatelse til oppf\u00f8ring av tomannsbolig m.m. Hva saken gjelder: Saken gjelder klage p\u00e5 rammetillatelse til riving av eksisterende garasjebygg (116 m2 BRA) og oppf\u00f8ring av vertikaldelt tomannsbolig med tilh\u00f8rende utomhusarealer og parkering. Tiltaket er oppgitt til \u00e5 v\u00e6re 317,6 m2 BRA inkl. parkering. Rammetillatelsen er datert 11.09.2023, og Plan- og bygningsetaten har innvilget dispensasjon fra KPA 2018 \u00a7 3.1 om plankrav, reguleringsplanens arealform\u00e5l industri og regulert byggegrense mot kommunal vei, jf. pbl. \u00a7 19-2. Vedtaket er p\u00e5klaget den 24.09.2023 av nabo Ove og Ingrid Liland (gbnr. 206/13). Tiltakshaver er Encore Investment AS og ansvarlig s\u00f8ker er Coplan AS. Eiendommen omfattes av reguleringsplan ID 4290000, FLAKTVEIT FELT Ill OG IV, ikrafttredelsesdato 05.06.1978 og er regulert til industri. Kommuneplanens arealdel (KPA2018), vedtatt i bystyret 19.06.2019, viser eiendommen som sentrumsform\u00e5l byfortettingssone BY. Det er s\u00f8kt om og innvilget dispensasjon fra KPA 2018 \u00a7 3.1, regulert arealform\u00e5l og regulert byggegrense mot vei, jf. pbl. \u00a7 19-1 og \u00a7 19-2 Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknader fra Borettslaget Flaktveit Terrasse (gbnr. 206/105), Ove Liland (gbnr. 206/13) og Atle Liland (gbnr. 206/105). Merknadene gjelder i hovedsak at tiltaket medf\u00f8rer \u00f8kt trafikk av negativ betydning for trafikksikkerheten. Merknadsstillerne viser ogs\u00e5 til at det ikke er gode nok grunner for dispensasjon, og at tiltaket b\u00f8r inng\u00e5 i en planprosess. Det p\u00e5pekes for \u00f8vrig naboulemper slik som \u00f8kt innsyn og tap av utsikt. Det vises til rammetillatelsens punkt 3.2 for merknader, ansvarlig s\u00f8kers tilsvar og Plan- og bygningsetatens kommentarer. Bymilj\u00f8etaten er i uttalelse datert 08.11.2023 positiv til endret utforming av avkj\u00f8rsel og dispensasjon fra byggegrense mot kommunal vei p\u00e5 n\u00e6rmere betingelser. Klage: Klager mener en ikke har tatt hensyn til nabomerknad, og at en favoriserer tiltakshaver p\u00e5 bekostning av naboer og det eksisterende bomilj\u00f8et. Det vises innledningsvis til at merknad slik den er gjengitt fremst\u00e5r som bagatellmessige og tatt ut av sammenheng. Det vises videre til at det er sendt inn \u00abet fyldig A4 ark med motargumenter for v\u00e5r eiendom, samt utfyllende informasjon om trafikale forhold\u00bb. Klager p\u00e5peker videre at forhold knyttet til etablert og godkjent situasjon er underkommunisert og utelatt fra vedtaket. Det er ogs\u00e5 andre forhold som klager har inngitt merknader til, som heller ikke er redegjort for i vedtaket. Klager viser ellers til at det er uvesentlig at tiltakshaver p\u00e5peker alternativt bruk til industrivirksomhet, da veien er for smal for laste- og varebiler st\u00f8rre enn typisk distribusjonsbil. Det vises til klagen i sin helhet. 1 Fagetatens vurdering og anbefaling: Plan- og bygningsetaten som fagetat opprettholder at det er grunnlag for \u00e5 innvilge rammetillatelse til oms\u00f8kte tomannsbolig. Fagetaten har innhentet manglende merknadsbrev, og finner ikke at den inneholder noen nye opplysninger som ikke var kjent for bygningsmyndigheten p\u00e5 vedtakstidspunktet. Fagetaten finner ikke at forholdet har virket bestemmende p\u00e5 vedtakets innhold, jf. fvl. \u00a7 41. Manglende veirett Klager har i merknad p\u00e5pekt manglende veiretter. Det er forelagt s\u00f8ker, som har f\u00e5tt problemstillingen utredet av Stiegler Advokatfirma AS. Det opplyses om at gbnr. 206/114 innehar opprinnelig veirett tilh\u00f8rende eiendommen som gbnr. 206/114 er utskilt fra. Fagetaten deler denne vurderingen, \u00abog finner eiendommens veirett som tilstrekkelig godtgjort\u00bb. Dispensasjonsvurderingene Fagetaten opprettholder for \u00f8vrig at det kan gis dispensasjon fra KPA 2018 \u00a7 3.1, regulert arealform\u00e5l og regulert byggegrense mot vei, jf. pbl. \u00a7 19-2. Eiendommen er den eneste i planomr\u00e5det avsatt til industri og inng\u00e5r i et ferdig utbygget omr\u00e5de. Det er ikke behov for overordnede planavklaringer og oms\u00f8kte tiltak vil passe til omgivelsene n\u00e5r det kommer til form\u00e5l og bebyggelsestype. Det vises til fagetatens notat av 06.11.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det viser i all hovedsak til fagetatens grundige vurderinger knyttet til b\u00e5de merknad og klage i vedlagt fagnotat, og tiltrer innholdet i sin helhet. Byr\u00e5det viser s\u00e6rskilt til at tomannsboligen inng\u00e5r i et etablert boligmilj\u00f8 og fremst\u00e5r som et godt fortettingsprosjekt. Byr\u00e5det har forst\u00e5else for at fortetting kan medf\u00f8re ulemper av ulik art med hensyn til eksisterende boliger, men p\u00e5peker at slik i stor grad m\u00e5 anses p\u00e5regnelig i tettbebygde omr\u00e5der. Det vises i denne sammenheng til rundskriv H-8/15 til pbl. \u00a7 29-4 om at det \u00abi praksis skal mye til for at naboer i tettbygd str\u00f8k blir h\u00f8rt med protest eller klage over tap av utsikt eller reduksjon i solforhold. Dette er forhold som vil v\u00e6re p\u00e5regnelig i boligfelt, og s\u00e6rlig i forbindelse med kommunal fortettingspolitikk\u00bb. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 11.09.2023 opprettholdes. Klagen tas ikke til f\u00f8lge. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 2 Vedlegg: Fagetatens notat av 06.11.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 24.09.2023 5. Rammetillatelse datert 11.09.2023 6. Nabomerknader og tilsvar 7. Uttalelse bymilj\u00f8etaten datert 08.11.2022 8. S\u00f8knad 9. Tegninger 3 "
}