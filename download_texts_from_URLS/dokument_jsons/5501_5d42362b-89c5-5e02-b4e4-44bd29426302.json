{
  "dokument_id": "5d42362b-89c5-5e02-b4e4-44bd29426302",
  "doc_type": "case_attachment",
  "kommune": 5501,
  "tittel": "2024 Rammeplan for kulturskolen - overordnet del - h\u00f8ringsutkast - bokm\u00e5l",
  "url": "https://innsyn.tromso.kommune.no/application/getMoteDokument?dokid=2001695293",
  "tekst": "RAMMEPLAN FOR KULTURSKOLEN - Kulturskole for alle H\u00d8RINGSUTKAST februar 2024 1 Innhold INNLEDNING 4 1. KULTURSKOLENS SAMFUNNSOPPDRAG 6 1.1 Kulturskolens forankring i lover og konvensjoner 6 1.1.1 Oppl\u00e6ringsloven 6 1.1.2 FN-konvensjoner om menneskerettigheter og UNESCO-konvensjoner 6 1.1.3 Urfolksrettigheter 7 1.2 Kulturskolens form\u00e5l 8 2. KULTURSKOLENS FORST\u00c5ELSE AV OPPDRAGET 9 2.1 Kulturskolens verdigrunnlag 9 2.2 Kulturskolens tre pilarer 9 2.3 Kulturskolens m\u00e5l 10 2.4 Kulturskolen \u2013 en akt\u00f8r for sosial b\u00e6rekraft 11 2.4.1 Kulturskolen i medvirkning, samhandling og samskaping 11 2.4.2 Kulturskolen som inkluderende kraft 11 2.4.3 Kulturskolen i forebyggende og helsefremmende arbeid 12 3. KULTURSKOLENS PRAKSIS 12 3.1 Organisering av kulturskolens tilbud 12 3.1.1 Kjerneprogrammet 13 3.1.2 Fordypningsprogrammet 13 3.1.3 Breddetilbud 13 3.2 Kulturskolens fag 14 3.3 Digitalitet og dialog - kulturskolen i en digital tidsalder 14 3.4 L\u00e6ringsst\u00f8ttende arbeid i kulturskolen 15 3.5 Kulturskolel\u00e6reren og det profesjonelle l\u00e6ringsfellesskapet 15 3.6 Kulturskolens praksis i samhandling med andre 16 3.6.1 Kulturskolen og grunnoppl\u00e6ringen 16 3.6.2 Kulturskolen og kulturlivet 17 3.6.3 Kulturskolen og kommunens tjenester 17 4. KVALITET, ROLLER OG ANSVAR I KULTURSKOLEN 18 4.1 Kvalitet i kulturskolen 18 4.1.1 Strukturkvalitet, prosesskvalitet og resultatkvalitet 18 4.1.2 Anbefalte kompetansekrav for ansatte i kulturskolen 19 2 4.2 Kommunens ansvar 20 4.3 Kulturskolens ansvar 20 4.4 Universiteter og h\u00f8gskolers ansvar 21 4.5 Utvikling, forskning og innovasjon i kulturskolen 21 3 INNLEDNING \u00abDu har rett til kunst og kultur! Derfor skal kulturskolen v\u00e6re en del av livet ditt \u2013 den skal se deg og dine interesser. Samtidig skal den utfordre deg, den skal f\u00e5 deg til \u00e5 se og h\u00f8re nye ting, og den skal henge sammen med samfunnet rundt deg. Kulturskolen skal sp\u00f8rre deg om r\u00e5d og v\u00e6re til stede der du er og vise deg kunnskapen og engasjementet den rommer\u00bb. Nordisk kulturskolemanifest Kunst og kultur skaper arenaer for tilh\u00f8righet, fellesskap og deltakelse, som er en forutsetning for demokratiet i Norge. Den kommunale kulturskolen har en viktig rolle i det norske oppl\u00e6ringssystemet, i det lokale kunst- og kulturlivet samt som samhandlende akt\u00f8r for sosial b\u00e6rekraft i lokalsamfunnet. Kulturskolene tilbyr aktiviteter og oppl\u00e6ring innen kunst- og kulturfag i alle landets kommuner, og har et mangesidig kunst- og kulturoppdrag. Kulturskolene gir oppl\u00e6ring som ivaretar barn og unges behov for og rett til \u00e5 delta i kunst- og kulturaktiviteter. I det lokale kunst- og kulturlivet er kulturskolene en samhandlende akt\u00f8r, og bidrar ogs\u00e5 med utvikling og retning p\u00e5 veien mot det profesjonelle kunst- og kulturfeltet. Kulturskolene har et spesielt ansvar for barn og unge, men har mer \u00e5 tilby: til voksne og eldre, og ikke minst til hele lokalsamfunn, som f\u00e5r gleden av \u00e5 oppleve kunsten og kulturen som utvikles gjennom et aktivt lokalt kulturtilbud. Som forvaltere av kunst- og kulturarv i Norge, \u00f8nsker kulturskolene \u00e5 ha tilbud for alle, gjennom hele livet \u2013 kulturskolenes visjon er \u00e5 v\u00e6re Kulturskole for alle. Kulturskolene ivaretar kulturarv, sammen med kulturelt mangfold, urfolksperspektiv og samtidskultur. Bevissthet om lokale tradisjoner \u2013 kombinert med nye stemmer og uttrykk \u2013 bygger sterkere lokalsamfunn, og fornyer kunst- og kulturlivet p\u00e5 samme tid. For \u00e5 synliggj\u00f8re kulturskolens mangesidige kunst- og kulturoppdrag er kulturskolens tilbud tuftet p\u00e5 tre pilarer: l\u00e6ring, utfoldelse og b\u00e6rekraft. Pilarene er gjennomg\u00e5ende i alt av kulturskolens aktiviteter, og muliggj\u00f8res gjennom kulturskolens profesjonelle kunst- og kulturfaglige kompetanse. B\u00e6rekraftsperspektivet i denne sammenhengen l\u00f8fter fram betydningen av kulturens rolle for \u00e5 skape et aktivt og inkluderende demokrati, og for livskvalitet for den enkelte. Kulturskolen utf\u00f8rer sitt oppdrag i tett samarbeid med kommunenes \u00f8vrige ressurser. Som samhandlende akt\u00f8r medvirker kulturskolen til \u00e5 styrke kulturell kompetanse og utfoldelse i lokalsamfunnet gjennom forpliktende samarbeid med skole-, kultur-, helse- og velferdssektoren. Dette samarbeidet retter seg mot alle innbyggere i kommunen, og kulturskolen som lokal drivkraft utgj\u00f8r en bro mellom skole og fritid. Kulturskolen ivaretar et mangfold av kunst- og kulturfag. Den har som oppgave \u00e5 utvikle kunstfaglig kompetanse og uttrykksevne, s\u00e5 vel som kreativitet, kritisk sans samt kulturell og sosial kompetanse. Gjennom arbeid med kunst og kultur utvikles fantasi og sanselighet, og som deltakere i kulturelle fellesskap utvikles trygghet og forst\u00e5else for hva det vil si \u00e5 v\u00e6re 4 menneske; alene og sammen med andre \u2013 dette er grunnleggende for livsmestring og danning. For \u00e5 v\u00e6re en kulturskole for alle, s\u00e5 henvender kulturskolen seg til m\u00e5lgruppene sine gjennom prosesser for reell medvirkning og samhandling. Slik utvides rekrutteringen, og sikring av tilgjengelighet og relevans i kulturskolens tilbud. Barn og unge lyttes til og involveres i kulturskolens arbeid p\u00e5 alle niv\u00e5. Kulturskolen samhandler med andre kommunale tjenesteomr\u00e5der og aktuelle tjenester i kommunen \u2013 for \u00e5 bidra til gode liv i kommunen. En kulturskole for alle kjennetegnes av h\u00f8y kompetanse p\u00e5 kunst og kultur og et rikt mangfold i tilbud. Gjennom de tre pilarene l\u00e6ring, utfoldelse og b\u00e6rekraft, ivaretas kulturskolens spesifikke kunst- og kulturoppdrag, sammen med kulturskolens sosiale og samfunnsmessige oppdrag. Kapittel 1 beskriver kulturskolens samfunnsoppdrag, slik dette oppdraget er gitt gjennom lovverket, og uttrykt i konvensjoner og stortingsmeldinger. Kapittel 2 beskriver kulturskolens forst\u00e5else av oppdraget med bakgrunn i kapittel 1, og omhandler kulturskolens verdigrunnlag og m\u00e5lsettinger. I kapittel 3 beskrives kulturskolens praksis og organisering, mens kapittel 4 beskriver kvalitetsarbeid, roller og ansvar i kulturskolen, knyttet til kulturskolens praksis, slik den beskrives i kapittel 3. 5 1. KULTURSKOLENS SAMFUNNSOPPDRAG 1.1 Kulturskolens forankring i lover og konvensjoner Kulturskolen er forankret i oppl\u00e6ringsloven, og bidrar til \u00e5 oppfylle Norges forpliktelser til FN- konvensjoner om menneskerettigheter og UNESCO-konvensjoner. Kulturskolens samfunnsoppdrag forst\u00e5s ogs\u00e5 gjennom aktuelle stortingsmeldinger og andre til enhver tid gjeldende plan- og styringsdokument. 1.1.1 Oppl\u00e6ringsloven Kulturskolens samfunnsoppdrag er forankret i oppl\u00e6ringslovens kapittel 261, og fastsl\u00e5r at alle kommuner skal ha et kulturskoletilbud: \u00a7 26-1 Kulturskole: Kommunen skal ha eit tilbod om kulturskole til barn og unge, organisert i tilknyting til skolen og kulturlivet. \u00a7 26-2 Form\u00e5let med kulturskolen: Kulturskolen skal leggje til rette for at elevane f\u00e5r delta i ulike aktivitetar der dei f\u00e5r l\u00e6re, oppleve, skape og formidle kulturelle og kunstnariske uttrykk, i eit trygt og godt skolemilj\u00f8. 1.1.2 FN-konvensjoner om menneskerettigheter og UNESCO-konvensjoner Kulturskolens form\u00e5l og m\u00e5lsettinger bidrar til \u00e5 ivareta forpliktelser Norge har gjennom internasjonale konvensjoner. FNs barnekonvensjon artikkel 30 og 31 2 Barns rettigheter til kunst og kultur er nedfelt i barnekonvensjonens artikkel 31 som anerkjenner barnets \u00abrett til hvile og fritid og til \u00e5 delta i lek og fritidsaktiviteter som passer for barnets alder og til fritt \u00e5 delta i kulturliv og kunstnerisk virksomhet\u00bb. Det heter videre at \u00abpartene skal respektere og fremme barnets rett til fullt ut \u00e5 delta i det kulturelle og kunstneriske liv og skal oppmuntre tilgangen til egnede og like muligheter for kulturelle, kunstneriske, rekreasjons- og fritidsaktiviteter.\u00bb 1 Lov om grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringslova) - Lovdata 2 Barnekonvensjonen artikkel 30 og 31 (FN) 6 Kulturskolen viser til artikkel 30 i barnekonvensjonen og tar ansvar for \u00e5 sikre at barn og unge fra etniske, religi\u00f8se eller spr\u00e5klige minoriteter, eller barn og unge som tilh\u00f8rer en urbefolkning, f\u00e5r \u00ableve i pakt med sin kultur, bekjenne seg til og ut\u00f8ve sin religion, eller bruke sitt eget spr\u00e5k\u00bb. FNs konvensjon om rettigheter til mennesker med nedsatt funksjonsevne3 Kulturskole for alle inneb\u00e6rer \u00e5 ta et s\u00e6rskilt ansvar for at alle i kommunen som \u00f8nsker det, f\u00e5r ta del i kulturskolens aktiviteter og undervisning og at tilbudene er innrettet p\u00e5 en slik m\u00e5te at de er tilgjengelige for alle. UNESCO-konvensjonen om vern av den immaterielle kulturarven4 Kulturskolen \u00e5pner for et mangfoldig og anvendt kulturarvsbegrep, som inkluderer urfolk, nasjonale minoriteter og nye befolkningsgrupper, og drar veksler p\u00e5 et rikt og sammensatt kulturfellesskap. Kulturskolen deltar i det lokale mangfolds- og inkluderingsarbeidet i samarbeid med kommunens \u00f8vrige tjenester, og gir verdifulle bidrag til en b\u00e6rekraftig framtid. UNESCO-konvensjonen om vern og fremme av et mangfold av kulturuttrykk5 Kulturskolen legger til rette for et mangfold av kulturuttrykk der demokrati, toleranse, sosial rettferdighet og gjensidig respekt er sentralt. 1.1.3 Urfolksrettigheter Norge har sluttet seg til ILO-konvensjon nr. 169 om urfolk og stammefolk i selvstendige stater. For Norges del p\u00e5ligger det et spesielt ansvar \u00e5 legge til rette for at det det samiske folk, som urfolk, kan sikre og utvikle sitt spr\u00e5k, sin kultur og sitt samfunnsliv, jf. Grunnlovens \u00a7108. En forutsetning for at samer skal ha en levende og mangfoldig kultur, er at kunst- og kulturuttrykk blir videref\u00f8rt til kommende generasjoner. Kulturskolen tar et viktig ansvar ved \u00e5 tilby aktiviteter og oppl\u00e6ring innen samiske kulturuttrykk for alle elever, der v\u00e5re felles verdier og v\u00e5r felles historie fremheves. Kulturskoler i spr\u00e5kstimuleringskommuner og kommuner med samarbeidsavtaler med Sametinget, skal legge forholdene til rette for et samisk spr\u00e5k- og kulturtilbud til sine innbyggere. Kulturskolene tar derfor et naturlig ansvar for \u00e5 utvikle aktivitets- og 3Konvensjon om rettighetene til mennesker med nedsatt funksjonsevne (FN) 4https://www.regjeringen.no/no/tema/kultur-idrett-og-frivillighet/innsiktsartikler/Internasjonalt-kultursamarbeid/UNESCO/id766556/ 5 https://www.regjeringen.no/no/tema/kultur-idrett-og-frivillighet/innsiktsartikler/Internasjonalt-kultursamarbeid/UNESCO/id766556/ 7 oppl\u00e6ringstilbudet ogs\u00e5 innenfor det samiske omr\u00e5det. jf. Lov om Sametinget og andre samiske rettsforhold (sameloven) 1.2 Kulturskolens form\u00e5l Kulturskolens form\u00e5l er hjemlet i oppl\u00e6ringsloven \u00a726-2. Kulturskolens form\u00e5l oppsummeres i Meld. St. 18 (2020\u20132021)6: Form\u00e5let til kulturskolen er \u00e5 gi eit undervisningstilbod av h\u00f8g fagleg og pedagogisk kvalitet til alle barn og unge, uavhengig av kvar dei bur og \u00f8konomi. I kulturskolen skal elevane f\u00e5 l\u00e6re, oppleve, skape og formidle kulturelle og kunstnariske uttrykk. Kulturskolen skal \u00f2g bidra til \u00e5 kvalifisere elevar med s\u00e6rleg interesse og motivasjon for opptak i h\u00f8gare kunstfagleg utdanning. Tilbodet skal bidra til danninga barn og unge f\u00e5r, til \u00e5 fremje respekt for den kulturelle tilh\u00f8yrselen andre har, til bevisstgjering av eigen identitet og til \u00e5 utvikle evna til kritisk refleksjon. Kulturskolen er open for personar i alle aldrar, men barn og unge fr\u00e5 0 til 19 \u00e5r er prim\u00e6rm\u00e5lgruppa, og barn i skolealder, til og med vidareg\u00e5ande oppl\u00e6ring, skal prioriterast. Kulturskolen skal vere b\u00e5de ein skoleaktivitet, ein kulturaktivitet og ein fritidsaktivitet. Kulturskolen skal gi elevane moglegheit til \u00e5 medverke. Elevane skal erfare at dei blir lytta til, at dei har reell innverknad, og at dei kan p\u00e5verke det som vedkjem dei. Kulturskolen b\u00f8r vere ein samarbeidande akt\u00f8r med barnehagen, grunnoppl\u00e6ringa, SFO, anna kulturliv og frivillige akt\u00f8rar i den enkelte kommunen. Kulturskolen kan vere eit lokalt ressurssenter. Det er eit m\u00e5l at alle kulturskolar skal ha eit breiddetilbod og eit kjernetilbod. Nokon kulturskolar i kvart fylke/region kan ta eit s\u00e6rskilt ansvar for fordjupingstilbod og talentutvikling. Ein kulturskole for alle inneber at alle, uavhengig av bakgrunn, f\u00f8ler seg velkomne. Kulturskolen b\u00f8r spegle av mangfaldet i samfunnet gjennom eit breitt samansett tilbod av undervisning, formidling og skapande verksemd. L\u00e6ringsressurser kapittel 1 - kommer: 6 Meld. St. 18 (2020\u20132021) Oppleve, skape, dele \u2014 Kunst og kultur for, med og av barn og unge 8 2. KULTURSKOLENS FORST\u00c5ELSE AV OPPDRAGET 2.1 Kulturskolens verdigrunnlag Kulturskolens verdier er forankret i menneskerettighetene og ser hvert menneske som en ressurs. Kulturskolen har et humanistisk menneskesyn og ivaretar samfunnsverdier som menneskeverd, ytringsfrihet, demokrati og retten til \u00e5 delta i et fellesskap. Gjennom medvirkning, meningsskaping, inkludering og ivaretakelse av mangfold, er kulturskolen en kulturskole for alle. Fellesskapet i Norge rommer et voksende mangfold av kulturelle uttrykk. Ved \u00e5 anerkjenne og synliggj\u00f8re mangfoldet, bidrar kulturskolen til \u00e5 videref\u00f8re og fornye kulturarv. Kjennskap til egen kultur og trygghet i egen identitet, skaper respekt og nysgjerrighet overfor andre. Kunst- og kulturaktiviteter skaper arenaer for tilh\u00f8righet og sosialt fellesskap, og kan inspirere til deltakelse i det uenighetsfellesskapet som er en forutsetning for et fungerende demokrati. Med sitt verdigrunnlag og sin praksis bidrar kulturskolen til sosial b\u00e6rekraft, b\u00e5de for den enkelte og for samfunnet. 2.2 Kulturskolens tre pilarer Kulturskolen er en profesjonell kunst- og kulturfaglig ressurs for kommunens innbyggere. Med bakgrunn i kulturskolens form\u00e5l og verdier er kulturskolens aktiviteter tuftet p\u00e5 tre pilarer: l\u00e6ring, utfoldelse og b\u00e6rekraft. De tre pilarene er gjennomg\u00e5ende i alt av kulturskolens aktivitet og m\u00f8ter med den enkelte, og muliggj\u00f8res gjennom kulturskolens profesjonelle kunst- og kulturfaglige kompetanse. \u2022 L\u00e6ring: Kulturskolen gir kunst- og kulturfaglig oppl\u00e6ring, slik at alle som \u00f8nsker det kan utvikle kunstfaglig kompetanse ut ifra sine forutsetninger, \u00f8nsker og ambisjoner. (Jf. \u00a7 26-2 L\u00c6RE) \u2022 Utfoldelse: Kulturskolen muliggj\u00f8r kunstnerisk utfoldelse i samfunnet den er en del av, for alle barn og unge, men ogs\u00e5 for andre m\u00e5lgrupper i hele lokalsamfunnet. Kunstnerisk utfoldelse stimulerer skaperglede, engasjement og utforskertrang, gjennom \u00e5 \u00e5pne d\u00f8rer for nye ideer, l\u00f8sninger og perspektiv. (Jf. \u00a726-2 SKAPE og OPPLEVE og FORMIDLE) \u2022 B\u00e6rekraft: Kulturskolen skaper livskvalitet og sosial b\u00e6rekraft, gjennom \u00e5 forvalte h\u00f8y kunst- og kulturfaglig kompetanse i sammenheng med kommunens \u00f8vrige tjenestetilbud og frivillig sektor. (Jf. Kulturskolens verdigrunnlag) B\u00e6rekraft handler om menneskers forhold til hverandre, til kunsten og til naturen. 9 Dimensjonene av b\u00e6rekraft i kulturskolen forst\u00e5s kanskje aller best gjennom det samiske begrepet birgejupmi/bierggim/b\u00eferkenidh: \u00abBirgejupmi knytter sammen personer og lokalsamfunn, landskap, milj\u00f8 og \u00f8kosystemer. Det er en helhetlig tenking for bevaring og utvikling av v\u00e5re felles ressurser og verdier, som vi alle har individuelt og kollektivt ansvar for.\u00bb (Sametingsadministrasjonens overordnede strategi, 2022) Kulturskolen skaper muligheter, der mennesker m\u00f8tes og oppdager nye perspektiv, der mestring og skaperglede vokser fram, og der tradisjoner og kulturarv m\u00f8ter innovasjon og nye impulser. Slik bidrar kulturskolen til h\u00e5p for framtida, b\u00e5de for den enkelte og for hele samfunnet. 2.3 Kulturskolens m\u00e5l Kulturskolens m\u00e5l knyttes til de tre pilarene l\u00e6ring, utfoldelse og b\u00e6rekraft. Kulturskolen har som overordnede m\u00e5l at \u2022 alle barn og unge som \u00f8nsker det, skal f\u00e5 tilgang til relevant og tilpasset kunst- og kulturfaglige oppl\u00e6ringstilbud av h\u00f8y kvalitet i et trygt og godt skolemilj\u00f8 \u2022 barn og unge som \u00f8nsker det, f\u00e5r tilgang til fordypningsmuligheter, som kan danne grunnlag for videreg\u00e5ende og h\u00f8yere utdanning innen kunst- og kulturfag \u2022 elevene og andre som m\u00f8ter kulturskolens tilbud, gis muligheter til \u00e5 utfolde seg kunstnerisk \u2022 elevene og andre som m\u00f8ter kulturskolens tilbud, f\u00e5r mulighet til \u00e5 styrke sin sosiale og kulturelle kompetanse og finne sin egen stemme i samfunnets fellesskap \u2022 elevenes evne til kritisk refleksjon og selvstendige valg styrkes Derfor er kulturskolen \u2022 en profesjonell kunst- og kulturfaglig virksomhet, med h\u00f8y pedagogisk og kunstfaglig kompetanse \u2022 en aktiv tilrettelegger for medskapende prosesser og medvirkning, b\u00e5de p\u00e5 institusjonsniv\u00e5 og elevniv\u00e5 \u2022 \u00e5pen og inviterende mot nye m\u00e5lgrupper, og har strukturer som im\u00f8tekommer alle \u2022 en ressurs for et inkluderende lokalsamfunn gjennom kunst- og kulturoppl\u00e6ring og - aktivitet \u2022 driftet i n\u00e6r tilknytning til, og i helhetlig sammenheng med, andre tjenester i kommunen \u2022 endringsvillig og innovativ i takt med endringer i samfunnet 10 2.4 Kulturskolen \u2013 en akt\u00f8r for sosial b\u00e6rekraft Kulturskolen bidrar til sosial b\u00e6rekraft i lokalsamfunnet. Gjennom medvirkning, samhandling, samskaping og bevissthet rundt kulturskolens potensiale som inkluderende kraft i lokalsamfunnet, kommer kulturskolen n\u00e6rmere visjonen kulturskole for alle. Kulturskolen er en del av kommunens forebyggende og helsefremmende arbeid, og bidrar til \u00e5 finne l\u00f8sninger p\u00e5 tvers av tjenesteomr\u00e5der. Med sin kunst- og kulturfaglige kompetanse bidrar kulturskolen til sosial innovasjon og sosiale verdier i lokalsamfunnet. 2.4.1 Kulturskolen i medvirkning, samhandling og samskaping Kulturskolen skaper attraktive og tilgjengelige tilbud for lokalsamfunnet, og spiller en aktiv rolle i den lokale samfunnsbyggingen gjennom medvirkning, samhandling og samskaping. Kulturskolens potensial som kunst- og kulturfaglig bidragsyter og samskaper, er attraktivt for lokalsamfunnet. Kulturskolen bidrar til \u00e5 skape aktivitet, samhold og felles identitet blant innbyggerne p\u00e5 tvers av generasjoner. I en samskapingsprosess inng\u00e5r kulturskolen i et likeverdig forhold med andre akt\u00f8rer for l\u00e6ring og utvikling. Samskaping forutsetter et tankesett som bidrar til \u00e5 l\u00f8se de ulike tjenestenes felles samfunnsoppdrag, og forutsetter et samspill mellom dialog og samhandling. Medvirkning, samhandling og samskaping utvikler bredden i kulturskolens tilbud, og gj\u00f8r at kulturskolen bidrar til at andre tjenesteomr\u00e5der i kommunen ogs\u00e5 oppn\u00e5r sine m\u00e5l. Dette er et mulighetsrom som utfordrer etablerte strukturer, kulturer og forst\u00e5elser av hva kulturskole er, og for hvem. 2.4.2 Kulturskolen som inkluderende kraft Kulturskolen er en kulturskole for alle. Den bidrar med arenaer for tilh\u00f8righet, fellesskap og deltakelse, med strukturer og innhold som ikke ekskluderer, men inviterer til deltakelse. Gjennom \u00e5 speile mangfoldet av kulturelle uttrykk i samfunnet benytter kulturskolen sitt potensial til \u00e5 v\u00e6re brobygger og inkluderende kraft i lokalsamfunnet samt legger til rette for et mangfoldig tilbud. Kulturskolen er en bidragsyter til at flere tjenesteomr\u00e5der oppn\u00e5r sine m\u00e5l innenfor arbeidet med inkludering og innenforskap. Ved \u00e5 \u00f8ke sin mangfoldskompetanse setter kulturskolen sterkere fokus p\u00e5 \u00e5 se og forst\u00e5 mangfold som en sentral verdi. 11 2.4.3 Kulturskolen i forebyggende og helsefremmende arbeid Deltakelse i kulturelle aktiviteter, for eksempel gjennom kulturskolen, kan gi mestringsf\u00f8lelse, tilh\u00f8righet og bidra til god psykisk helse.7. I kommunens forebyggende og helsefremmende arbeid deltar kulturskolen og bidrar til god folkehelse og til \u00e5 redusere sosiale helseforskjeller. God helse kan handle om opplevelse av livskvalitet og mestring av eget liv. Kulturskoler kan tilby musikkterapi som en del av kommunens helsetilbud til sine innbyggere. Musikkterapi er ressursorientert og fokuserer aktuelle m\u00e5l innen helsefremmende arbeid, behandling, rehabilitering og omsorg. L\u00e6ringsressurser kap. 2 - kommer: eks. handbok-for-samskaping.pdf (ks.no) eks. Verkt\u00f8y og arbeidsm\u00e5ter - KS 3. KULTURSKOLENS PRAKSIS 3.1 Organisering av kulturskolens tilbud En kulturskole for alle inneb\u00e6rer at alle, uavhengig av bakgrunn, f\u00f8ler seg velkomne. Kulturskolen gjenspeiler mangfoldet i samfunnet gjennom et bredt sammensatt tilbud av undervisning, formidling og skapende virksomhet. Medvirkning og involvering bidrar til \u00f8kt eierskap og synlighet, og er en forutsetning for at kulturskolen til enhver tid er relevant og tilgjengelig. Behovet for tilpasset oppl\u00e6ring og samfunnets behov for at kulturskolen m\u00e5 v\u00e6re innovativ og endringsvillig i m\u00f8te med en framtid som er ukjent, er styrende for kulturskolens praksis. Kulturskolens praksis organiseres innenfor tre omr\u00e5der, med ulike profiler og m\u00e5lsettinger: Kjerneprogram, fordypningsprogram og breddetilbud. All aktivitet innenfor disse omr\u00e5dene er tuftet p\u00e5 kulturskolens tre pilarer. 7 https://www.regjeringen.no/no/dokumenter/meld.-st.-15- 20222023/id2969572/?q=kulturskule&ch=3#match_0 12 3.1.1 Kjerneprogrammet Kjerneprogrammet er for elever som er individuelt registrert for undervisning i ett eller flere fag ved kulturskolen. Kjerneprogrammet har ingen inntakskrav, og skal v\u00e6re \u00e5pent for alle barn og unge som \u00f8nsker det. Ogs\u00e5 andre aldersgrupper kan tas inn som elever i kjerneprogrammet, men barn og unge skal prioriteres. Undervisninga i kjerneprogrammet er tilpasset den enkelte elev, og foreg\u00e5r gjennom varierte undervisningsformer individuelt, i grupper, i ensembler og p\u00e5 tvers av fag. Undervisninga i kjerneprogrammet har definerte m\u00e5l om faglig progresjon og oppl\u00e6ring p\u00e5 alle niv\u00e5 \u2013 kontinuerlig over hele skole\u00e5r eller som kortere, tidsavgrensede kurs. 3.1.2 Fordypningsprogrammet Fordypningsprogrammet bygger p\u00e5 tilbud i kjerneprogrammet, og er for elever som er s\u00e6rlig motivert for st\u00f8rre undervisningsmengde og mer systematisk egeninnsats. Tilbud innenfor fordypningsprogrammet gir faglig fordypning og kan v\u00e6re innrettet mot h\u00f8yere kunstfagutdanning, eller gi annen fordypning p\u00e5 elevens premisser. Fordypningsprogrammet er tilpasset den enkelte elev, og foreg\u00e5r gjennom varierte undervisningsformer individuelt, i grupper, i ensembler og p\u00e5 tvers av fag. Den enkelte kulturskole foretar en vurdering for inntak til fordypningsprogrammet etter tilbudenes innretning og undervisningas m\u00e5l. For \u00e5 sikre tilgang til fordypningstilbud er det behov for systematisert samarbeid, der noen kulturskoler i hvert fylke/hver region tar et s\u00e6rskilt ansvar for dette. Samarbeid mellom kommuner, aktuelle institusjoner p\u00e5 regionalt og nasjonalt niv\u00e5 og andre relevante akt\u00f8rer, tilrettelegger for at elever som er motiverte og kvalifiserte for det kan delta i et fordypningstilbud \u2013 uavhengig av hvor de bor. 3.1.3 Breddetilbud Hovedintensjonen med breddetilbudet er utadrettet virksomhet basert p\u00e5 samarbeid som favner bredt. Breddetilbudet utnytter kulturskolens potensial i kommunens arbeid med \u00e5 utvikle helhetlige tilbud til innbyggerne. Breddetilbudet er den delen av kulturskolens tilbud der brukerne ikke er individuelt registrert som kulturskolens elever. Tilbud og aktiviteter innenfor breddetilbudet utvikles i samhandling og samskaping med kommunens \u00f8vrige tjenestetilbud. Undervisning i samarbeid med grunnoppl\u00e6ringen, SFO og barnehage, og undervisning og andre tjenester som er rettet mot brukere utenfor kulturskolen, er en del av breddetilbudet. Kommunen avgj\u00f8r selv det totale breddetilbudet. Organisering og utforming av tilbudene tar utgangspunkt i kommunale planer og lokalsamfunnets behov og muligheter. 13 3.2 Kulturskolens fag Kulturskolens fag har tradisjonelt v\u00e6rt dans, musikk, sirkus, skapende skriving, teater og visuell kunst8. I samfunnet generelt er det \u00f8kende vekt p\u00e5 tverrfaglighet, samskaping og flermedialitet (innholdsproduksjon p\u00e5 flere plattformer, red.mrk.). Den teknologiske og digitale utviklingen setter nye krav og gir nye muligheter. Dette preger ogs\u00e5 kulturskolens faglighet, som bygger fagkompetanse og tilbyr undervisning som svarer til samfunnets behov og nye mulighetsrom. Kulturskolen tenker derfor kunst- og kulturfagene i stadig nye sammenhenger og kombinasjoner, og som del av tverrfaglige tjeneste- og kurstilbud i kommunen. Gjennom samiske kulturfag tar kulturskolen et s\u00e6rlig ansvar for aktiviteter og oppl\u00e6ring som bygger p\u00e5 samisk spr\u00e5k, kultur og tradisjonskunnskap. Disse tilbudene rettes mot den samiske befolkningen spesielt og ogs\u00e5 mot befolkningen for \u00f8vrig. For \u00e5 kunne gi attraktive tilbud og for \u00e5 kunne n\u00e5 nye m\u00e5lgrupper \u2013 og slik v\u00e6re en kulturskole for alle \u2013 vektlegger kulturskolen mangfold i undervisningstilbudene sine. Kulturskolens fag er derfor kunst- og kulturfag i vid forstand, som favner b\u00e5de tradisjonelle sjangre og uttrykk, og nye og sammensatte fag. 3.3 Digitalitet og dialog - kulturskolen i en digital tidsalder Dagens kunst- og kulturoppl\u00e6ring har nye og digitale forutsetninger, og kulturskolen benytter de mulighetene som ligger i den digitale utviklingen. Den digitale tidsalderen gj\u00f8r at sammenhengen mellom h\u00e5ndverk og originalitet endrer seg. \u00c5 beherske h\u00e5ndverket er ikke n\u00f8dvendigvis en forutsetning for elevens egen originalitet \u2013 originaliteten kan v\u00e6re en vei inn i h\u00e5ndverket. Dette stiller krav til andre og mer dialogbaserte undervisningsformer. Elevene kommer ofte inn i kulturskolen med kunnskaper og digitale ferdigheter som tidligere ikke har v\u00e6rt del av oppl\u00e6ringa i kulturskolen. I en digital tidsalder er mange elever selvl\u00e6rte p\u00e5 flere omr\u00e5der. P\u00e5 noen omr\u00e5der kan de ogs\u00e5 mer om det digitale enn kulturskolel\u00e6reren kan. En verdsetting av kunnskapen som bringes inn i kulturskolen forutsetter nye pedagogiske tiln\u00e6rmingsm\u00e5ter, som anerkjenner ulike kompetanser og ferdigheter i l\u00e6ringssituasjonen. 8 Rammeplanen > Norsk kulturskoler\u00e5d (kulturskoleradet.no) 14 3.4 L\u00e6ringsst\u00f8ttende arbeid i kulturskolen I kulturskolen skal kulturskoleelevene utvikle sine evner til \u00e5 reflektere kritisk, ta selvstendige valg, og finne og formidle egne kunst- og kulturuttrykk. Systematiske og konstruktive tilbakemeldinger er st\u00f8tte underveis i elevens l\u00e6ringsprosesser, for \u00e5 styrke l\u00e6ring, utvikling og trivsel. Kulturskolel\u00e6rernes l\u00e6ringsst\u00f8ttende arbeid innenfor ulike fag og program styrkes gjennom systematisk utvikling av en felles, l\u00e6ringsst\u00f8ttende vurderingskultur i kulturskolen. Elevenes forutsetninger for \u00e5 l\u00e6re kan styrkes dersom \u2022 de forst\u00e5r hva de skal l\u00e6re og hva som er forventet av dem. L\u00e6ringsst\u00f8ttende arbeid i kulturskolen inkluderer \u00e5 samarbeide med eleven om \u00e5 sette tydelige m\u00e5l, som eleven forst\u00e5r. \u2022 de f\u00e5r r\u00e5d om hvordan de kan utvikle seg videre. L\u00e6rerens tilbakemelding blir alts\u00e5 f\u00f8rst og fremst fremover-meldinger, med refleksjoner rundt og r\u00e5d om hva som skal til for at eleven skal forbedre sin kompetanse. \u2022 de er involvert i eget l\u00e6ringsarbeid ved blant annet \u00e5 vurdere eget arbeid og utvikling. Kulturskoleelevens egen medvirkning i vurdering av egen l\u00e6ring m\u00e5 derfor st\u00e5 sentralt i det l\u00e6ringsst\u00f8ttende arbeidet. 3.5 Kulturskolel\u00e6reren og det profesjonelle l\u00e6ringsfellesskapet Kulturskolel\u00e6rerens m\u00f8te med elever og andre som m\u00f8ter kulturskolens tilbud, og de ulike brukernes m\u00f8ter med de kunstneriske aktivitetene, er kjernen i alt av kulturskolens virksomhet. Kulturskolel\u00e6reren har et bevisst forhold til sine roller som pedagog, kunstut\u00f8ver og faglig forbilde, leder av sm\u00e5 og store grupper, organisator, prosjektleder, koordinator, inspirator, kulturb\u00e6rer, samarbeidspart og kollega. Kulturskolens \u00f8kende vekt p\u00e5 \u00e5 v\u00e6re en samhandlende akt\u00f8r fordrer kunnskap i kulturskolekollegiet om kommunens \u00f8vrige tilbud, og en helhetlig forst\u00e5else av kulturskolens rolle i kommunens tjenestetilbud. God utvikling av praksis krever rom for felles refleksjoner knyttet til verdivalg og utviklingsbehov. Kulturskolen er et profesjonelt l\u00e6ringsfellesskap som er opptatt av hvordan den enkelte l\u00e6rers praksis bidrar til elevenes l\u00e6ring og utvikling av kulturskolens tilbud. Alle ansatte i kulturskolen tar aktivt del i kulturskolens profesjonelle l\u00e6ringsfellesskap, for kontinuerlig vurdering og videreutvikling av egen og kulturskolens praksis. Gjennom \u00e5 delta i kulturskolens profesjonelle l\u00e6ringsfelleskap vil kulturskolel\u00e6reren \u2022 videreutvikle pedagogisk og kunst- og kulturfaglig kompetanse \u2022 beskrive og begrunne egen praksis med et felles fagspr\u00e5k \u2022 bevisstgj\u00f8re sitt forhold til sine mange roller som profesjonsut\u00f8ver \u2022 se sitt eget fagomr\u00e5de i en st\u00f8rre sammenheng i lokalsamfunnet og i en samfunnskontekst 15 \u2022 ha som m\u00e5l \u00e5 utvikle kvaliteten p\u00e5 kulturskolens tilbud gjennom utvikling av egen og andres praksis \u2022 v\u00e6re opptatt av hvordan kulturskolens praksis bidrar til elevenes l\u00e6ring og utvikling av kulturskolens tilbud 3.6 Kulturskolens praksis i samhandling med andre Oppl\u00e6ringsloven fastsl\u00e5r at kommunenes kulturskoletilbud skal v\u00e6re organisert i tilknytning til skolen og kulturlivet. Gjennom samarbeid og samhandling med barnehager, skoler, bibliotek og det lokale kulturlivet, er kulturskolen en ressurs og st\u00f8tte i et helhetlig oppl\u00e6ringsl\u00f8p, og for det frivillige kulturlivet i kommunen. Som en del av kommunens samlede tjenestetilbud samarbeider kulturskolen ogs\u00e5 n\u00e6rt med kommunale tjenester som eldreomsorg, NAV, helsetjenester, barneverntjeneste, flyktningtjeneste med flere. Kulturskolen har kjennskap til og kompetanse om mulige samarbeidsparter, og utvikler kontinuerlig sine tjenester i lag med andre, for et helhetlig tilbud for hele lokalsamfunnet. Gjennom \u00e5 samarbeide tverrfaglig om oppgaver, ansatte, budsjett og eksterne s\u00f8knader \u00f8kes potensialet for samhandling med kulturskolen, og sikrer samtidig kulturskolens relevans i lokalsamfunnet. Kulturskolens ansatte deltar i l\u00e6ringsfellesskap med andre tjenester og fagomr\u00e5der, med sikte p\u00e5 \u00e5 realisere intensjonen om kulturskolen som samhandlende akt\u00f8r. 3.6.1 Kulturskolen og grunnoppl\u00e6ringen I henhold til oppl\u00e6ringsloven er kulturskolen organisert i tilknytning til skolen. I overordnet del av l\u00e6replanverket for grunnoppl\u00e6ringen9 framheves betydningen av kunst, kultur og kreativitet, b\u00e5de for samfunnsutvikling og personlig utvikling. Skapende l\u00e6ringsprosesser settes i et st\u00f8rre perspektiv, som en forutsetning for danning og identitetsutvikling. Elevene skal derfor f\u00e5 bruke sine skapende krefter gjennom hele grunnoppl\u00e6ringen. L\u00e6replanverkets overordnede del poengterer verdien av samarbeid for \u00e5 stimulere til nytenking og entrepren\u00f8rskap. Gjennom samarbeid kan kulturskolens kunst- og kulturfaglige kompetanse supplere grunnoppl\u00e6ringen, og grunnoppl\u00e6ringen kan st\u00f8tte opp om kulturskolens oppdrag. 9 (Overordnet del - oppl\u00e6ringens verdigrunnlag/1.4-skaperglede-engasjement-og-utforskertrang) 16 Helhetlig tenking fra skoleeier og kulturskoleledelsen, gjennom \u00e5 legge opp til tett samarbeid mellom grunnoppl\u00e6ringen og kulturskolen, skaper synergier til beste for alle barn og unge i kommunen10. En slik helhetlig tenking inneb\u00e6rer at det legges til rette for profesjonelle l\u00e6ringsfellesskap mellom kulturskolel\u00e6rere og annet pedagogisk personale i kommunen samt at skoleeier ser ansettelser i grunnoppl\u00e6ring og kulturskolen i sammenheng. 3.6.2 Kulturskolen og kulturlivet Kulturskolens tilknytning til kulturlivet poengteres i oppl\u00e6ringsloven. Gjennom tett samhandling med b\u00e5de frivillig kulturliv og profesjonelle akt\u00f8rer p\u00e5 kunst- og kulturfeltet, er kulturskolen sentral i den lokale, kulturelle infrastrukturen. Kulturskolen er involvert i store deler av det kunst- og kulturfaglige tilbudet i kommunen, og har ogs\u00e5 en sentral rolle i et helhetlig utdanningsl\u00f8p fram til det profesjonelle kulturlivet. 3.6.3 Kulturskolen og kommunens tjenester Samhandling mellom ulike virksomheter i kommunen er avgj\u00f8rende for \u00e5 videreutvikle gode og b\u00e6rekraftige l\u00f8sninger for kommunes innbyggere. Kulturskolen deltar i kommunes arbeid med \u00e5 utarbeide gode tjenestetilbud, gjennom tett dialog med andre kommunale virksomheter. Samhandling mellom kulturskolen, \u00f8vrige kommunale tjenester og andre tilbud i kommunen, kan bidra til \u00e5 l\u00f8se kommunens oppgaver innenfor omr\u00e5der som oppvekst, helse og omsorg. L\u00e6ringsressurser kap. 3 - kommer eks. Kulturskolebasert vurdering for l\u00e6ring > Norsk kulturskoler\u00e5d (kulturskoleradet.no) eks. Vurdering for l\u00e6ring \u2013 skoler og skoleeieres svar p\u00e5 sp\u00f8rsm\u00e5l om vurderingspraksis (udir.no) eks. Rammeverk for l\u00e6rerens profesjonsfaglige digitale kompetanse (PfDK) eks. Profesjonelle l\u00e6ringsfellesskap - Skolelederforbundet eks. 3.5 Profesjonsfellesskap og skoleutvikling | udir.no eks. Film: Profesjonsfellesskap og skoleutvikling | udir.no eks. for ulike fag, metodiske tiln\u00e6rminger, samarbeidsformer m.m. eks. l\u00e6ringsressurser for samiske kulturfag 10 Skaperglede, engasjement og utforskertrang (regjeringen.no) 17 4. KVALITET, ROLLER OG ANSVAR I KULTURSKOLEN 4.1 Kvalitet i kulturskolen Kvalitet i kulturskolen ses i sammenheng med kulturskolens tre pilarer: l\u00e6ring, utfoldelse og b\u00e6rekraft. Kvalitet er ikke et entydig begrep, og sp\u00f8rsm\u00e5let om hva som er god kvalitet holdes levende og dr\u00f8ftes b\u00e5de av kulturskoleeier, -ledelse, -l\u00e6rere og innbyggerne i kommunen. Arbeidet med kvalitet i kulturskolen foreg\u00e5r kontinuerlig. Kulturskoleeier, kulturskolens ansatte, elever og andre som er i kontakt med kulturskolens tilbud, vurderer regelmessig kulturskolens undervisningsformer, innhold, organisering og kulturskolens samhandling med andre. Elev- og brukerperspektivet ivaretas gjennom involvering av elevr\u00e5d, r\u00e5d for personer med funksjonsnedsettelse, ungdomsr\u00e5d, eldrer\u00e5d m.m.11 4.1.1 Strukturkvalitet, prosesskvalitet og resultatkvalitet I barnehage- og oppl\u00e6ringssammenheng beskrives kvalitet ofte ut fra underomr\u00e5dene strukturkvalitet, prosesskvalitet og resultatkvalitet12. Resultatkvaliteten er det kulturskolen \u00f8nsker \u00e5 oppn\u00e5 slik det er formulert i kapittel 1.2 og 2.3. Kvaliteten p\u00e5 m\u00e5loppn\u00e5elsen vil v\u00e6re avhengig av struktur- og prosesskvaliteten. For kulturskolen handler strukturkvalitet om hvordan kulturskolen er organisert, hvilke tilbud som gis, om bygninger og annen infrastruktur, om kulturskolens kompetanse, \u00f8konomiske forhold m.m. Kulturskolens strukturkvalitet kjennetegnes blant annet ved at \u2022 kulturskolens ulike tilbud er godt innrettet for \u00e5 m\u00f8te mulighetene og utfordringene i kommunen \u2022 kulturskolens ansatte har relevant kompetanse, og kulturskolen har planer og systemer for kompetanseutvikling \u2022 det er gode systemer for kvalitetsutvikling og oppf\u00f8lging \u2022 kulturskolens ledelsesstruktur er hensiktsmessig innrettet \u2022 lokaler, undervisningsfasiliteter og annen infrastruktur er hensiktsmessig og muliggj\u00f8r deltagelse for alle \u2022 kulturskolen er en integrert del av kommunens planverk \u2022 kulturskolen er organisert i tilknytning til skolen og kulturlivet 11 Lov om kommuner og fylkeskommuner (kommuneloven) \u00a75-2 12 jf. https://www.udir.no/kvalitet-og-kompetanse/hva-er-kvalitet/ 18 \u2022 det er strukturer og avtaler for samarbeid med profesjonelle kunst- og kulturmilj\u00f8 og aktuelle kompetanse- og utdanningsmilj\u00f8 \u2022 kulturskolen har hensiktsmessige \u00f8konomiske rammer Prosesskvalitet i kulturskolen handler om kulturskolens praksis, om innholdet i undervisninga og de \u00f8vrige tjenestene kulturskolen leverer, om medvirkning og innbyggerdialog, om ut\u00f8vd ledelse, den pedagogiske praksisen, profesjonelle l\u00e6ringsfelleskap m.m. Kulturskolens prosesskvalitet kjennetegnes blant annet ved at \u2022 alle barn og unge har reell tilgang til kulturskolens tilbud \u2022 alle elever og andre som er i kontakt med kulturskolens tilbud opplever et trygt og godt l\u00e6ringsmilj\u00f8 \u2022 kulturskolens elever medvirker til egen l\u00e6ring \u2022 elever som er motiverte og kvalifiserte for det, har muligheter for fordypning innen kunst- og kulturfag \u2022 kulturskolens ansatte opplever arbeidsmilj\u00f8et som godt \u2022 det er kultur for kontinuerlig utviklingsarbeid ved kulturskolen gjennom aktiv deltakelse i profesjonelle l\u00e6ringsfellesskap \u2022 kulturskolens tilbud ses i sammenheng med et helhetlig oppvekstl\u00f8p, og kan danne grunnlag for videre yrkesvalg innen kunst- og kulturut\u00f8velse \u2022 kulturskolen forst\u00e5r og ut\u00f8ver sine oppgaver i sammenheng med kommunens \u00f8vrige tjenester \u2022 kommunens innbyggere har mulighet til \u00e5 medvirke i utviklingen av kulturskolen \u2022 kulturskolen er inviterende og bidrar til inkluderende lokalsamfunn \u2022 det teknologiske og digitale mulighetsrommet tas i bruk 4.1.2 Anbefalte kompetansekrav for ansatte i kulturskolen Ansatte i kulturskolen har h\u00f8y kunstfaglig kompetanse med minimum tre \u00e5rs formell kunstfaglig utdanning. Ved tilsetting i undervisningsstilling tilstrebes pedagogisk kompetanse tilsvarende i skoleverket ellers. Ledere i kulturskolen har i tillegg minst tre \u00e5rs erfaring fra kulturskole, lederutdanning og/ eller relevant ledererfaring. Kulturskoleleder b\u00f8r ogs\u00e5 kunne dokumentere kompetanse p\u00e5 ledelse av kulturskolens utviklingsarbeid. Dersom s\u00e6rlige forhold tilsier det, kan det tilsettes s\u00f8kere som ikke tilfredsstiller disse anbefalte kompetansekravene. Realkompetanse eller s\u00e6rlig relevant kompetanse for arbeidsoppgavene som tilligger stillingen m\u00e5 dokumenteres. 19 4.2 Kommunens ansvar Som kulturskoleeier har kommunen det overordnede ansvaret for kvaliteten i kulturskolen. Kulturskolen er en del av kommunens helhetlige tjenestetilbud knyttet til oppvekst, utdanning, kultur og helse, og inng\u00e5r i kommunens plandokument. Kommunen har som skoleeier det overordnede ansvaret for at kulturskolen har kvalifiserte l\u00e6rere, som er rustet til l\u00e6rerrollens nye utfordringer i en samfunnskontekst. Kulturskolen skal v\u00e6re for alle, og kommunen sikrer alle barn og unge like muligheter for deltakelse i kulturskolens tilbud. Kommunen har ansvar for at kulturskolen har egnede lokaler og infrastruktur som er tilpasset det tilbudet som skal gis. Sambruk av b\u00e5de lokaler og kompetanse kan gi gode synergier, og kommunen har ansvaret for \u00e5 legge til rette for dette. Kommunen har ansvar for kvalitets- og kompetanseutvikling i kulturskolen p\u00e5 lik linje som for skoleverket ellers13. I dette inng\u00e5r \u00e5 sikre kulturskolel\u00e6rerne tilgangen til et relevant videre- og etterutdanningstilbud p\u00e5 linje med andre l\u00e6rere og ansatte i kommunen. Kommunen som kulturskoleeier legger til rette for samarbeid med universitets- og h\u00f8gskolesektoren og for at kulturskolen kan ta imot praksisstudenter fra h\u00f8yere utdanningsinstitusjoner. Det kan ogs\u00e5 initieres samarbeid med universitets- og h\u00f8gskolesektoren om forskning- og utviklingsarbeid knyttet til kulturskolens fag og praksiser. I noen kommuner er et n\u00e6rmere samarbeid med universitets- og h\u00f8gskolesektoren som \u201cuniversitetskulturskole\u201d14 et m\u00e5l. Slikt samarbeid med universitets- og h\u00f8gskolesektoren skjer gjerne sammen med andre kommuner. 4.3 Kulturskolens ansvar Kulturskolens rektor/ leder er ansvarlig for at kulturskolen har h\u00f8y kvalitet i oppl\u00e6ringen og tjenestene som tilbys. Kulturskolerektor legger til rette for profesjonelle l\u00e6ringsfelleskap og pedagogisk utviklingsarbeid, og for utviklingsarbeid i samhandling med kulturskolens samarbeidsparter og ulike kompetansemilj\u00f8. Kulturskolerektor har ansvar for at kulturskolen har et trygt og godt l\u00e6ringsmilj\u00f8, er \u00e5pen og inviterende ovenfor nye m\u00e5lgrupper, og for \u00e5 legge til rette for medvirkning og innbyggerdialog. 13 https://www.udir.no/kvalitet-og-kompetanse/lokal-kompetanseutvikling/eiers-ansvar-for-kvalitet-og-kompetanse/ 14 Universitetskulturskoleprosjektet - NTNU 20 Utdanningsdirektoratet har utarbeidet en ressurs om krav og forventninger til rektor i grunnoppl\u00e6ringen15. De samme krav og forventninger gjelder for kulturskolens rektor/ leder. Hele kulturskolens personale bidrar til \u00e5 oppfylle kulturskolens m\u00e5l. Kulturskolel\u00e6rerne har et spesielt ansvar for \u00e5 s\u00f8rge for h\u00f8y kvalitet i kulturskolens ulike tilbud, og for at utbyttet for den enkelte elev og andre som m\u00f8ter kulturskolens tilbud blir st\u00f8rst mulig. Kulturskolel\u00e6rerne har derfor planer med definerte m\u00e5l for oppl\u00e6ringen og aktivitetene som tilbys. Kulturskolel\u00e6rerne har ansvaret for at eleven og andre som m\u00f8ter kulturskolens tilbud medvirker i alle faser av undervisningen/tilbudet. Kulturskolens personale holder seg faglig oppdatert og deltar i profesjonelle l\u00e6ringsfelleskap i kulturskolen. 4.4 Universiteter og h\u00f8gskolers ansvar Universiteter og h\u00f8gskoler bidrar i kompetanseutviklingen i kulturskolen. Dette for \u00e5 sikre at utdanningsl\u00f8pene som tilbys er relevante for kulturskolenes n\u00e5v\u00e6rende og fremtidige behov. Universiteter og h\u00f8gskoler sikrer relevant og tilgjengelig etter- og videreutdanning, i takt med at kulturskolens kompetansebehov endres. For \u00e5 kunne gj\u00f8re dette er det er viktig at universitet- og h\u00f8gskolesektoren kjenner b\u00e5de kulturskolens og kommunenes praksis og de behovene og mulighetsrommene som finnes. Universitet- og h\u00f8gskolesektoren deltar derfor i aktive partnerskap og bidrar slik i kulturskolenes utviklingsarbeid. 4.5 Utvikling, forskning og innovasjon i kulturskolen Kulturskolens praksis utvikles kontinuerlig, i takt med at samfunnet er i kontinuerlig endring. Endringene i samfunnet kan v\u00e6re utfordrende, men kan ogs\u00e5 gi muligheter. Det kan medf\u00f8re at kulturskolen f\u00e5r nye oppgaver \u00e5 l\u00f8se, m\u00e5 finne nye arbeidsm\u00e5ter, skape andre fag og fagkombinasjoner, g\u00e5 inn i nye samarbeidskonstellasjoner og bygge nye strukturer. Utviklingsarbeidet skjer i l\u00e6rerkollegiet ved kulturskolen samt i profesjonelle l\u00e6ringsfelleskap med andre som kulturskolen samarbeider med. Endringer i samfunnet gir ogs\u00e5 nye perspektiv for politikkutviklingen for kulturskolen b\u00e5de lokalt og nasjonalt. Dette krever oppdatert kunnskap og kompetanse. Innovasjon er n\u00f8dvendig for \u00e5 finne nye l\u00f8sninger og svar. 15 https://www.udir.no/kvalitet-og-kompetanse/etter-og-videreutdanning/rektor/krav-og-forventninger-til-en-rektor/ 21 B\u00e6rekraftig utvikling i kulturskolen skjer i et samspill mellom f\u00f8lgende: \u2022 kulturskolen (jf. kap. 4.3) der praksisen utvikles \u2022 politiske beslutningstakere/kulturskoleeiere som har overordnede m\u00e5l for og gir rammer for hva virksomheten skal levere (jf. kap. 4.2) \u2022 universitets- og h\u00f8gskolesektoren som tilbyr og utvikler kompetanse. (jf. kap. 4.4) Utvikling av kulturskolens praksis skjer i n\u00e6r dialog og samarbeid med skoleeier og andre relevante politiske beslutningstakere. Slik kan de tjenestene som utvikles i kulturskolen bli enda bedre innrettet for \u00e5 n\u00e5 de overordnede m\u00e5lene. Samtidig vil politiske beslutningstakeres kjennskap til kulturskolens praksis gi bedre beslutningsgrunnlag for hvordan kulturskolen kan forvaltes i helhetlig sammenheng med kommunens \u00f8vrige tjenester. Utvikling av kulturskolens praksis i n\u00e6rt samarbeid med forsknings- og utdanningsmilj\u00f8 gir UH-sektor innblikk i hva slags kompetanser som til enhver tid beh\u00f8ves i kulturskolen. Samarbeidet gj\u00f8r ogs\u00e5 at UH-sektor gir viktige faglige perspektiv til praksisutviklingen, gjennom veiledning og relevant kunnskapstilfang. H\u00f8yere kunstfaglige utdanningsinstitusjoner kan i samarbeid med kulturskolen initiere og gjennomf\u00f8re forskningsprosjekt og pedagogiske/kunstneriske utviklingsprosjekt. Et slikt samspill \u00f8ker kvaliteten i og relevansen av kulturskolens leveranse, og gir synergier gjennom \u00f8kt kunnskap og forst\u00e5else i politiske beslutningsorganer, samt h\u00f8yere relevans i utdanninger og forskning. L\u00e6ringsressurser kap. 4 - kommer: 22 "
}