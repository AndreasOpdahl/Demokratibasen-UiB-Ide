{
  "dokument_id": "292e7078-d328-5a0e-aab1-76428e690e8e",
  "doc_type": "case_presentation",
  "kommune": 4601,
  "tittel": "H\u00f8ring - Forvaltningsplan for gr\u00e5g\u00e5s og lokal forskrift om utvidet jakttid",
  "url": "https://bergen.kommune.no/politikere-utvalg/api/fil/bk360/9835609/Framstilling-Horing-Forvaltningsplan-for-gragas-og-lokal-forskrift-om-utvidet-jakttid",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/05344-7 H\u00f8ring - Forvaltningsplan for gr\u00e5g\u00e5s og lokal forskrift om utvidet jakttid Hva saken gjelder: Byr\u00e5det besluttet i sak 1019/24 den 1.februar 2024 \u00e5 starte opp arbeid med Forvaltningsplan for gr\u00e5g\u00e5s og lokal forskrift for utvidet jakttid. Byr\u00e5d for byutvikling presenterer i denne saken h\u00f8ringsutkast av Forvaltningsplan for gr\u00e5g\u00e5s og h\u00f8ringsutkast av lokal forskrift om utvidet jakttid. Bymilj\u00f8etaten har, i samarbeid med ber\u00f8rte grunneiere og landbruksenheten i Bergen kommune, utarbeidet forslag til Forvaltningsplan for gr\u00e5g\u00e5s i Bergen kommune, samt forslag til tekst for lokal forskrift om utvidet jakttid p\u00e5 gr\u00e5g\u00e5s. B\u00e5de forvaltningsplanen og lokal forskrift skal behandles og godkjennes av Statsforvalteren i Vestland, jf. Forskrift om jakt- og fangsttider samt sanking av egg og dun for jaktsesongene fra og med 1. april 2022 til og med 31. mars 2028, \u00a7 3. Bakgrunn Utfordringer med gr\u00e5g\u00e5s er et stadig \u00f8kende problem for jordbruket p\u00e5 Vestlandet, ogs\u00e5 i Bergen. Gr\u00e5g\u00e5s er klimavinnere, og bestanden er \u00f8kende. Gjessene foretrekker ofte \u00e5 beite p\u00e5 dyrket mark, fremfor naturlige beiteomr\u00e5der. Videre legger de igjen store menger avf\u00f8ring som forringer f\u00f4ret. Skadeomfanget varierer mellom vekstsesonger og mellom omr\u00e5der, men det er typisk at enkelte g\u00e5rdbrukere f\u00e5r en uforholdsmessig stor del av ulempene. Det kan ogs\u00e5 forekomme konflikter knyttet til friluftsliv, s\u00e6rlig p\u00e5 badeplasser, samt utfordringer for flysikkerheten. Det er ingen bestandsregulering av gr\u00e5g\u00e5s i Bergen, og liten tradisjon for jakt. Normal jakttid for gr\u00e5g\u00e5s er 10. august \u2013 23. desember. Et aktuelt bestandsregulerende tiltak er \u00e5 begynne jakten tidligere, slik at avlinger i mindre grad blir \u00f8delagt. Statsforvalter kan, gjennom lokal forskrift, utvide jakttiden (og eventuelt skadefelling). For at Statsforvalter skal kunne fastsette en lokal forskrift, m\u00e5 det ligge en lokal forvaltningsplan til grunn. En forvaltningsplan og forskrift om utvidet jakttid er en systematisk tiln\u00e6rming til problemet. Form\u00e5l Form\u00e5let med forvaltningsplanen er en mer helhetlig og samkj\u00f8rt forvaltning av gr\u00e5g\u00e5s. Gjennom \u00f8kt kunnskap, avsetting av friomr\u00e5der for gjess, rolle- og ansvarsavklaring i forvaltningen, samt bedre organisert jakt, skal planen bidra til en bestandsregulering mot et mer b\u00e6rekraftig bestandsniv\u00e5. B\u00e5de hensynet til gr\u00e5g\u00e5s som stedegen art, og hensynet til landbruksdrift uten uforholdsmessig h\u00f8ye avlingstap skal ivaretas. Innhold i planen Forvaltningsplanen gir en gjennomgang av biologi og bestandsstatus for gr\u00e5g\u00e5s i Bergen, samt en skildring av hvilke skader og utfordringer vi st\u00e5r overfor. Planforslaget beskriver 1 hvordan de nevnte problemene skal l\u00f8ses i kommunen gjennom forebyggende og avb\u00f8tende tiltak, samt bedre grunneierorganisert jakt. Overordnet m\u00e5l F\u00f8lgende er foresl\u00e5tt som overordnet m\u00e5l i planen: Forvalte den naturlig stedegne arten gr\u00e5g\u00e5s p\u00e5 en \u00f8kologisk b\u00e6rekraftig m\u00e5te, med hensyn til gr\u00e5g\u00e5s som en etablert lokal hekkende art, som samtidig ivaretar landbruks\u00f8konomiske-, frilufts- og rekreasjonsinteresser. Hovedm\u00e5l F\u00f8lgende er foresl\u00e5tt som hovedm\u00e5l i planen: 1. Gjennom aktiv og hensiktsmessig organisert jakt s\u00f8rge for en bestandsregulering av lokal gr\u00e5g\u00e5sbestand til et niv\u00e5 som er forenlig med den aktive landbruksn\u00e6ringen. 2. \u00d8ke kunnskapsgrunnlaget om lokal gr\u00e5g\u00e5sbestand for videre b\u00e6rekraftig forvaltning, inkl. gjennomf\u00f8re et pilotprosjekt med etablering av friomr\u00e5der og \u00f8konomisk st\u00f8tteordning, for kunnskap og erfaring med en slik l\u00f8sning for kommunens lokale forhold. 3. Fremme gr\u00e5g\u00e5s som viltressurs; b\u00e5de som jaktobjekt og som verdifull matressurs. Tiltak og prioriteringer Tiltakene som skal gjennomf\u00f8res er eggsanking, organisering av jakt, informasjonstiltak, fysiske hindringer med gjerder, skremmetiltak, gjennomf\u00f8ring av et pilotprosjekt med st\u00f8tteordning for etablering av friomr\u00e5der for g\u00e5s, samt \u00f8kt kunnskap om lokal bestand gjennom overv\u00e5king og kartlegging. F\u00f8lgende tema er foresl\u00e5tt prioritert i planperioden: \u2022 \u00d8ke grunneiersamarbeidet for etablering av \u00abg\u00e5sevald\u00bb og mer effektiv jakt med \u00f8kt jaktutbytte. o Jakten b\u00f8r organiseres i jaktfelt der grunneiere i jaktfeltene g\u00e5r sammen om koordinering av skremmetiltak og jakt, deriblant gjennom \u00e5 etablere jaktfrie soner og dager uten jakt. \u2022 \u00d8ke dialogen mellom grunneiere i de ber\u00f8rte omr\u00e5dene for mer erfaringsutveksling og kommunikasjon rundt driftsplaner som vil kunne ha innvirkning p\u00e5 gjessenes omr\u00e5debruk kommende sesonger. \u2022 S\u00f8ke Statsforvalteren om godkjenning av lokal forskrift om utvidet jakttid p\u00e5 gr\u00e5g\u00e5s, jf. Forskrift om jakt- og fangsttider \u00a7 3. \u2022 Fortsette arbeidet med \u00e5 vurdere behovet og eventuelt etablere friomr\u00e5der for gjess innenfor de totalt seks omr\u00e5dene som er identifisert som ber\u00f8rt av g\u00e5s i kommunen. \u2022 Fortsette kartlegging av hekkelokaliteter i kommunen, og \u00f8ke oppmerksomheten p\u00e5 sanking av egg, b\u00e5de som matressurs og som et bestandsregulerende tiltak. Vurdere behov for utvidet tid for eggsanking. \u2022 Fortsette med \u00e5rlige g\u00e5setellinger for \u00e5 \u00f8ke kunnskapen om gr\u00e5g\u00e5s i kommunen, samt for \u00e5 kunne tallfeste eventuelle bestandsendringer og evaluere effekten av tiltak som gjennomf\u00f8res. Forslag til lovtekst til lokal forskrift om utvidet jakttid Vedlagt ligger forslag til lovtekst til lokal forskrift om utvidet jakttid. Forslaget inneb\u00e6rer utvidet jakttid i f\u00f8lgende periode: 2 Dager Tid p\u00e5 d\u00f8gnet Vilk\u00e5r 21. juli \u2013 25. juli Kl. 04.00 \u2013 10.00 Jakten er begrenset til flyvende fugl over aktivt drevne innmarksareal, og inntil 30 meter fra slike areal. 26. juli \u2013 9. august Kl. 04.00 \u2013 10.00 Jakten er begrenset til aktivt drevne innmarksareal og gj\u00f8dslet beite, og inntil 30 meter fra slike areal. Ordin\u00e6r jakttid starter 10.august. Medvirkning Planforslaget er utarbeidet i samarbeid med ber\u00f8rte b\u00f8nder i Bergen nord. Det har v\u00e6rt arrangert fysiske oppstarts- og oppf\u00f8lgingsm\u00f8ter, befaringer ved de ber\u00f8rte eiendommene og l\u00f8pende dialog rundt status og resultat for tellingene gjennomf\u00f8rt i perioden 2020 \u2013 2023. Underveis i arbeidet har ogs\u00e5 b\u00f8nder i Bergen s\u00f8rvest blitt koblet p\u00e5, og invitert inn i det \u00e5rlige tellearbeidet for kartlegging av beiteskadeproblematikken. Bymilj\u00f8etaten har ogs\u00e5 v\u00e6rt i kontakt med Oster\u00f8y kommune, Bergen og Omland Friluftsr\u00e5d (BOF), Avinor avd. Flesland, Bondelaget lokalt, samt lokale jegerforeninger for innspill og avklaring rundt involveringsbehovet. Det har v\u00e6rt gjennomf\u00f8rt intern dialog med fagpersoner med ansvar for landbruk i Bergen kommune, samt kontakt med smittevernoverlegen for avklaringer vedr\u00f8rende temaet smitterisiko. Relevante h\u00f8ringsparter vil, i tillegg til allerede involverte akt\u00f8rer, v\u00e6re andre kommuner i fylket, Vestland fylkeskommune, Statsforvalteren i Vestland, samt et utvalg foreninger og interesseorganisasjoner temaet er relevant for. Fagetatens vurdering og anbefaling: Bymilj\u00f8etaten ser en stadig \u00f8kende utfordring med avlingstap knyttet til g\u00e5s som beiter p\u00e5 innmark, og skaper store utfordringer for enkelte b\u00f8nder. En kommunal forvaltningsplan \u00e5pner for muligheten for fastsetting av lokal forskrift om utvidet jakttid. Samlet vil forvaltningsplanen og lokal forskrift sette rammene for, og legge til rette for, en m\u00e5lrettet forvaltning med en reell bestandsregulering. Bymilj\u00f8etatens anbefaling Bymilj\u00f8etaten anbefaler at Forvaltningsplan for gr\u00e5g\u00e5s i Bergen kommune og Forslag til lovtekst for Forskrift om utvidet jakttid for gr\u00e5g\u00e5s, Bergen kommune sendes p\u00e5 h\u00f8ring til relevante akt\u00f8rer og legges ut p\u00e5 offentlig ettersyn. \u00d8konomiske konsekvenser: Saken har ingen \u00f8konomiske konsekvenser. Det er tatt h\u00f8yde for planens foresl\u00e5tte pilotprosjekt og kostnader knyttet til dette innenfor Bymilj\u00f8etatens eksisterende driftsmidler (50 000,- i 2023). Det er ikke behov for nye bevilgninger. Byr\u00e5dens vurdering og anbefaling/konklusjon: Byr\u00e5den ser at det i Bergen, p\u00e5 lik linje med mange andre vestlandskommuner, er utfordringer med en \u00f8kende gr\u00e5g\u00e5sbestand. Gjessene beiter p\u00e5 avlinger, og skaper store problemer for landbruket i kommunen. Byr\u00e5den mener en systematisk tiln\u00e6rming til problemet er riktig vei \u00e5 g\u00e5, gjennom en forvaltningsplan og oppf\u00f8lgende lokal forskrift om utvidet jakttid. Byr\u00e5den mener at forslaget til forvaltningsplan som Bymilj\u00f8etaten har utarbeidet bygger p\u00e5 et godt faglig grunnlag. Byr\u00e5den st\u00f8tter Bymilj\u00f8etatens vurderinger og forslag til forvaltningsplan og lokal forskrift, og anbefaler at disse legges ut p\u00e5 h\u00f8ring i seks uker. 3 Vedtakskompetanse: Byr\u00e5dets fullmakter, vedtatt av Bergen bystyre i sak 378/20 i m\u00f8te 16.12.2020, \u00a7 2.5 Saksforberedelse: Byr\u00e5det har ansvar for \u00e5 forberede og fremlegge saker til bystyrets organer. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Forvaltningsplan for gr\u00e5g\u00e5s legges ut p\u00e5 h\u00f8ring i en periode p\u00e5 seks uker. 2. Forslag til lovtekst for \u00abForskrift om utvidet jakttid p\u00e5 gr\u00e5g\u00e5s, Bergen kommune\u00bb legges ut p\u00e5 h\u00f8ring i en periode p\u00e5 seks uker. Dato: 21. februar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat, datert 05.02.2024 H\u00f8ringsutkast \u2013 Forvaltningsplan for gr\u00e5g\u00e5s i Bergen kommune Forslag til lovtekst \u2013 Forskrift for utvidet jakttid for gr\u00e5g\u00e5s, Bergen kommune 4 "
}