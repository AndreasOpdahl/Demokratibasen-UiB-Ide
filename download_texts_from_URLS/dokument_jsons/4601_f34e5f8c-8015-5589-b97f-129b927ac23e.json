{
  "dokument_id": "f34e5f8c-8015-5589-b97f-129b927ac23e",
  "doc_type": "case_presentation",
  "kommune": 4601,
  "tittel": "Forvaltningsrevisjon av kommunens plansaksbehandling",
  "url": "https://bergen.kommune.no/politikere-utvalg/api/fil/bk360/12590483/Framstilling-Forvaltningsrevisjon-av-kommunens-plansaksbehandling",
  "tekst": " Kontrollutvalget Saksframstilling V\u00e5r referanse: 2024/80851-12 Saksbehandler: Magnus Fossumstuen Svendsen, Eli M. Velle Forvaltningsrevisjon av kommunens plansaksbehandling Hva saken gjelder: Bakgrunn Deloitte har gjennomf\u00f8rt en forvaltningsrevisjon av plansaksbehandling i Bergen kommune. Prosjektet ble bestilt av kontrollutvalget i Bergen kommune i sak 68/24, 11.06.2024. Statusoppdateringer i saken ble behandlet under \u00absaker til gjennomsyn\u00bb i november 2024 og januar 2025. Bergen kommune er lokal planmyndighet. Dette inneb\u00e6rer at kommunen har ansvar for \u00e5 lage en kommunal planstrategi og for \u00e5 utarbeide en kommuneplan med samfunnsdel og arealdel (KPA). I tillegg skal kommunen s\u00f8rge for at det utarbeides reguleringsplaner i form av omr\u00e5deregulering eller detaljregulering som skal utformes innen rammen av de overordnede kommunale planene. Form\u00e5l og problemstillinger Form\u00e5let med denne forvaltningsrevisjonen har v\u00e6rt \u00e5 unders\u00f8ke om kommunen arbeider p\u00e5 en tilstrekkelig involverende, men samtidig effektiv m\u00e5te med reguleringsplansaker. Form\u00e5let har videre v\u00e6rt \u00e5 unders\u00f8ke om kommunen sikrer ivaretakelse av relevante forhold p\u00e5 et tilstrekkelig tidlig tidspunkt, samt gode prosesser for \u00e5 prioritere og fatte vedtak p\u00e5 rett niv\u00e5. Med bakgrunn i form\u00e5let har f\u00f8lgende problemstillinger blitt unders\u00f8kt: 1) I hvilken grad sikrer kommunen godt tilrettelagt medvirkning i plansaker i samsvar med plan og bygningsloven og tilh\u00f8rende veileder? 2) Har kommunen system og rutiner som ved behov sikrer god og relevant samhandling p\u00e5 tvers i kommunen i forbindelse med behandling av plansaker? 3) Sikrer kommunen at hensynet til f\u00f8lgende forhold ivaretas tilstrekkelig tidlig i planarbeidet: a) universell utforming b) naturmangfold c) barn og unges interesser? 4) Har kommunen etablert system og rutiner for \u00e5 tydeliggj\u00f8re og dokumentere m\u00e5lkonflikter og konsekvenser av de ulike alternative valgene? 1 5) Har Bergen kommune rutiner og praksis som sikrer korrekt bruk av rekkef\u00f8lgekrav overfor planfremmere? 6) I hvilken grad er det etablert tydelig rolle og ansvarsdeling omkring politisk involvering og vedtak i plansaker og blir reglene fulgt i praksis? 7) I hvilken grad bidrar planetatens system og rutiner til \u00e5 tydeliggj\u00f8re hvilke krav som er lovp\u00e5lagte og hvilke forhold som kan avgj\u00f8res innenfor politikernes handlingsrom? 8) Har kommunen oversikt over tidsbruk i plansaker inkludert oversikt over etterlevelse av lovp\u00e5lagte frister? 9) Har kommunen tilstrekkelig kapasitet og kompetanse til \u00e5: a) Veilede planfremmere? b) Saksbehandle plansaker? Metode Oppdraget er utf\u00f8rt i samsvar med gjeldende standard for forvaltningsrevisjon (RSK 001) og kvalitetssikret i samsvar med kravene til kvalitetssikring i Deloitte Policy Manual (DPM). Oppdraget er gjennomf\u00f8rt i tidsrommet juni 2024 til april 2025. Informasjon om Bergen og dokumentasjon p\u00e5 interne prosedyrer, rutiner, veiledere, og malverk har blitt samlet inn og analysert. Innsamlet dokumentasjon har blitt vurdert opp mot revisjonskriteriene. Dokumentanalysen har blitt gjennomf\u00f8rt l\u00f8pende, slik at ogs\u00e5 dokumenter som har blitt utarbeidet eller revidert under prosjektperioden har blitt analysert. Dokumentene som har blitt gjennomg\u00e5tt er hovedsakelig prosedyrer, veiledere og maler for avdeling for Byplan i Plan- og bygningsetaten. Deloitte har valgt ut fem reguleringsplansaker for \u00e5 belyse kommunens praksis n\u00e5r det gjelder tilrettelegging for medvirkning, sikre tidlig ivaretakelse av hensyn til universell utforming, barn og unges interesser, og naturmangfold, samt praksis rundt arbeid med rekkef\u00f8lgekrav i plansaker. Kontrollutvalget vedtok opprinnelig i m\u00f8tet 11.06.2024, etter innspill fra H\u00f8yre, to merknader om at revisor ble bedt om \u00e5 se p\u00e5 to bestemte planprosesser som case, nemlig etableringen av Posten p\u00e5 Kokstad og reguleringsplan for Marineholmen. Imidlertid orienterte revisor kontrollutvalget under \u00abstatus saker i arbeid\u00bb i januar 2025, jf. samme sak i november 2024, om at disse sakene etter en n\u00e6rmere vurdering ikke var valgt ut. Bakgrunnen var form\u00e5let med prosjektet, og at det var \u00f8nskelig \u00e5 se p\u00e5 saker fra de siste to til tre \u00e5rene. Dokumenter som har blitt gjennomg\u00e5tt i de aktuelle sakene er referat fra eventuelle veiledningsm\u00f8ter, referat fra oppstartsm\u00f8te og fagnotat ved offentlig ettersyn. Planinitiativ, planforslag, naturmangfoldrapport, merknadsskjema, samt planprogram og konsekvensutredning er gjennomg\u00e5tt der dette foreligger. For \u00e5 f\u00e5 supplerende informasjon til skriftlige kilder, har Deloitte gjennomf\u00f8rt intervjuer med ledere og saksbehandlere i Plan- og bygningsetaten, fagpersoner i Bymilj\u00f8etaten, forslagsstillere i utvalgte plansaker, samt med representanter for ulike bruker- og interessegrupper. Revisjonskriterier Revisjonskriterier er de krav og forventninger som forvaltningsrevisjonsobjektet skal bli vurdert opp mot. Kriteriene er utledet fra autoritative kilder i samsvar med kravene i gjeldende standard for forvaltningsrevisjon. I dette prosjektet er revisjonskriteriene i hovedsak hentet fra plan- og bygningsloven, kommuneloven, forvaltningsloven og naturmangfoldloven, samt aktuelle veiledere. 2 Sekretariatets oppsummering av revisjonens funn og vurderinger Et sammendrag av funnene fra revisjonen st\u00e5r i rapporten p\u00e5 side 1 \u2013 6. I rapportens side 127 \u2013 130 st\u00e5r revisjonens konklusjon og anbefalinger. Under f\u00f8lger en kort oppsummering av revisjonens funn og vurderinger. Medvirkning Kommunen legger til rette for formelle h\u00f8ringsprosesser og oppfordrer ofte til utvidet medvirkning, men mangler rutiner og veiledning for hvordan dette skal gjennomf\u00f8res. I enkelte saker som er gjennomg\u00e5tt i forbindelse med denne forvaltningsrevisjonen, har saksbehandlere i Plan- og bygningsetaten ikke fulgt opp medvirkningsaktiviteter som ble avtalt i oppstartsm\u00f8tene, og det er heller ikke dokumentert hvorfor disse ikke er gjennomf\u00f8rt. Kommunen har, i henhold til plan- og bygningsloven, et s\u00e6rskilt ansvar for \u00e5 sikre aktiv medvirkning fra grupper som krever spesiell tilrettelegging, herunder barn og unge og personer med funksjonsnedsettelser. Involvering av barn og unge skjer i liten grad f\u00f8r h\u00f8ringsprosessen, og deres aktive deltakelse er ikke godt tilrettelagt. Dokumentasjonen i sakene er ofte vanskelig tilgjengelig, b\u00e5de p\u00e5 grunn av utforming, omfang og manglende universell utforming, noe som gj\u00f8r det krevende for grupper med spesielle behov \u00e5 gi innspill. Hensyn til universell utforming i reguleringsplaner Unders\u00f8kelsen viser at Plan- og bygningsetaten har etablerte systemer for \u00e5 ivareta universell utforming i reguleringsplaner, men at vurderingene og dokumenteringen av dette varierer. Universell utforming omtales ikke alltid i fagnotatene, som er viktige dokumenter for brukergrupper \u00e5 forst\u00e5 plansaker. Kommunalt r\u00e5d for personer med funksjonsnedsettelse (KRPF) uttrykker behov for en overordnet plan for universell utforming, som ble vedtatt i 2016, men som fortsatt ikke er ferdigstilt. Deloitte mener at en slik plan kunne styrket medvirkningsprosesser ved \u00e5 gi prinsipielle avklaringer om hvilke standarder som gjelder, og dermed bidra til mer presise innspill fra h\u00f8ringsparter og \u00f8kt forutsigbarhet for forslagsstillere. Hensyn til naturmangfold i reguleringsplaner Unders\u00f8kelsen viser at Plan- og bygningsetaten har rutiner for \u00e5 vurdere alle plansaker etter naturmangfoldloven \u00a7\u00a7 8-12, men at det kan v\u00e6re uklart n\u00e5r en naturmangfoldrapport skal kreves. Etaten ber forslagsstillere om \u00e5 levere slike rapporter i mange saker, og har utviklet en veileder for dette. Det er imidlertid begrenset naturfaglig kompetanse i etaten, og samarbeidet med Bymilj\u00f8etaten er uformelt og ikke systematisk. Deloitte mener at dette kan f\u00f8re til varierende kvalitet p\u00e5 vurderingene etter naturmangfoldloven. Videre viser gjennomgangen at vurderingene av naturmangfold ikke alltid er tilstrekkelig begrunnet i fagnotatene, og at det i noen saker mangler informasjon om konsekvensutredning, noe som kan v\u00e6re i strid med forskriftens krav om begrunnelse. Hensyn til barn og unges interesser i reguleringsplaner Unders\u00f8kelsen viser at Plan- og bygningsetaten har etablert systemer for \u00e5 vurdere hensyn til barn og unges interesser i plansaksbehandlingen, men at det er mangler i gjennomf\u00f8ringen. Kunnskap om barn og unges bruk av omr\u00e5der blir ikke alltid innhentet systematisk, og \u00abbarnetr\u00e5kks\u00f8k\u00bb, som etaten ber forslagsstillere om \u00e5 gjennomf\u00f8re, er ikke tydelig definert i rutiner. I tillegg er barnetr\u00e5kkregistreringene utdaterte og ikke fullstendige for alle omr\u00e5der. 3 Dette f\u00f8rer til at kommunen ikke har et oppdatert kunnskapsgrunnlag for \u00e5 vurdere konsekvenser for barn og unge. Videre dokumenteres konsekvenser for barn og unge i varierende grad i fagnotatene, og i flere saker er ikke konsekvensene tilstrekkelig belyst, noe som kan stride mot Rikspolitiske retningslinjer. M\u00e5lkonflikter Unders\u00f8kelsen viser at Plan- og bygningsetaten har systemer for \u00e5 vurdere og dokumentere hensyn i plansaker, inkludert m\u00e5lkonflikter. Deloitte vurderer det positivt at etaten s\u00f8ker dialog med innsigelsesmyndigheter for \u00e5 forebygge interessekonflikter. Imidlertid er vurderingene av universell utforming, naturmangfold og barn og unges interesser ikke alltid tilstrekkelig dokumentert i fagnotatene. Dette kan hindre at politikerne og interessenter f\u00e5r et klart bilde av prioriteringer og konsekvenser. N\u00e5r det gjelder rekkef\u00f8lgekrav, viser unders\u00f8kelsen at Plan- og bygningsetaten i stor grad f\u00f8lger krav fra sektormyndigheter, men mangler interne rutiner for \u00e5 vurdere n\u00f8dvendighet og forholdsmessighet. Deloitte anbefaler at etaten ogs\u00e5 vurderer forholdsmessighet i alle tilfeller, ikke bare ved utbyggingsavtaler, for \u00e5 sikre gyldige vedtak. Tidsbruk, kapasitet og kompetanse Unders\u00f8kelsen viser at kommunens rapportering av saksbehandlingstider for private reguleringsplansaker ikke er konsekvent, og at tallene som er rapportert til UMBY og st\u00e5r i kommunens \u00e5rsmelding, ikke samsvarer med tallene rapportert til SSB/KOSTRA. Det er uklart om kommunen etterlever lovp\u00e5lagte saksbehandlingsfrister i plan- og bygningsloven, og leseren m\u00e5 selv finne ut om fristene er overholdt. Deloitte mener at kommunen b\u00f8r gj\u00f8re dette tydeligere i sin rapportering for \u00e5 forbedre transparens og tillit. Det fremg\u00e5r av rapportens tabell 13 at den gjennomsnittlige totale saksbehandlingstiden for private detaljreguleringsplaner var p\u00e5 hele 5,7 \u00e5r i 2024. Imidlertid skyldes mye av den totale tidsbruken at forslagsstillers tidsbruk har \u00f8kt, samt at plan- og bygningsetaten har ferdigbehandlet noen reguleringsplaner av eldre dato. Det blir opplyst at etaten alltid \u00abstopper\u00bb saksbehandlingstiden ved vesentlige feil og mangler i s\u00f8knadsgrunnlaget. De siste tre \u00e5rene har ikke den gjennomsnittlige saksbehandlingstiden for etatens f\u00f8rstegangsbehandling overskredet lovens frist p\u00e5 12 uker. N\u00e5r det gjelder kommunens saksbehandling i politiske organer, dvs. fra h\u00f8ring og offentlig ettersyn til vedtak, har lovens veiledende frist p\u00e5 12 uker kommunal saksbehandlingstid i gjennomsnitt blitt brutt i alle de fire \u00e5rene fra 2021 til 2024. Dette skyldes trolig i hovedsak den parlamentariske modellen og m\u00e5ten Bergen kommune har valgt \u00e5 behandle disse sakene p\u00e5. Tre politiske organ (byr\u00e5det, UMBY og bystyret) skal behandle saken, og sakene skal ogs\u00e5 ligge offentlig tilgjengelig i en tid f\u00f8r de blir behandlet. Revisor vurderer at det kan v\u00e6re forbedringspotensial n\u00e5r det gjelder \u00e5 effektivisere plansaksprosessen med tanke p\u00e5 \u00e5 redusere forslagsstillers tidsbruk. Det vurderes som positivt at det testes ut nye samhandlingsrutiner for \u00e5 bedre samarbeidet i behandlingen av plansaker der Etat for utbygging er forslagsstiller. Oppsummert viser unders\u00f8kelsen at Plan- og bygningsetaten har tilstrekkelig kapasitet for \u00e5 behandle plansaker, men at tidsfristen for 2. gangsbehandling og politiske vedtak ikke alltid overholdes. Deloitte anbefaler at kommunen synliggj\u00f8r tidsbruken i politiske organer for \u00e5 identifisere flaskehalser og iverksette n\u00f8dvendige tiltak. Det foresl\u00e5s ogs\u00e5 \u00e5 effektivisere prosessen for \u00e5 redusere forslagsstillers tidsbruk, og at samhandlingsrutiner for behandling av plansaker testet ut for \u00e5 \u00f8ke effektiviteten. 4 Revisjonens anbefalinger: Revisjonens anbefalinger st\u00e5r i kapittel 12. Basert p\u00e5 det som kommer frem i unders\u00f8kelsen vil Deloitte anbefale at Bergen kommune iverksetter f\u00f8lgende tiltak: Medvirkning 1. Etablerer system for \u00e5 sikre at Plan- og bygningsetaten f\u00f8lger opp at forslagsstiller har gjennomf\u00f8rt de medvirkningsaktivitetene som er avtalt. 2. Sikrer at det gjennomf\u00f8res aktiv medvirkning fra barn og unge som ber\u00f8res av planene. Herunder b\u00f8r kommunen vurdere \u00e5 avklare hvilke arenaer som er mest hensiktsmessig \u00e5 benytte for medvirkning, samt hvem som skal ha ansvar for \u00e5 gjennomf\u00f8re medvirkningsprosesser med barn og ungdom. 3. Vurderer tiltak for \u00e5 \u00f8ke tilgjengeligheten av plansaksdokumenter generelt, og s\u00e6rskilt for grupper krever spesiell tilrettelegging. Hensyn til universell utforming 4. Vurderer behov for \u00e5 foreta prinsipielle avklaringer knyttet til krav som Plan- og bygningsetaten skal stille til universell utforming. 5. S\u00f8rger for at det gis tilstrekkelig informasjon om vurderinger som er gjort knyttet til universell utforming for at denne gruppen kan gi relevante innspill i sakene. Hensyn til naturmangfold 6. Sikrer at det begrunnes i varsel og kunngj\u00f8ring om oppstart om planen kan f\u00e5 vesentlige virkninger for milj\u00f8, og dermed utl\u00f8ser krav til konsekvensutredning (jf. forskrift om konsekvensutredninger \u00a7 11). Hensyn til barn og unges interesser 7. Tydeliggj\u00f8r hva som legges i krav om \u00abbarnetr\u00e5kks\u00f8k\u00bb som stilles til forslagsstiller. 8. Sikrer at det foreligger et tilstrekkelig og oppdatert kunnskapsgrunnlag for \u00e5 vurdere konsekvenser for barn og unge i plansaksbehandlingen. 9. Sikrer at konsekvenser for barn og unge dokumenteres systematisk i behandlingen av plansaker, i tr\u00e5d med Rikspolitiske retningslinjer for barn og planlegging, 4a. Rekkef\u00f8lgekrav 10. Vurderer behov for interne retningslinjer for hvordan rekkef\u00f8lgekrav skal vurderes, herunder i hvilke tilfeller det b\u00f8r gjennomf\u00f8res forholdsmessighetsvurderinger. Tidsbruk, kapasitet og kompetanse 11. Sikrer at rapportering p\u00e5 kommunens saksbehandlingstider i reguleringsplansaker er konsistent, herunder sikre at rapportering i kommunens \u00e5rsmelding er korrekt og i samsvar med rapportering til SSB. 12. Tydeliggj\u00f8r i rapportering til politisk ledelse om kommunen faktisk etterlever saksbehandlingsfristene i plan- og bygningsloven. H\u00f8ringsuttalelsen: Kommunen har hatt utkast til rapport p\u00e5 h\u00f8ring. H\u00f8ringsuttalelsen fra Byr\u00e5dsavdeling for byutvikling, ved byr\u00e5d Eivind N\u00e6vdal-Bolstad, er lagt ved rapporten som vedlegg 1. 5 I h\u00f8ringsuttalelsen skriver byr\u00e5den blant annet at: \u00ab(...) Byr\u00e5den ser positivt p\u00e5 forvaltningsrevisjonen, som vil v\u00e6re et godt bidrag til kommunens kontinuerlige arbeid med forbedring av virksomheten knyttet til behandling av reguleringsplaner. Effektiv og korrekt behandling av reguleringsplaner er viktig for tilliten til kommunen som arealmyndighet og for \u00e5 oppn\u00e5 m\u00e5l knyttet til arealplanlegging. Det er ogs\u00e5 viktig for forslagsstillere som vil bidra til utviklingen av Bergen.\u00bb Videre kommenterer byr\u00e5d Eivind N\u00e6vdal-Bolstad punktvis anbefalingene fra forvaltningsrevisjonen: 1. Etablere system for \u00e5 sikre at Plan- og bygningsetaten f\u00f8lger opp at forslagsstiller har gjennomf\u00f8rt de medvirkningsaktivitetene som er avtalt. Byr\u00e5den er enig i at medvirkningsaktiviteter som er avtalt i oppstartsm\u00f8te b\u00f8r f\u00f8lges opp, og vil vurdere hvilke systemer som kan sikre dette. 2. Sikre at det gjennomf\u00f8res aktiv medvirkning fra barn og unge som ber\u00f8res av planene. Herunder b\u00f8r kommunen vurdere \u00e5 avklare hvilke arenaer som er mest hensiktsmessig \u00e5 benytte for medvirkning, samt hvem som skal ha ansvar for \u00e5 gjennomf\u00f8re medvirkningsprosesser med barn og ungdom. Byr\u00e5den er opptatt av \u00e5 sikre gode planprosesser med reell mulighet for medvirkning. Byr\u00e5den vil vurdere hvordan det kan sikres aktiv medvirkning fra de brukergruppene som er vanskelig \u00e5 n\u00e5, gjennom de ordin\u00e6re h\u00f8ringsprosessene, slik som barn og unge. 3. Vurdere tiltak for \u00e5 \u00f8ke tilgjengeligheten av plansaksdokumenter generelt, og s\u00e6rskilt for grupper som krever spesiell tilrettelegging. Byr\u00e5den vil vurdere tiltak for \u00e5 \u00f8ke tilgjengeligheten av plansaksdokumenter for alle brukergrupper. 4. Vurdere behov for \u00e5 foreta prinsipielle avklaringer knyttet til krav som Plan- og bygningsetaten skal stille til universell utforming. Byr\u00e5den er ikke enig i denne anbefalingen. Krav til universell utforming f\u00f8lger av plan- og bygningsloven og teknisk forskrift (TEK17). F\u00f8ringer som allerede er sikret i overordnet regelverk skal ikke sikres i bestemmelser i reguleringsplan, jf. blant annet departementets Reguleringsplanveileder. Plankonsulent skal ha n\u00f8dvendig kompetanse til \u00e5 utforme et planforslag som legger til rette for universell utforming i tr\u00e5d med gjeldende regelverk. Universell utforming i gjennomf\u00f8ringen av en reguleringsplan er sikret gjennom krav som gjelder for ansvarsretter. Kommunen sin plikt i denne sammenhengen er \u00e5 sikre at ansvarsrett er p\u00e5 plass. 5. S\u00f8rge for at det gis tilstrekkelig informasjon om vurderinger som er gjort knyttet til universell utforming for at denne gruppen kan gi relevante innspill i sakene. Byr\u00e5den vil vurdere behov for \u00e5 tydeliggj\u00f8re rutiner og veiledning om informasjon knyttet til universell utforming i fagnotat til reguleringsplansaker. Se ogs\u00e5 generell kommentar over, om omtale av vurderinger i fagnotat. Byr\u00e5den viser til at anbefaling 6,7 og 8 vil f\u00f8lges opp. 6 9. Sikre at konsekvenser for barn og unge dokumenteres systematisk i behandlingen av plansaker, i tr\u00e5d med Rikspolitiske retningslinjer for barn og planlegging, 4a. Byr\u00e5den vil vurdere behov for \u00e5 tydeliggj\u00f8re rutiner og veiledning om informasjon knyttet til konsekvenser for barn og unge, og n\u00e5r det skal fremg\u00e5 eksplisitt av fagnotat. Se ogs\u00e5 generell kommentar over om omtale av vurderinger i fagnotat. 10. Vurdere behov for interne retningslinjer for hvordan rekkef\u00f8lgekrav skal vurderes, herunder i hvilke tilfeller det b\u00f8r gjennomf\u00f8res forholdsmessighetsvurderinger. \u00abByr\u00e5den vil vurdere behovet for mer generelle rutiner eller veiledning for vurdering av rekkef\u00f8lgekrav. Byr\u00e5den er imidlertid ikke enig i revisors lovforst\u00e5else som punkt 10 bygger p\u00e5 n\u00e5r det gjelder forholdsmessighetsvurderinger, og vil ikke innarbeide rutiner for vurdering av forholdsmessighet ved vurdering av rekkef\u00f8lgekrav. (...) Byr\u00e5den vurderer dette kan medf\u00f8re risiko for en praksis som ikke er i samsvar med loven. I tillegg vil en s\u00e5nn praksis v\u00e6re sv\u00e6rt ressurskrevende som igjen kan forsinke plansaksbehandlingen. Byr\u00e5den vil likevel vurdere behov for mer generelle rutiner eller veiledning for vurdering av rekkef\u00f8lgekrav i plansaksbehandlingen, for eksempel knyttet til n\u00f8dvendighetskravet i pbl. \u00a7 12-7.\u00bb 11. Sikre at rapportering p\u00e5 kommunens saksbehandlingstider i reguleringsplansaker er konsistent, herunder sikre at rapportering i kommunens \u00e5rsmelding er korrekt og i samsvar med rapportering til SSB. \u00abByr\u00e5den anerkjenner behovet for \u00e5 kommunisere tall for tidsbruk slik at det blir lettere \u00e5 forst\u00e5 for innbyggere og politisk ledelse, og vil f\u00f8lge opp dette. Forst\u00e5elig informasjon om tidsbruk er viktig for \u00e5 holde oversikt over utviklingen og kan bidra til \u00e5 identifisere hvor det finnes forbedringspunkter. I rapporten konkluderes det med at saksbehandlingstall i KOSTRA og i kommunens \u00e5rsmelding ikke samsvarer. Det skyldes i mange tilfeller at det er tall basert p\u00e5 ulike utvalg som rapporteres til henholdsvis KOSTRA og til kommunens \u00e5rsmelding, og at rapporteringen skjer p\u00e5 ulike tidspunkt i l\u00f8pet av \u00e5ret. (...) \u00c5rsrapport og tertialrapporter vil prim\u00e6rt bygge p\u00e5 \u00f8yeblikksbilder og vil ikke n\u00f8dvendigvis gjenspeile de samme tidsintervallene som KOSTRA- rapporteringen. Dermed kan tallene variere innenfor noe som tilsynelatende er en og samme periode. Byr\u00e5den ser at det er uheldig og at det kan gi et uoversiktlig bilde. Byr\u00e5den vil vurdere om ulikhetene i tallene kan tydeliggj\u00f8res i rapporteringen til bystyret.\u00bb 12. Tydeliggj\u00f8re i rapportering til politisk ledelse om kommunen faktisk etterlever saksbehandlingsfristene i plan- og bygningsloven. Byr\u00e5den vil f\u00f8lge opp dette i rapporteringen til Utvalg for milj\u00f8- og byutvikling. Byr\u00e5den vil vise til at kommunen er kjent med at fristen etter pbl. \u00a7 12-10 om at planforslaget \u00abb\u00f8r\u00bb v\u00e6re ferdigbehandlet for vedtak innen 12-uker ikke alltid overholdes. Denne fristen er vanskelig \u00e5 overholde med parlamentarisk styreform slik Bergen kommune har, da planforslagene m\u00e5 behandles i b\u00e5de byr\u00e5d, bystyreutvalg og bystyret f\u00f8r det treffes vedtak. Videre vises det i rapporten til at det kan v\u00e6re forbedringspotensial n\u00e5r det gjelder forslagsstillers tidsbruk. Byr\u00e5den er kjent med at forslagsstillers tidsbruk i planprosesser er h\u00f8y. Byr\u00e5den viser til at det jobbes m\u00e5lrettet med \u00e5 f\u00e5 ned saksbehandlingstiden b\u00e5de p\u00e5 kommunens og forslagsstillers side. PBE har et stort fokus p\u00e5 samhandling og rollen som p\u00e5driver i plansaker. Dette er viktig for \u00e5 \u00f8ke effektiviteten i planprosessene.\u00bb 7 Byr\u00e5d for byutvikling, Eivind N\u00e6vdal-Bolstad, er invitert til m\u00f8tet i kontrollutvalget 20. mai for \u00e5 orientere om sitt syn p\u00e5 saken, og svare p\u00e5 sp\u00f8rsm\u00e5l. Sekretariatets vurdering: Sekretariatet vurderer at forvaltningsrevisjonen er solid og svarer p\u00e5 bestillingen. Den b\u00f8r gi et godt grunnlag for videre forbedringsarbeid b\u00e5de i Byr\u00e5dsavdeling for byutvikling og i fagetatene. Oppdraget er utf\u00f8rt i samsvar med gjeldende standard for forvaltningsrevisjon (RSK 001). Vi ser p\u00e5 det som positivt at byr\u00e5d for byutvikling beskriver rapporten som et godt bidrag til kommunens kontinuerlige arbeid med forbedring av virksomheten knyttet til behandling av reguleringsplaner. Byr\u00e5den gir uttrykk for at byr\u00e5det vil f\u00f8lge opp de aller fleste anbefalingene og har gitt begrunnede tilbakemeldinger til anbefalingene de er uenige i. Vi anbefaler at byr\u00e5det sikrer en grundig oppf\u00f8lging av revisjonen. N\u00e5r det gjelder anbefaling nr. 10 om rekkef\u00f8lgekrav, har sekretariatet notert seg at byr\u00e5den ikke er enig i deler av revisors lovforst\u00e5else som anbefalingen bygger p\u00e5. Imidlertid vil byr\u00e5den vurdere behovet for mer generelle rutiner eller veiledning. Sekretariatet mener at det b\u00f8r v\u00e6re uproblematisk at byr\u00e5den uansett svarer p\u00e5 anbefalingen innen fristen, som er utgangen av november 2025. Forslag til vedtak: 1. Kontrollutvalget tar Deloittes rapport \u00abForvaltningsrevisjon av kommunens plansaksbehandling\u00bb til orientering. 2. Kontrollutvalget tar opplysningene i h\u00f8ringsuttalelsen fra byr\u00e5d for byutvikling til orientering. 3. Kontrollutvalget sender rapporten til bystyret. Forslag til innstilling: 1. Bystyret tar Deloittes rapport \u00abForvaltningsrevisjon av kommunens plansaksbehandling\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonen. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av november 2025. Dato: 13. mai 2025 Eli M. Velle - Leder Magnus Svendsen - R\u00e5dgiver Dokumentet er godkjent elektronisk. Vedlegg: 1. Forvaltningsrevisjon av kommunens plansaksbehandling \u2013 mai 2025 8 "
}