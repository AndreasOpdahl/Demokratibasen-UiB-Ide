{
  "dokument_id": "ec989e54-cfe2-5b21-94c3-76438345367a",
  "doc_type": "case_presentation",
  "kommune": 4601,
  "tittel": "H\u00f8ringsuttalelse fra Bergen kommune til forslag til forskrift til ny oppl\u00e6ringslov og forslag til ny forskrift til privatskoleloven",
  "url": "https://bergen.kommune.no/politikere-utvalg/api/fil/bk360/9514598/Framstilling-Horingsuttalelse-fra-Bergen-kommune-til-forslag-til-forskrift-til-ny-opplaeringslov-og-forslag-til-ny-forskrift-til-privatskoleloven",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/270538-2 H\u00f8ringsuttalelse fra Bergen kommune til h\u00f8ring - forslag til forskrift til ny oppl\u00e6ringslov og forslag til ny forskrift til privatskoleloven Hva saken gjelder: Utdanningsdirektoratet har p\u00e5 oppdrag fra Kunnskapsdepartementet sendt forslag til ny forskrift til oppl\u00e6ringsloven p\u00e5 h\u00f8ring. H\u00f8ringsfrist: 18. februar 2024 Stortinget vedtok ny oppl\u00e6ringslov 5. juni 2023. B\u00e5de ny oppl\u00e6ringslov og forskrift til denne skal etter planen tre i kraft 1. august 2024. Det samme gjelder endringene i privatskoleloven og ny forskrift til privatskoleloven. Nye forskrifter videref\u00f8rer i stor grad dagens regler for grunnskolen. At det foresl\u00e5s nye forskrifter skyldes for det f\u00f8rste vedtakelsen av ny oppl\u00e6ringslov og tilh\u00f8rende endringer i privatskoleloven, og for det andre et \u00f8nske om \u00e5 gjennomg\u00e5 forskriftsreglene for \u00e5 gj\u00f8re dem b\u00e5de mer brukervennlige med et klart og godt spr\u00e5k og bedre i tr\u00e5d med retningslinjene for regelstyring. H\u00f8ringsuttalelsen fra Bergen kommune er bygget opp p\u00e5 samme m\u00e5te som forskriften, med henvisning til kapitler og tiltak som det gis uttalelse til. H\u00f8ringen er omfattende, og Bergen kommune har valgt \u00e5 gi h\u00f8ringsuttalelse til de foresl\u00e5tte tiltakene for grunnskolefeltet Videre vil det i saksfremstillingen f\u00f8rst vises til utvalgets forslag, deretter Bergen kommunes h\u00f8ringsinnspill. Byr\u00e5dets vurdering og forslag til h\u00f8ringsuttalelse: Overordnet om forslaget I utarbeiding av ny forskrift har Utdanningsdirektoratet valgt \u00e5 f\u00f8lge prinsippene for regelstyring som er uttrykt i forarbeidene til den nye loven. Dette inneb\u00e6rer blant annet f\u00f8lgende: \u2022 Det m\u00e5 v\u00e6re sammenheng mellom myndighet og ansvar. Det inneb\u00e6rer at kommune og fylkeskommune som har b\u00e5de det juridiske og \u00f8konomiske ansvaret for oppl\u00e6ringen, ogs\u00e5 som hovedregel vil v\u00e6re pliktsubjekt etter oppl\u00e6ringsloven. \u2022 Dobbeltregulering b\u00f8r unng\u00e5s. Dette skal minske risikoen for misforst\u00e5elser og feil, og redusere det totale omfanget av regler. \u2022 Forskriften skal s\u00e5 langt som mulig kun inneholde rettigheter og plikter. Ren veiledning, oppfordringer etc. er derfor som klar hovedregel tatt ut av forskriften. \u2022 \u00c5 ivareta barn og unge, og forholdet til Grunnloven og de internasjonale forpliktelsene, herunder prinsippet om barnets beste. 1 \u2022 Redusere omfanget og detaljgraden av reguleringer slik at kommunesektoren skal f\u00e5 st\u00f8rre handlefrihet til \u00e5 l\u00f8se oppgavene og tilpasse oppl\u00e6ringen etter lokale behov. Det bes derfor generelt om h\u00f8ringsinstansenes syn p\u00e5 forskriftsforslagets detaljeringsgrad, og eventuelt hvordan forskriftene kan forenkles og gj\u00f8res mer overordnet \u2013 det vil si hvilke typer regler som i s\u00e5 fall b\u00f8r vurderes ikke videref\u00f8rt, eventuelt redusert i omfang. Bergen kommune er enig i disse prinsippene, og mener at Utdanningsdirektoratet i stor grad har lykkes med \u00e5 gjennomf\u00f8re disse prinsippene i forskriftsarbeidet. Vi mener likevel at Utdanningsdirektoratet g\u00e5r litt langt n\u00e5r prinsippet om at forskrifter s\u00e5 langt som mulig bare skal inneholde rettigheter og plikter, blir brukt som argument for \u00e5 fjerne eller la v\u00e6re \u00e5 bruke form\u00e5lsbestemmelser. . Det vil ofte v\u00e6re en fordel \u00e5 gi form\u00e5lsbestemmelser, og dette er ikke det samme som veiledninger og oppfordringer. Det er ikke alltid tilstrekkelig at slike gis i forarbeider, da forarbeid til forskrifter som regel er lite tilgjengelige for de som skal bruke reglene. Bergen kommune mener at forslaget til ny forskrift har f\u00e5tt en god struktur, blant annet med inndeling i deler. Vi mener imidlertid at det ville v\u00e6rt en bedre l\u00f8sning \u00e5 ikke sl\u00e5 sammen kapitler som ikke tematisk passer sammen, selv om dette vil inneb\u00e6re at noen kapitler bare f\u00e5r \u00e9n paragraf. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8tet 28.11.2023 sak 36/23 fattet f\u00f8lgende vedtak: Utvalg for barnehage, skole og idrett innstiller til bystyret som avgir h\u00f8ringssvar til \u00abH\u00f8ring - Forslag til forskrift til ny oppl\u00e6ringslov og ny forskrift til privatskoleloven\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - Forslag til forskrift til ny oppl\u00e6ringslov og ny forskrift til privatskoleloven\u00bb slik den fremkommer av byr\u00e5dets saksfremstilling. Dato: 20. desember 2023 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: H\u00f8ring om forskrift til ny oppl\u00e6ringslov og ny forskrift til privatskoleloven 2 Saksframstilling: I. F\u00f8rste del \u2013 grunnskoleoppl\u00e6ring Innholdet i grunnskoleoppl\u00e6ringen (forskriften kapittel 1) Utdanningsdirektoratet foresl\u00e5r f\u00f8lgende endringer i innholdet: \u2022 \u00e5 ta inn i ny \u00a7 1\u20103 at elever med rett til oppl\u00e6ring i og p\u00e5 norsk tegnspr\u00e5k kan velge \u00e5 f\u00f8lge alle de fire l\u00e6replanene1 etter L\u00e6replanverket for Kunnskapsl\u00f8ftet \u2013 elever med tegnspr\u00e5k, eller kun l\u00e6replanen i faget norsk tegnspr\u00e5k \u2022 \u00e5 ta inn i ny \u00a7 1\u20103 f\u00f8rste ledd at elever som velger oppl\u00e6ring i faget norsk tegnspr\u00e5k skal f\u00e5 utvidet timetall \u2022 \u00e5 ta ut dagens forskrift \u00a7 1\u20106 om rammer for daglig skoletid i grunnskolen, da hjemmelen er opphevet i ny oppl\u00e6ringslov \u2022 \u00e5 ta ut dagens forskrift \u00a7 1\u20107 om bruk av skoletiden til annet enn grunnskoleoppl\u00e6ringen \u2022 \u00e5 gi elever med kvensk eller finsk som andrespr\u00e5k, elever med norsk tegnspr\u00e5k eller elever med s\u00e6rskilt spr\u00e5koppl\u00e6ring fritak fra oppl\u00e6ring i fremmedspr\u00e5k eller arbeidslivsfag eller fordypning p\u00e5 8. til 10. trinn i ny \u00a7 1\u20108 f\u00f8rste ledd \u2022 \u00e5 gi elever rett til \u00e5 velge \u00e5 ikke benytte seg av fritak fra skriveoppl\u00e6ring i ett av de norske skriftspr\u00e5kene i ny \u00a7 1\u20139 Bergen kommune st\u00f8tter forslaget om at elever med rett til oppl\u00e6ring i og p\u00e5 norsk tegnspr\u00e5k skal kunne velge \u00e5 f\u00f8lge alle de fire l\u00e6replanene etter L\u00e6replanverket for Kunnskapsl\u00f8ftet \u2013 elever med tegnspr\u00e5k, eller kun l\u00e6replanen i faget norsk tegnspr\u00e5k, jf. forslag til ny \u00a7 1\u20103 f\u00f8rste ledd. Bergen kommune er enig i at dagens forskrift \u00a7 1\u20136 om rammer for daglig skoletid i grunnskolen ikke videref\u00f8res, siden forskriftshjemmelen ikke er videref\u00f8rt i ny oppl\u00e6ringslov. Bergen kommune st\u00f8tter forslaget til ny \u00a7 1\u20137 om oppl\u00e6ring i fremmedspr\u00e5k, arbeidslivsfag eller fordypning, men foresl\u00e5r at ordlyden forenkles slik: \u00abElevar p\u00e5 8. til 10. trinn skal anten ha oppl\u00e6ring i framandspr\u00e5k eller arbeidslivsfag, eller fordjuping.\u00bb Bergen kommune er enig i at dagens forskrift \u00a7 1\u20137 om bruk av skoletiden til annet enn grunnskoleoppl\u00e6ring ikke videref\u00f8res. Bestemmelsen ble s\u00e6rlig brukt der konfirmasjonsoppl\u00e6ringen var lagt til skoletiden. Dette er ikke aktuelt i Bergen kommune, og vi antar at dette heller ikke er praksis andre steder. Bergen kommune er enige i forslaget i ny \u00a7 1\u20108 om at elever som f\u00e5r oppl\u00e6ring i kvensk eller finsk som andrespr\u00e5k, norsk tegnspr\u00e5k og s\u00e6rskilt spr\u00e5koppl\u00e6ring, skal f\u00e5 fritak fra oppl\u00e6ring i fremmedspr\u00e5k, fordypning og arbeidslivsfag uten \u00e5 s\u00f8ke om det. Vi er ogs\u00e5 enige i at disse elevene blir fritatt fra arbeidslivsfaget, slik elever som har samisk som f\u00f8rste\u2013 eller andrespr\u00e5k f\u00e5r i dag. Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 dele inn dagens forskrift \u00a7 1\u20101 om at oppl\u00e6ringen skal f\u00f8lge l\u00e6replanverket og unntak fra dette i tre nye paragrafer, \u00a7\u00a7 1\u20101 til 1\u20103 \u2022 \u00e5 ta ut dagens forskrift \u00a7 1\u20101 f\u00f8rste ledd bokstav a om forholdet til reglene om individuelt tilrettelagt oppl\u00e6ring 1 De fire l\u00e6replanene er: L\u00e6replanene i norsk tegnspr\u00e5k, norsk for elever med tegnspr\u00e5k, engelsk for elever med tegnspr\u00e5k og drama og rytmikk for elever med tegnspr\u00e5k med utvidet timetall 3 \u2022 \u00e5 ta ut kommunens mulighet til \u00e5 omdisponere timer for hele klasser/grupper eller trinn i dagens forskrift \u00a7 1\u20101 siste ledd, da denne retten n\u00e5 skal reguleres i ny oppl\u00e6ringslov \u00a7 1\u20136 \u2022 \u00e5 endre ordlyden i ny \u00a7 1\u20109 om fritak fra skriveoppl\u00e6ring i ett av de norske skriftspr\u00e5kene for \u00e5 tydeliggj\u00f8re hvem paragrafen gjelder for \u2022 \u00e5 ta ut dagens forskrift \u00a7 1\u20104a om tid til arbeid med elevr\u00e5d og elevmedvirkning, da dette n\u00e5 skal reguleres i ny oppl\u00e6ringslov \u2022 \u00e5 ta ut dagens forskrift \u00a7 1\u20105 om fag\u2013 og timefordeling ved skolebytte, da dette f\u00f8lger av oppl\u00e6ringsloven, se omtale i merknad til \u00a7 2\u20103 i ny lov Bergen kommune st\u00f8tter forslagene. Vi er enig i at dagens \u00a7 1\u20131 er lang og uoversiktlig, og st\u00f8tter forslaget om \u00e5 dele denne opp i tre nye paragrafer (\u00a7\u00a7 1\u20101, 1\u20102 og 1\u20103). \u00d8konomiske og administrative konsekvenser \u2013 innholdet i grunnskoleoppl\u00e6ringen Utdanningsdirektoratet viser til at forslaget om at elever som bare velger oppl\u00e6ring i faget norsk tegnspr\u00e5k, ogs\u00e5 skal f\u00e5 utvidet timetall, kan f\u00f8re til at noen flere elever i grunnskolen velger oppl\u00e6ring i faget norsk tegnspr\u00e5k. Elever som i dag bare har behov for oppl\u00e6ring i faget norsk tegnspr\u00e5k, har sannsynligvis vedtak etter dagens regler om spesialundervisning, men da uten rett til ekstra timer. Forslaget inneb\u00e6rer at disse elevene vil f\u00e5 rett til ekstra timer til oppl\u00e6ringen i tegnspr\u00e5k. Siden elever med h\u00f8rselshemming er en relativt liten gruppe, er det lagt til grunn at forslagene ikke vil ha vesentlige \u00f8konomiske konsekvenser. Dette er ogs\u00e5 omtalt i Prop. 57 L (2022\u20132023) punkt 68.24. Bergen kommune vil bemerke at dette forutsetter gode ordninger for gjesteelever knyttet til tegnspr\u00e5koppl\u00e6ring, slik at vertskommunen for regionale knutepunktskoler ikke belastes for kostnader som hjemkommunen er ansvarlig for. Forskriftens kapittel 2 \u2013 leksehjelp og skolefritidsordning Skolefritidsordning Utdanningsdirektoratet foresl\u00e5r \u00e5 legge til at elever med s\u00e6rskilte behov p\u00e5 5. til 7. trinn har rett p\u00e5 gratis SFO i skoleferier dersom skolen tilbyr skolefritidsordning i ny \u00a7 2\u20133 andre ledd. Bergen kommune st\u00f8tter forlaget om at elever med s\u00e6rskilte behov p\u00e5 5. til 7. trinn skal ha rett p\u00e5 gratis SFO i skoleferier dersom skolen tilbyr skolefritidsordning da, jf. forslaget til ny \u00a7 2\u20133 andre ledd. For\u00f8vrig har Bergen kommune allerede en slik praksis. Leksehjelp Utdanningsdirektoratet foresl\u00e5r \u00e5 videref\u00f8re i ny forskrift \u00a7 2\u20101 at tilbudet om leksehjelp skal v\u00e6re p\u00e5 minst \u00e5tte timer hver uke. Bergen kommune st\u00f8tter dette. Bergen kommune tilbyr \u00e5tte timer pr. uke til leksehjelp p\u00e5 5.- 7. \u00e5rstrinn. Kommunen er ogs\u00e5 enig i at kommunene b\u00f8r ha stor frihet til \u00e5 tilpasse tilbudet etter lokale behov. Utdanningsdirektoratet foresl\u00e5r \u00e5 oppheve deler av dagens forskrift \u00a7 1A\u20101 om leksehjelp i ny \u00a7 2\u20101, da disse delene av dagens \u00a7 1A\u20101 er rettslig overfl\u00f8dige og ikke regulerer rettigheter eller plikter. Bergen kommune st\u00f8tter forslaget \u00d8konomiske og administrative konsekvenser \u2013 leksehjelp og skolefritidsordning 4 Utdanningsdirektoratet kan ikke se at forslaget medf\u00f8rer noen \u00f8konomiske eller administrative konsekvenser. Bergen kommune er enig i dette. Kapittel 3 \u2013 R\u00e5dgivande r\u00f8ysting om skifte av hovudm\u00e5l i grunnskolen og saksbehandling ved godkjenning av privat grunnskole Utdanningsdirektoratet foresl\u00e5r \u00e5 legge til at foreldre til barn som er tildelt skoleplass p\u00e5 1. til 7. trinn ved skolen, skal ha stemmerett i ny \u00a7 3\u20101 andre ledd bokstav b Bergen kommune st\u00f8tter dette forslaget. Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 sl\u00e5 sammen paragrafene om kommunens ansvar og gjennomf\u00f8ring av folkeavstemningen i ny \u00a7 3\u20102 (dagens forskrift \u00a7\u00a7 9\u20103 og 9\u20104) \u2022 \u00e5 ikke videref\u00f8re dagens forskrift \u00a7 9\u20101, da den er overfl\u00f8dig sett opp mot lovbestemmelsen \u2022 \u00e5 ikke videref\u00f8re dagens forskrift \u00a7 9\u20105, da den er regulert i ny oppl\u00e6ringslov \u2022 \u00e5 samle reglene om hvem som har stemmerett, i ny \u00a7 3\u20101 (dagens oppl\u00e6ringslov \u00a7 2\u20105 sjuende ledd andre og tredje punktum og dagens forskrift til oppl\u00e6ringsloven \u00a7 9\u20102) Bergen kommune st\u00f8tter disse forslagene. II. Andre del \u2013 videreg\u00e5ende oppl\u00e6ring Forskriftens andre del handler om videreg\u00e5ende oppl\u00e6ring, og er dermed ikke aktuell for Bergen om skoleeier. Derimot er kapittel 6 om fag- og yrkesoppl\u00e6ringen relevant for kommunen som l\u00e6rebedrift og oppl\u00e6ringskontor. Bergen kommune er en stor l\u00e6rebedrift med til enhver tid over 300 l\u00e6rlinger. Kommunen er godkjent l\u00e6rebedrift i til sammen 17 fag, og har 387 enheter som tar imot l\u00e6rlinger. Kommunen har organisert fagoppl\u00e6ringen med en sentral Avdeling for yrkesoppl\u00e6ring, som er b\u00e5de oppl\u00e6ringskontor og l\u00e6rebedrift. Utdanningsdirektoratet foresl\u00e5r \u00e5 videref\u00f8re dagens forskrift om godkjenning av l\u00e6rebedrift i ny \u00a7 6\u201311. Det som derimot er oppsiktsvekkende, er en uttalelse i direktoratets merknader til den nye forskriften: \u00abEn kommunes hovedenhet i enhetsregisteret kan ikke godkjennes som l\u00e6rebedrift i et l\u00e6refag. Hvis for eksempel en kommunal underenhet \u00f8nsker \u00e5 ta inn l\u00e6rlinger, m\u00e5 underenheten ha selvstendig godkjenning som l\u00e6rebedrift\u00bb. Bergen kommune har ikke merknader til selve forskriftsteksten. Derimot vil vi kommentere Utdanningsdirektoratets merknad om at kommunes hovedenhet i enhetsregisteret kan ikke godkjennes som l\u00e6rebedrift i et l\u00e6refag. Et slikt krav f\u00f8lger ikke av selve forskriften, og s\u00e5 langt vi kan se, inneholder heller ikke den nye oppl\u00e6ringsloven et slikt krav. Det er heller ikke omtalt i lovforarbeidene. Hvis direktoratets tolkning skal f\u00f8lges, vil det f\u00e5 store konsekvenser for kommuner som Bergen. Bergen kommune er en stor l\u00e6rebedrift med til enhver tid over 300 l\u00e6rlinger. Kommunen har organisert fagoppl\u00e6ringen med en sentral Avdeling for yrkesoppl\u00e6ring, som er b\u00e5de oppl\u00e6ringskontor og l\u00e6rebedrift. Kommunen har lange tradisjoner som oppl\u00e6ringskontor og l\u00e6rebedrift, og dagens organisering sikrer b\u00e5de kvalitet og effektivitet i oppl\u00e6ringen. Pr i dag tar 387 enheter i Bergen kommune imot l\u00e6rlinger. Kommunen er godkjent l\u00e6rebedrift i til sammen 17 fag. 5 Som oppl\u00e6ringskontor utf\u00f8rer Avdeling for yrkesoppl\u00e6ring alle administrative oppgaver knyttet til rekruttering, ansettelse og oppf\u00f8lging av l\u00e6rlingene i kommunen. Avdeling for yrkesoppl\u00e6ring har arbeidsgiveransvaret for l\u00e6rlingene og fordeler l\u00e6rlingene til enheter som tar imot l\u00e6rlinger i kommunen. En l\u00e6rling har vanligvis flere arbeidssteder i l\u00f8pet av l\u00e6retiden. Avdeling for yrkesoppl\u00e6ring har i dagens organisasjonsmodell ogs\u00e5 det overordnete faglige ansvaret for l\u00e6rlinger og instrukt\u00f8rer, samt at oppl\u00e6ring gis i henhold til l\u00e6replaner. Avdeling for yrkesoppl\u00e6ring mottar statlig l\u00e6rlingetilskudd for alle l\u00e6rlingene i Bergen kommune og utbetaler l\u00f8nn til l\u00e6rlingene. Denne organiseringen er i samsvar med dagens oppl\u00e6ringslov, hvor oppl\u00e6ringskontor if\u00f8lge \u00a7 4-3 kan godkjennes som l\u00e6rebedrift. Etter ny oppl\u00e6ringslov vil ikke lenger oppl\u00e6ringskontor reguleres som l\u00e6rebedrift og oppl\u00e6ringskontoret kan ikke ha ansvar for oppl\u00e6ring (utenom n\u00e5r oppl\u00e6ringskontoret p\u00e5 egne vegne er godkjent som l\u00e6rebedrift i det aktuelle l\u00e6refaget). Denne endringen har stor betydning for Bergen kommunes fagoppl\u00e6ring, ved at det ikke lenger vil v\u00e6re kommunens Avdeling for yrkesoppl\u00e6ring som er l\u00e6rebedrift, men at den enkelte resultatenhet (barnehage, skole, sykehjem, etat etc.) m\u00e5 godkjennes som l\u00e6rebedrift, og vil inneha oppgavene og ansvaret dette inneb\u00e6rer. Det er fortsatt noe uavklart hvor omfattende konsekvensene av dette rent faktisk vil v\u00e6re for kommunens yrkesoppl\u00e6ring. Ny oppl\u00e6ringslov \u00a7 7-12 \u00e5pner for at en l\u00e6rebedrift kan inng\u00e5 samarbeidsavtale med et oppl\u00e6ringskontor og avtale at oppl\u00e6ringskontoret skal v\u00e6re part i kontrakten og motta l\u00e6rlingtilskudd. Slik \u00e5pner den nye loven for at det kan inng\u00e5s avtale mellom den enkelte resultatenhet (l\u00e6rebedrift) i Bergen kommune og sentral Avdeling for yrkesoppl\u00e6ring. Etter ny oppl\u00e6ringslov er det likevel den godkjente l\u00e6rebedriften, enten alene eller i samarbeid med andre l\u00e6rebedrifter, som har ansvaret for oppl\u00e6ringen (ny oppl\u00e6ringslov \u00a7 7-6 f\u00f8rste ledd). L\u00e6rebedriften kan ikke overf\u00f8re ansvaret den har for oppl\u00e6ringen til oppl\u00e6ringskontoret, men ved at det inng\u00e5s samarbeidsavtale kan Avdeling for yrkesoppl\u00e6ring fortsatt utf\u00f8re administrative oppgaver og kvalitetssikringsoppgaver for hele kommunen. Dette inneb\u00e6rer at kommunen fortsatt vil kunne gjennomf\u00f8re rekruttering og oppf\u00f8lging av l\u00e6rlinger p\u00e5 en effektiv m\u00e5te og med god kvalitet, og p\u00e5 en m\u00e5te som ivaretar den enkelte l\u00e6rling og l\u00e6rebedrift. Hvis den sentrale h\u00e5ndteringen faller bort, vil det med stor sannsynlighet resultere i b\u00e5de merarbeid og merkostnader for resultatenhetene. Uten oppf\u00f8lging fra sentral Avdeling for yrkesoppl\u00e6ring vil det v\u00e6re stor fare for st\u00f8rre frafall blant l\u00e6rlingene og lavere inntak av l\u00e6rlinger. Av h\u00f8ringsdokumentene fra Utdanningsdirektoratet kan en f\u00e5 inntrykk av at det f\u00f8rst og fremst er tenkt p\u00e5 private oppl\u00e6ringskontor n\u00e5r forslaget til forskrift er utarbeidet, jf. blant annet pkt. 4.5.3.2 hvor det st\u00e5r formulert \u00abOppl\u00e6ringskontorene er private akt\u00f8rer....\u00bb. Bergen kommune er opptatt av at b\u00e5de lov- og forskriftsbestemmelser om oppl\u00e6ringskontor og l\u00e6rebedrifter ogs\u00e5 m\u00e5 passe for kommuner. Det er viktig at kommuner gis tilstrekkelig handlingsrom til \u00e5 velge/videref\u00f8re en organisering som er hensiktsmessig og som ivaretar hensynet til kvalitet og effektivitet, samtidig som en ivaretar hensynet til l\u00e6rlingene. For Bergen kommunes del betyr det at det fortsatt m\u00e5 v\u00e6re mulig \u00e5 administrere og koordinere l\u00e6rlingevirksomheten fra den sentrale avdelingen i kommunen. Det m\u00e5 v\u00e6re mulig \u00e5 velge enkle prosedyrer knyttet til \u00e5 inng\u00e5 samarbeidsavtale mellom oppl\u00e6ringskontoret og l\u00e6rebedriftene i kommunen, s\u00e5 en kan sikre effektive beslutningsprosesser og unng\u00e5 at det vokser frem mange ulike praksiser uten at det er tilsiktet. Direktoratet \u00f8nsker innspill p\u00e5 om oppl\u00e6ringskontor skal reguleres i forskrift, og i s\u00e5 fall hvilken modell en b\u00f8r velge. Det foresl\u00e5s tre alternative modeller. Ut fra v\u00e5rt st\u00e5sted ser ikke Bergen kommune behov for regulering i forskrift. Om det skal reguleres krav til oppl\u00e6ringskontor i forskriften, foretrekker Bergen kommune alternativ a hvor f\u00f8lgende bestemmelse foresl\u00e5s: 6 \u00a7 X-X Rolla til samarbeidsorgan for l\u00e6rebedrifter (oppl\u00e6ringskontor) L\u00e6rebedrifter som er tilknytta eit samarbeidsorgan for l\u00e6rebedrifter (oppl\u00e6ringskontor), kan avtale at samarbeidsorganet inng\u00e5r l\u00e6rekontrakt etter oppl\u00e6ringslova \u00a7 7-2 og mottar tilskot etter oppl\u00e6ringslova \u00a7 7-8 p\u00e5 vegner av l\u00e6rebedrifta. Eit samarbeidsorgan for l\u00e6rebedrifter kan ogs\u00e5 utf\u00f8re administrasjon- og kvalitetssikringsoppg\u00e5ver p\u00e5 vegner av l\u00e6rebedriftene og fylkeskommunane. Oppl\u00e6ringskontoret kan berre gi oppl\u00e6ring dersom det er godkjend som l\u00e6rebedrift, jf. oppl\u00e6ringslova \u00a7 7-6. III. Tredje del \u2013 fellesregler Individuell vurdering (forskriftens kapittel 9) Utdanningsdirektoratet foresl\u00e5r f\u00f8lgende endringer i innholdet (som er aktuelle for grunnskolen): \u2022 \u00e5 utvide m\u00e5lgruppen for fritak fra vurdering med karakter i ett av de norske skriftspr\u00e5kene i ny \u00a7 9\u201021 andre ledd \u2022 \u00e5 regulere at eksamen skal annulleres dersom det oppdages juks eller fors\u00f8k p\u00e5 juks i ny \u00a7 9\u201342 \u2022 \u00e5 regulere at alle som oppfyller kravene til \u00e5 f\u00e5 utstedt vitnem\u00e5l, kan f\u00e5 vitnem\u00e5l med norsk og samisk tekst, i ny \u00a7 9\u201043 Bergen kommune st\u00f8tter disse forslagene. Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 ikke videref\u00f8re egen paragraf om virkeomr\u00e5de da det f\u00f8lger av de enkelte paragrafene i kapittelet hvem som omfattes av reglene \u2022 \u00e5 regulere dagens mulighet i \u00a7 23\u20101 til \u00e5 dispensere fra dette kapittelet i ny \u00a7 9\u201010 \u2022 \u00e5 flytte dagens \u00a7 3\u201036 om system for f\u00f8ring av karakterer og frav\u00e6r til ny \u00a7 9\u20109 i delkapittel I \u2022 \u00e5 samle fellesregler om fritak fra vurdering med karakter i ny \u00a7 9\u201018 \u2022 \u00e5 dele opp dagens \u00a7 3\u201034 om annullering av eksamen i tre paragrafer, ny \u00a7\u00a7 9\u201040 til 9\u201042 \u2022 \u00e5 ta inn egne paragrafer om ansvaret for \u00e5 utskrive vitnem\u00e5l i grunnskolen og videreg\u00e5ende oppl\u00e6ring i ny \u00a7\u00a7 9\u201045 og 9\u201054 Bergen kommune st\u00f8tter disse forslagene. Klage p\u00e5 sluttvurderinger (forskriftens kapittel 10) Utdanningsdirektoratet foresl\u00e5r \u00e5 presisere i ny \u00a7 9\u201317 at eleven f\u00f8rst m\u00e5 ha blitt varslet dersom standpunktkarakteren i orden eller i oppf\u00f8rsel skal settes ned. Bergen kommune er enig i dette. Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 klargj\u00f8re i ny \u00a7 10\u20101 at hovedregelen er at forvaltningsloven gjelder for \u00e5 behandle klager p\u00e5 sluttvurderinger, og at det derfor er unntak fra forvaltningsloven som eksplisitt er regulert i kapittel 10 \u2022 \u00e5 ta ut dagens \u00a7 5\u20104 f\u00f8rste ledd, \u00a7 5\u20105 andre og tredje ledd og \u00a7 5\u20106, da innholdet i disse leddene fremg\u00e5r av forvaltningsloven \u2022 \u00e5 sl\u00e5 sammen dagens \u00a7 5\u201010 og \u00a7 5\u201011 om klage p\u00e5 gjennomf\u00f8ring av muntlig eksamen og eksamen som ikke bare er skriftlig eller muntlig, i ny \u00a7 10\u20108 7 \u2022 \u00e5 endre strukturen i kapittelet ved \u00e5 redusere de generelle bestemmelsene om klage fra \u00e5tte til tre paragrafer Bergen kommune st\u00f8tter disse forslagene. Samarbeid med foreldrene, tilgang til skolebibliotek og saksbehandling som gjeld det fysiske skolemilj\u00f8et (forskriftens kapittel 11) Utdanningsdirektoratet foresl\u00e5r f\u00f8lgende endringer i innholdet: \u2022 \u00e5 innf\u00f8re en ny \u00a7 11\u20103 om at saker om fysisk skolemilj\u00f8 skal f\u00f8lge saksbehandlings\u2013 og klagereglene i forskrift om milj\u00f8 og helse i barnehager, skoler og skolefritidsordninger Bergen kommune er enig i at klageretten p\u00e5 elevenes fysiske skolemilj\u00f8 b\u00f8r reguleres i ett lovverk. Vi er likevel bekymret for at det \u00e5 flytte klageretten fra oppl\u00e6ringsloven til et annet lovverk vil svekke den klare rettigheten til et trygt og godt fysisk milj\u00f8 som Stortinget innf\u00f8rte med oppl\u00e6ringsloven kapittel 9 A. Statlige og kommunale myndigheter m\u00e5 derfor sikre at de som skal behandle klager etter forskrift om milj\u00f8 og helse i barnehager, skoler og skolefritidsordninger, kjenner til at kravene i forskriften m\u00e5 tolkes p\u00e5 bakgrunn av oppl\u00e6ringsloven kapittel 12, og dermed forst\u00e5s som individuelle rettigheter for elevene. Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 sl\u00e5 sammen foreldresamarbeid i grunnskolen og videreg\u00e5ende skole til en paragraf, ny \u00a7 11\u20101 (dagens \u00a7 20\u20103 og \u00a7 20\u20104) \u2022 \u00e5 ta ut form\u00e5lsparagrafen (dagens \u00a7 20\u20101) \u2022 \u00e5 ta ut dagens \u00a7 20\u20102 om Foreldresamarbeidsutvalget (FUG) \u2022 \u00e5 ta ut informasjonspunktene som kommer frem av dagens bokstav b til d i \u00a7\u00a7 20\u20103 og 20\u20104 Bergen kommune st\u00f8tter disse endringene. Personalet i skolen (forskriftens kapittel 12) Utdanningsdirektoratet foresl\u00e5r f\u00f8lgende endringer i innholdet: \u2022 \u00e5 innf\u00f8re et unntak fra kravet til kompetanse for ansettelse av morsm\u00e5lsl\u00e6rere i nasjonale minoritetsspr\u00e5k det ikke finnes studietilbud for i Norge i ny \u00a7 12\u201010 fjerde ledd \u2022 \u00e5 \u00f8ke kravet til antall studiepoeng fra 240 til 300 for de som har universitets\u2013 eller h\u00f8yskoleutdanning og skal ansettes i l\u00e6rerstilling, slik at dette samsvarer med antallet studiepoeng i en masterutdanning2 \u2022 \u00e5 fastsette at personer som ved opptak til praktisk\u2013pedagogisk utdanning for yrkesfag har f\u00e5tt godkjent realkompetanse som sidestilt med to \u00e5rs yrkesteoretisk utdanning, skal anses \u00e5 oppfylle kravet til yrkesteoretisk utdanning i ny \u00a7 12\u20138 f\u00f8rste ledd bokstav d i nytt \u00a7 12\u20138 andre ledd \u2022 \u00e5 endre dagens regel om de som tidligere har v\u00e6rt kvalifisert til l\u00e6rerstilling slik at den knytter seg til tidligere gjennomf\u00f8rt l\u00e6rerutdanning, se forslaget til \u00a7 12\u201313 \u2022 \u00e5 legge til en utt\u00f8mmende oppramsing av hvilke straffebud som f\u00f8rer til yrkesforbud ved dom eller vedtatt forelegg, i ny \u00a7 12\u201017 \u2022 \u00e5 ta inn en hjemmel for HK\u2013dir til \u00e5 behandle personopplysninger ogs\u00e5 av s\u00e6rlig kategori (det vil si personopplysninger som nevnt i personvernforordningen artikkel 9 og 10, ved behandling av s\u00f8knader om godkjenning av utenlandsk utdanning. Bergen kommune st\u00f8tter disse endringene. 2 Det er gjort unntak fra kravene for de som tidligere har v\u00e6rt kvalifisert for ansettelse i l\u00e6rerstilling, se forslaget til \u00a7 12\u201313. 8 Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 endre strukturen i paragrafene som gjelder kompetansekrav, ved \u00e5 dele opp paragrafene slik at kravene for ansettelse og kravene til relevant kompetanse i undervisningsfagene som gjelder for de ulike trinnene, kommer tydeligere frem \u2022 \u00e5 endre strukturen i paragrafene som regulerer godkjenning av utenlandsk l\u00e6rerutdanning \u2022 \u00e5 skille ut kravet om at politiattesten ikke skal v\u00e6re eldre enn tre m\u00e5neder i en egen paragraf (ny \u00a7 12\u201015) \u2022 \u00e5 innf\u00f8re en ny \u00a7 12\u201016 som ikke gjengir sentrale regler i politiregisterlova og politiregisterforskriften, men heller viser hvor reglene er regulert Bergen kommune st\u00f8tter disse endringene. III. Femte del \u2013 forskjellige regler Ulykkesforsikring (forskriftens kapittel 18) Utdanningsdirektoratet foresl\u00e5r \u00e5 videref\u00f8re innholdet i dagens regler. Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 ikke videref\u00f8re dagens forskrift \u00a7 8 1 f\u00f8rste ledd om hvem forsikringen skal gjelde for, da det er regulert i ny oppl\u00e6ringslov \u2022 \u00e5 sl\u00e5 sammen paragrafene om innhold og krav til ulykkesforsikringen i ny \u00a7 18 1 (dagens forskrift \u00a7\u00a7 8 1 andre ledd og 8 2) Bergen kommune st\u00f8tter direktoratets forslag. Rapportering og evaluering av oppl\u00e6ringsvirksomheten (forskriftens kapittel 19) Utdanningsdirektoratet foresl\u00e5r \u00e5 utvide kommunenes rapporteringsplikt noe ved \u00e5 utvide hvilke opplysninger som skal rapporteres inn og om hvem. jf. \u00a7 19\u20131. Dette skyldes behovet for \u00e5 ogs\u00e5 innhente opplysninger om barn og unge som er i oppl\u00e6ringspliktig alder, men som p.t. ikke er tatt inn i skole. Dette kan for eksempel gjelde de som f\u00e5r hjemmeundervisning og nyankomne som ikke enda er skrevet inn p\u00e5 skole. Slik informasjon er viktig for \u00e5 sikre at alle barn og unge som har rett til oppl\u00e6ring f\u00e5r denne retten oppfylt. Det er ogs\u00e5 behov for informasjon om de som f\u00e5r leksehjelp, og de som deltar i eller st\u00e5r p\u00e5 venteliste til musikk- og kulturskoletilbud. Bergen kommune st\u00f8tter bare delvis dette forslaget. Bergen kommune mener at rapporteringsoppgaver ikke b\u00f8r p\u00e5legges kommunene med mindre det er strengt n\u00f8dvendig for at Utdanningsdirektoratet skal kunne utf\u00f8re sine oppgaver. Krav om rapportering utover GSI vil v\u00e6re i strid med regjeringens tillitsreform, s\u00e5 lenge det ikke fremst\u00e5r som \u00e5penbart hva nasjonale myndighetene skal bruke dataene til. Vi vil ogs\u00e5 bemerke at det her ettersp\u00f8rres tall som er flyktige; vi har elever som bosettes kortere eller lengre perioder i kommunen, og vi har elever som meldes til privat grunnskoleoppl\u00e6ring i hjemmet i korte og lengre perioder. Rapporteringen som er i dag i GSI vil bare gi opplysninger som er gyldig der og da. Dette taler for at Utdanningsdirektoratet vil m\u00e5tte trenge et annet rapporteringsregime enn det som er i dag, noe som vil inneb\u00e6re et merarbeid for skoleledere. Hvis rapporteringen er ment som \u00e5 ha en oppdragende effekt, for eksempel for \u00e5 tilby nyinnflyttede elever skoleplass innen lovens frister, vil dette skape mye 9 byr\u00e5krati, uten garantert effekt. \u00d8kt rapporteringskrav til skoleledere kan v\u00e6re en av faktorene som gj\u00f8r at skoleledere ikke f\u00e5r gjort sin prim\u00e6roppgave \u2013 \u00e5 lede skolen og f\u00f8lge opp elevene. N\u00e5r det gjelder leksehjelp, vil vi bemerke at dette er et frivillig tilbud for elevene. Det vil derfor v\u00e6re lite hensiktsmessig \u00e5 detaljrapportere p\u00e5 antall barn som deltar p\u00e5 tilbudet gjennom \u00e5ret. Det f\u00f8res ikke frav\u00e6r for denne tiden, da den ikke er den del av det obligatoriske skoletilbudet. Gjennom rapportering i GSI gir kommunen egenrapportering p\u00e5 antall elever som deltar i ordningen per rapporteringstidspunkt. Bergen kommune kan ikke st\u00f8tte en ordning om l\u00f8pende rapportering av leksehjelp, da dette vil gi store rapporteringskrav p\u00e5 hver enkelt skole. N\u00e5r det gjelder nyankomne som ikke enn\u00e5 er skrevet inn p\u00e5 skole, har kommunen systemer som s\u00f8rger for at disse blir ivaretatt s\u00e5 snart de er registrert i kommunes systemer og/eller i folkeregisteret. Dette gjelder b\u00e5de innflytting fra andre kommuner eller andre land. Det b\u00f8r derfor v\u00e6re tilstrekkelig \u00e5 sp\u00f8rre kommunen om disse elevene tilbys oppl\u00e6ring innen de fristene som loven setter. Dette kan besvares med et ja eller nei. \u00d8konomiske og administrative konsekvenser Utdanningsdirektoratet legger til grunn at forslaget om en mindre utvidelse av kommunenes rapporteringsplikt ikke vil ha vesentlige \u00f8konomiske eller administrative konsekvenser. Bergen kommune mener at en \u00f8kt rapporteringsplikt vil f\u00e5 administrative konsekvenser i den forstand at skolens eller skoleeiers personale f\u00e5r en tilleggsoppgave som de ikke har i dag. Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 tilf\u00f8ye i ny \u00a7\u00a7 19\u20131 til 19\u20138 at personopplysningene kan brukes som grunnlag for forskning, analyse og statistikk \u2022 \u00e5 tilpasse ordlyden i ny \u00a7\u00a7 19\u20133 og 19\u20134 til ny teknisk gjennomf\u00f8ringsl\u00f8sning av Elevunders\u00f8kelsen Bergen kommune st\u00f8tter forslaget. Behandling av personopplysninger (forskriftens kapittel 20) Utdanningsdirektoratet foresl\u00e5r \u00e5 videref\u00f8re innholdet i dagens regler. Bergen kommune st\u00f8tter dette delvis. Vi foresl\u00e5r at det tydeliggj\u00f8res ytterligere i \u00a7 20\u20135 at reservasjonen om at ikke-anonyme skolemilj\u00f8unders\u00f8kelser ikke skal inneholde opplysninger om negative relasjoner, bare gjelder unders\u00f8kelser i det forebyggende skolemilj\u00f8arbeidet. Vi erfarer at noen skoler ikke har sett at denne reservasjonen ikke gjelder individuelle unders\u00f8kelser. Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 innf\u00f8re en ny \u00a7 20\u20136 om behandlingsansvar for og bruk av den nasjonale databasen for vitnem\u00e5l og dokumentasjon av kompetanse, som tidligere har fulgt av loven Bergen kommune st\u00f8tter forslaget. Kommunens \u00f8konomiske ansvar for grunnskoleoppl\u00e6ringen (forskriftens kapittel 21) 10 Utdanningsdirektoratet foresl\u00e5r \u00e5 videref\u00f8re innholdet i dagens regler. Bergen kommune st\u00f8tter dette. Utdanningsdirektoratet foresl\u00e5r f\u00f8lgende endringer i strukturen: \u2022 \u00e5 innf\u00f8re en ny \u00a7 21\u20131 med definisjoner for dette kapittelet \u2022 \u00e5 omstrukturere og dele opp i flere paragrafer i kapittelet Bergen kommune st\u00f8tter disse forslagene. \u00d8konomiske og administrative konsekvenser \u00d8konomiske og administrative konsekvenser \u2013 leksehjelp og skolefritidsordning Utdanningsdirektoratet kan ikke se at forslaget medf\u00f8rer noen \u00f8konomiske eller administrative konsekvenser. \u00d8konomiske og administrative konsekvenser \u2013 innholdet i grunnskoleoppl\u00e6ringen Utdanningsdirektoratet viser til at forslaget om at elever som bare velger oppl\u00e6ring i faget norsk tegnspr\u00e5k, ogs\u00e5 skal f\u00e5 utvidet timetall, kan f\u00f8re til at noen flere elever i grunnskolen velger oppl\u00e6ring i faget norsk tegnspr\u00e5k. Elever som i dag bare har behov for oppl\u00e6ring i faget norsk tegnspr\u00e5k, har sannsynligvis vedtak etter dagens regler om spesialundervisning, men da uten rett til ekstra timer. Forslaget inneb\u00e6rer at disse elevene vil f\u00e5 rett til ekstra timer til oppl\u00e6ringen i tegnspr\u00e5k. Siden elever med h\u00f8rselshemming er en relativt liten gruppe, er det lagt til grunn at forslagene ikke vil ha vesentlige \u00f8konomiske konsekvenser. Dette er ogs\u00e5 omtalt i Prop. 57 L (2022\u20132023) punkt 68.24. Bergen kommune har ingen merknader til dette. Utdanningsdirektoratet legger til grunn at forslaget om en mindre utvidelse av kommunenes rapporteringsplikt legges ikke vil \u00e5 ha vesentlige \u00f8konomiske eller administrative konsekvenser. Bergen kommune mener at en \u00f8kt rapporteringsplikt vil f\u00e5 administrative konsekvenser i den forstand at skolens eller skoleeiers personale f\u00e5r en tilleggsoppgave som de ikke har i dag. Bergen kommune forutsetter at eventuelle \u00f8konomiske og administrative konsekvenser av utvalgets forslag, f\u00e5r statlig finansiering. 11 "
}