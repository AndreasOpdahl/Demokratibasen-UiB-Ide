{
  "dokument_id": "31e3729e-94b6-52d3-90c8-c9e4ed7458ae",
  "doc_type": "case_presentation",
  "kommune": 4601,
  "tittel": "Interpellasjon nr. 43 fra Ann Kristin Helland Ramstr\u00f8m (SV) og Eira Garrido (SV) om regulering av kortidsutleie i Bergen i regi av Airbnb. Bergen bystyre 04.09.2024",
  "url": "https://bergen.kommune.no/politikere-utvalg/api/fil/bk360/10997176/Framstilling-Interpellasjon-nr-43-fra-Ann-Kristin-Helland-Ramstrom-SV-og-Eira-Garrido-SV-om-regulering-av-kortidsutleie-i-Bergen-i-regi-av-Airbnb-Bergen-bystyre-04-09-2024",
  "tekst": " Bystyrets kontor Til Intern korrespondanse BUU - Seksjon forvaltning og samhandling V\u00e5r referanse: 2024/128719-2 (Arbeidssted) Saksbehandler: Anette Hatlemark Drabl\u00f8s Dato: 27. august 2024 Fra Bystyrets kontor Interpellasjon nr. 43 fra Ann Kristin Helland Ramstr\u00f8m (SV) og Eira Garrido (SV) om regulering av kortidsutleie i Bergen i regi av Airbnb. Bergen bystyre 04.09.2024 Sjarmerende gamle bergensgater og tett trehusbebyggelser med h\u00f8y kulturmilj\u00f8verdi, er noe av det Bergen er mest kjent for. I dag er vi heldige og bor i en by med sjel, i en levende autentisk by med unike nabolag. Naboer i alle aldre griller sammen og passer p\u00e5 hverandres barn. N\u00e5r det er fastboende som er i flertall skapes det trygge nabolag. Husene, hagene, gatetunene og fellesarealene tas best vare p\u00e5, de som bor her opplever trygghet, trivselen \u00f8ker og kriminaliteten synker. Dette er n\u00e5 i ferd med \u00e5 endres. Sjarmerende nabolag i idylliske bergensgater er i ferd med \u00e5 forvitre p\u00e5 grunn av at kortidsleiemarkedet i Bergen har eksplodert de siste \u00e5rene. Turistene betaler mer og fastboende flytter. Kortidsutleie gjennom Airbnb har \u00f8kt fra 2806 til 4323 bare de to siste \u00e5rene, som er en \u00f8kning p\u00e5 54%. Med regjeringens og kommunens m\u00e5l om \u00e5 gj\u00f8re Bergen til et attraktivt turistm\u00e5l, kan man forvente en fortsatt \u00f8kning i \u00e5rene som kommer. Korttidsutleie av boliger kan ha sine fordeler, som fleksibilitet og muligheten for \u00e5 bo alternativt til hotell n\u00e5r man er p\u00e5 reise, men vi m\u00e5 f\u00e5 bukt med at det i praksis drives hotellvirksomhet i privatboliger. Airbnb kan \u00f8delegge Bergens nabolag. Naboer frykter for bomilj\u00f8et til de fastboende, for \u00f8kt slitasje av boliger, manglende vedlikehold, uro, st\u00f8y, fors\u00f8pling og \u00f8kt fare for branntilfeller. Dette p\u00e5virker ogs\u00e5 prisene p\u00e5 boligene og utleiepriser til studenter og andre leietakere. Hvert \u00e5r markerer semesterstart hvor utfordrende det kan v\u00e6re for studenter \u00e5 finne et sted \u00e5 bo i Bergen. Flere velger korttidsutleie til turister p\u00e5 Airbnb fremfor langtidsutleie til studenter. I kombinasjon med lange ventelister for studentboliger som gj\u00f8r at mange studenter m\u00e5 leie p\u00e5 det private markedet. Ved semesterstart stod over 3000 studenter i boligk\u00f8 bare i Bergen. Med en ytterligere konkurranse i det private markedet, som Airbnb, forsterkes dette problemet mer og mer for hvert \u00e5r. Dette rammer ogs\u00e5 barnefamilier, enslige og andre som er avhengig av et velfungerende utleiemarked. Det rammer ogs\u00e5 fastboende som ikke har mulighet til \u00e5 komme inn p\u00e5 boligmarkedet fordi boligprisene i sentrum skyter i v\u00e6ret. I dag er markedet for korttidsutleie uregulert, noe som kan f\u00f8re til useri\u00f8sitet og utfordringer for b\u00e5de leietakere og utleiere. En annen utfordring er hyblifisering i sentrum, som korttidsutleie kan bidra til \u00e5 forverre. Dette er noe SV \u00f8nsker \u00e5 unng\u00e5. Sammen med LO, NHO og mange av landets kommuner ettersp\u00f8r de muligheten for strengere regulering av korttidsutleie gjennom for eksempel Airbnb. Eksempler p\u00e5 hvordan vi kan regulere kortidsleie: \u2022 Airbnb m\u00e5 ansees som n\u00e6ring og behandles som n\u00e6ringsvirksomhet. \u2022 Plan- og bygningsetaten m\u00e5 styrkes. Etaten m\u00e5 i st\u00f8rre grad kunne utf\u00f8re tilsyn over ulovlig kortidsutleie og f\u00f8lge opp om det er s\u00f8kt om bruksendring fra bolig til n\u00e6ringsvirksomhet. \u2022 Sette inn tiltak som skal bekjempe hyblifisering av boliger i sentrum og i bydelsn\u00e6re bydeler. \u2022 Utvikle et regelverk som regulerer hvor lenge hus i sentrum kan st\u00e5 tomme. \u2022 Se p\u00e5 hvordan kunne \u00f8ke beskatning p\u00e5 sekund\u00e6rboliger, og at kommunene gis adgang til h\u00f8yere eiendomsskatt p\u00e5 sekund\u00e6rbolig. Vi m\u00e5 ta tilbake styringen over leiemarkedet og mener at konkrete tiltak b\u00f8r iverksettes for \u00e5 regulere dette i Bergen kommune. Dersom ikke risikerer vi at det blir mindre attraktivt \u00e5 bo i sentrum og i verste fall blir gamle bergensgater omgjort til rene turistfeller. Sp\u00f8rsm\u00e5l: Hvilke restriksjoner p\u00e5 kortidsutleie vil byr\u00e5det se p\u00e5 og vurdere for at vi ikke risikerer \u00e5 \u00f8delegge hele nabolag? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) og BNKI - stab "
}