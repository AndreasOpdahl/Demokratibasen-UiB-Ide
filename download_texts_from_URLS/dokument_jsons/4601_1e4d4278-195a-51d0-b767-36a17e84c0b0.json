{
  "dokument_id": "1e4d4278-195a-51d0-b767-36a17e84c0b0",
  "doc_type": "case_attachment",
  "kommune": 4601,
  "tittel": "H\u00f8ringsbrev - forslag om videref\u00f8ring av midlertidige endringer i lovverket som f\u00f8lge av ankomst av fordrevne fra Ukraina m.m.",
  "url": "https://bergen.kommune.no/politikere-utvalg/api/fil/bk360/9612542/Horingsbrev-forslag-om-videreforing-av-midlertidige-endringer-i-lovverket-som-folge-av-ankomst-av-fordrevne-fra-Ukraina-m-m-",
  "tekst": "Bergen kommune Postboks 7700 5020 BERGEN Deres ref V\u00e5r ref Dato 23/4434-1 19. desember 2023 H\u00f8ring av forslag om videref\u00f8ring av midlertidige endringer i lovverket som f\u00f8lge av ankomst av fordrevne fra Ukraina m.m. Arbeids- og inkluderingsdepartementet sender med dette p\u00e5 h\u00f8ring forslag om \u00e5 videref\u00f8re midlertidige regler i lovverket som f\u00f8lge av ankomst av fordrevne fra Ukraina, med enkelte endringer. Alle forslagene i h\u00f8ringsnotatet er midlertidige og foresl\u00e5s opphevet 1. juli 2025. For \u00e5 kunne h\u00e5ndtere og planlegge for en situasjon med fortsatt h\u00f8ye ankomster er det n\u00f8dvendig \u00e5 vurdere \u00e5 videref\u00f8re de midlertidige endringene i lovverket i en ytterligere periode, eventuelt med endringer. I h\u00f8ringsnotatet foresl\u00e5s det \u00e5 videref\u00f8re de midlertidige reglene, med enkelte endringer og presiseringer. For \u00e5 bidra til at flere fordrevne kommer raskt i arbeid, foresl\u00e5s det midlertidige endringer i yrkestransportloven som inneb\u00e6rer midlertidig unntak fra botidskravet ved utstedelse av kj\u00f8reseddel for ukrainske bussj\u00e5f\u00f8rer som fremlegger gyldig politiattest fra hjemlandet. Forslaget inneb\u00e6rer ogs\u00e5 s\u00e6rlige sikkerhetsmekanismer for politiets saksbehandling av ukrainske politiattester. Forslaget er innsnevret til kun \u00e5 gjelde for persontransport med buss. Det bes s\u00e6rskilt om h\u00f8ringsinstansenes innspill til ytterligere tiltak som kan redusere mulige negative konsekvenser for passasjersikkerheten, s\u00e6rlig for barn og unge. \u00c5 st\u00f8tte opp under m\u00e5lsettingen om at flest mulig skal komme raskt ut i arbeid er et av form\u00e5lene med de midlertidige endringene i lovverket. H\u00f8ringsinstansene bes s\u00e6rlig vurdere hvordan endringsforslagene p\u00e5virker fordrevnes insentiver til \u00e5 ta arbeid. Det bes ogs\u00e5 om h\u00f8ringsinstansenes innspill til regelverksendringer som kan bidra til at flere kommer raskt i jobb. Postadresse Kontoradresse Telefon* Avdeling Saksbehandler Postboks 8019 Dep Akersgata 64 22 24 90 90 Integreringsavdelingen Cecilie Uteng 0030 Oslo Org.nr. 22 24 77 69 postmottak@aid.dep.no www.aid.dep.no 983 887 457 Det foresl\u00e5s \u00e5 presisere i integreringsloven at introduksjonsprogrammet avsluttes hvis deltakeren f\u00e5r jobb eller tilbud om jobb p\u00e5 tiln\u00e6rmet heltid. Utover dette er endringene som foresl\u00e5s i hovedsak mindre presiseringer som ikke inneb\u00e6rer realitetsendringer. Det bes om h\u00f8ringsinstansenes syn p\u00e5 om bestemmelsen om at introduksjonsprogrammet skal inneholde et \u00abspr\u00e5ktilbud\u00bb b\u00f8r endres til at introduksjonsprogrammet skal inneholde \u00aboppl\u00e6ring i norsk\u00bb. I barnehageloven foresl\u00e5s det \u00e5 innf\u00f8re et nytt unntak i barnehageloven fra kravet til selvstendig rettssubjekt for midlertidig godkjente barnehager. Det bes videre om h\u00f8rings- instansenes syn p\u00e5 om det er krav i oppl\u00e6ringsloven og barnehageloven som n\u00e5 er s\u00e6rlig vanskelig \u00e5 oppfylle, eller som er til hinder for kommunenes evne til \u00e5 gi et fullverdig oppl\u00e6rings- og barnehagetilbud. Det bes s\u00e6rlig om h\u00f8ringsinstansenes syn p\u00e5 om det er behov for midlertidige endringer i godkjenningsordningen for barnehager. Det bes ogs\u00e5 om h\u00f8ringsinstansenes syn p\u00e5 om kapasitetsutfordringene i helsesektoren vil bli mindre om det gj\u00f8res midlertidig unntak fra retten til \u00e5 st\u00e5 p\u00e5 liste hos fastlege, og/eller enkelte unntak fra retten til helt eller delvis vederlagsfrie tjenester fra den offentlige tannhelsetjenesten. Regjeringen vil i lys av utviklingen fremover vurdere om det er behov for \u00e5 foresl\u00e5 andre endringer og tiltak enn de som fremg\u00e5r av h\u00f8ringsnotatet her for \u00e5 kunne ekstraordin\u00e6re ankomster i 2024. H\u00f8ringsinstansene oppfordres til \u00e5 gi sin vurdering av om de midlertidige reglene som foresl\u00e5s i h\u00f8ringsnotatet samlet vil v\u00e6re tilstrekkelig til \u00e5 h\u00e5ndtere ankomster opp mot 120 000 i 2024. De midlertidige reglene som foresl\u00e5s videref\u00f8rt knytter seg til ulike departementers ansvarsomr\u00e5der og er utarbeidet av det enkelte fagdepartementet, men presenteres samlet for \u00e5 gi et helhetlig bilde av behovet for videref\u00f8ring av de midlertidige reglene som f\u00f8lge av de h\u00f8ye ankomsttallene. En oversikt over de midlertidige endringene i regelverket f\u00f8lger som vedlegg til dette h\u00f8ringsbrevet. Fristen for \u00e5 sende inn h\u00f8ringssvar er 31. januar 2024. Les og svar p\u00e5 h\u00f8ringen p\u00e5: www.regjeringen.no/id3018901 I lys av situasjonen og at det i alle hovedsak foresl\u00e5s \u00e5 videref\u00f8re midlertidige regler som tidligere har v\u00e6rt p\u00e5 h\u00f8ring, er det satt en forkortet h\u00f8ringsfrist for \u00e5 sikre at en lovproposisjon raskt kan fremmes for Stortinget og at behovet for forskriftsendringer i medhold av eksisterende hjemler kan ivaretas. Listen over h\u00f8ringsinstanser f\u00f8lger vedlagt. Vi ber om at adressatene forelegger h\u00f8ringsnotatet for ber\u00f8rte underliggende etater eller tilknyttede virksomheter, organisasjoner eller lignende som ikke er oppf\u00f8rt p\u00e5 adressatlisten. Side 2 H\u00f8ringer er \u00e5pne, og alle kan sende innspill. Uttalelser er offentlige etter offentleglova og blir publisert p\u00e5 regjeringen.no. Vi ber om at h\u00f8ringsuttalelser sendes inn elektronisk ved bruk av den digitale l\u00f8sningen for h\u00f8ringsuttalelser p\u00e5 regjeringen.no. Med hilsen Toril Melander Stene (e.f.) avdelingsdirekt\u00f8r Cecilie Uteng utredningsleder Dokumentet er elektronisk signert og har derfor ikke h\u00e5ndskrevne signaturer Side 3 "
}