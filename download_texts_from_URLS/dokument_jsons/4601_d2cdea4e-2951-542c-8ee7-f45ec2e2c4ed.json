{
  "dokument_id": "d2cdea4e-2951-542c-8ee7-f45ec2e2c4ed",
  "doc_type": "case_presentation",
  "kommune": 4601,
  "tittel": "\u00c5sane gnr 207 bnr 95 Liavegen 8. Klagebehandling - klage p\u00e5 vilk\u00e5r om midlertidighet ved oppf\u00f8ring av rubbhall",
  "url": "https://bergen.kommune.no/politikere-utvalg/api/fil/bk360/10208894/Framstilling-Asane-gnr-207-bnr-95-Liavegen-8-Klagebehandling-klage-pa-vilkar-om-midlertidighet-ved-oppforing-av-rubbhall",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/33137-6 \u00c5sane gnr 207 bnr 95 Liavegen 8. Klagebehandling - klage p\u00e5 vilk\u00e5r om midlertidighet ved oppf\u00f8ring av rubbhall Hva saken gjelder: Saken gjelder klage p\u00e5 vilk\u00e5r om midlertidighet i tillatelse til oppf\u00f8ring av rubbhall p\u00e5 gbnr. 207/95. Bergen kommune ga den 29.01.2024 byggetillatelse og dispensasjon fra kommuneplanens bestemmelse om plankrav for en periode p\u00e5 10 \u00e5r. Tiltaket er 290 m2. Vedtaket er p\u00e5klaget for den delen som gjelder midlertidighet den 19.02.2024 av Law.no Advokatfirma AS, v/adv. Tor \u00d8ystein Enge. Ansvarlig s\u00f8ker for tiltaket er CK Nor Bygg AS og tiltakshaver er Vesthagen Eiendom AS. Eiendommen er regulert til industri i reguleringsplan for \u00c5sane. Midtbygda, industriomr\u00e5de (planid: 3580000), vedtatt 1973. I kommunedelplan for \u00c5sane. KDP \u00c5sane sentrale deler (KDP), vedtatt 2008, er omr\u00e5det lagt til industri. I kommuneplanens arealdel (KPA 2018), vedtatt 19.06.2019, er eiendommen lagt til ytre fortettingssone. Se vedtak om tillatelse til tiltak \u00a7 3.1 for utfyllende planstatus. Det er behov for dispensasjon fra plankrav, dispensasjon er oms\u00f8kt. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Bymilj\u00f8etaten har gitt uttale datert 14.12.2023. Her uttaler de at det p\u00e5g\u00e5r planarbeid p\u00e5 eiendommen, og at en planprosess kan v\u00e6re et godt forbedringstiltak for utforming av avkj\u00f8rselen og trafikksikkerheten. De uttalte ogs\u00e5 at en dispensasjon fra plankravet kan avhenge av fremdriften p\u00e5 arbeidet med omr\u00e5dereguleringsplanen. Det vises til komplett uttale, som ligger vedlagt. Klage: Klager anf\u00f8rer at vedtaket er fattet p\u00e5 et feilaktig faktisk grunnlag, at det er en urimelig og usaklig forskjellsbehandling og at det er gjort lovanvendelsesfeil. Det bes om at vilk\u00e5r om midlertidighet blir opphevet, slik at tillatelsen er permanent. Det er ogs\u00e5 bedt om opphevelse av vilk\u00e5r om at vedtak fra Bymilj\u00f8etaten med vilk\u00e5r skal etterkommes. Klager viser til at oms\u00f8kte tiltak ligger innenfor form\u00e5let i reguleringsplan, KDP og KPA 2018. Tiltakets er dermed i tr\u00e5d med arealform\u00e5l og dagens bruk av eiendommen, og dispensasjon vil ikke \u00abvesentlig tilsidesette\u00bb hensynene bak plankravet. Omr\u00e5deplanen som er under arbeid er ikke et plandokument som kan gis slike rettsvirkninger at oms\u00f8kt tiltak kan tidsbegrenses, s\u00e6rlig n\u00e5r oms\u00f8kte tiltak er i tr\u00e5d med gjeldende arealplaner. Det har heller ikke v\u00e6rt synlig arbeid med omr\u00e5deplanen siden 2019. Naboeiendommen gbnr. 207/97 har f\u00e5tt innvilget tillatelse til rubbhall 06.02.2023, men saken ble ikke oversendt til Bymilj\u00f8etaten. Klager finner det vanskelig \u00e5 se at det er noe grunnlag 1 for \u00e5 innhente slik uttalelse i klagers sak, og anf\u00f8rer ogs\u00e5 at Bymilj\u00f8etaten har gitt uttale p\u00e5 feil grunnlag. Klager mener tiltaket ikke f\u00f8rer til \u00f8kt/endret bruk av avkj\u00f8rsel, da rubbhallen bare skal benyttes for innend\u00f8rs lagring av material som i dag ligger ute. Dette inneb\u00e6rer fordeler b\u00e5de for lagring og arbeidsmilj\u00f8messige fordeler. Klager anf\u00f8rer at tiltakshaver er utsatt for urimelig og usaklig forskjellsbehandling ved at s\u00f8knaden er sendt p\u00e5 uttale, n\u00e5r s\u00f8knad p\u00e5 naboeiendom ikke ble det. Det vises ellers til komplett klage datert 19.02.2024. Klager har ogs\u00e5 sendt supplerende merknader den 26.02.2024, hvor det anf\u00f8res at saken har prinsipielle sider og at den skal legges frem for politisk behandling. Fagetatens vurdering og anbefaling: Plan- og bygningsetaten som fagetat har vurdert klagen, og tilr\u00e5r at vedtak datert 29.01.2024 blir opprettholdt. Hva gjelder anf\u00f8rsel om usaklig forskjellsbehandling, viser fagetaten til at vilk\u00e5ret bygger p\u00e5 en vurdering av at lagerhallen er i tr\u00e5d med dagens bruk av omr\u00e5det, men ikke den \u00f8nskede utviklingen for omr\u00e5det. Det er ikke hensiktsmessig \u00e5 starte planarbeid i strid med arealform\u00e5l og intensjon i omr\u00e5deplan under utarbeidelse. Fagetaten har tatt en gjennomgang av gitte tillatelser i omr\u00e5det, og klagers naboeiendom er den eneste som ikke har f\u00e5tt vilk\u00e5r om midlertidighet. Det antas at saksbehandler ikke var klar over temaet p\u00e5 vedtakstidspunktet, noe som er uheldig, men ikke gir grunn for \u00e5 si at forskjellsbehandlingen var usaklig. N\u00e5r det gjelder anf\u00f8rsel om at vedtaket gir rettsvirkning til en plan som ikke er vedtatt, vises det til at reguleringsplanen p\u00e5 eiendommen er fra 1973, slik at det er plankrav etter KPA 2018 \u00a7 3.1. Vilk\u00e5r om midlertidighet er tatt inn for \u00e5 avdempe dispensasjonens negative virkninger for p\u00e5g\u00e5ende planarbeid, alts\u00e5 for \u00e5 hindre at dispensasjon gir forhold som underminerer det p\u00e5g\u00e5ende planarbeidet. Vilk\u00e5ret har saklig sammenheng med bestemmelsen det dispenseres fra, og som ikke er vesentlig tyngende sett hen til at byggeretten er avsk\u00e5ret av KPA 2018 \u00a7 3.1. Fagetaten kan ikke se at det er usaklig forskjellsbehandling at saken er sendt p\u00e5 uttale, og viser til samordningsplikten. Bymilj\u00f8etatens uttalelse er stilet som en kombinert uttalelse og godkjenning av utvidet bruk av avkj\u00f8rsel, som er innvilget p\u00e5 generelle tekniske vilk\u00e5r. Dette er ikke noe som fagetaten kan se f\u00f8rer til at det hefter feil ved vedtaket. Det vises ellers til komplett fagnotat datert 26.02.2024. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at vedtaket b\u00f8r opprettholdes. Byr\u00e5det tiltrer fagetatens vurdering om at vilk\u00e5r om midlertidighet er knyttet til vurdering av de rettslige vilk\u00e5rene for dispensasjon fra plankravet. Reguleringsplan for omr\u00e5det er fra 1973, og KDP fra 2006. Arealplaner mister sin verdi som styringsverkt\u00f8y med tiden, og i denne saken er det ogs\u00e5 \u00f8nske om \u00e5 endre arealbruken gjennom ny KDP. Omr\u00e5deplanen er under utarbeidelse og denne er hensyntatt i vurderingen av om det kan gis dispensasjon fra plankravet. Om omr\u00e5deplanen blir endelig vedtatt slik den n\u00e5 foreligger er for tidlig \u00e5 si noe om. At planarbeidet med omr\u00e5deplanen tar tid, er hensyntatt ved at det er gitt dispensasjon i inntil 10 \u00e5r. 2 Det medf\u00f8rer heller ikke riktighet at man likevel ville f\u00e5tt gjennom reguleringsplan for \u00e5 oppf\u00f8re rubbhallen, om dispensasjon fra plankravet ikke ble gitt. Det er bystyret selv som vedtar reguleringsplaner, jf. pbl. \u00a7 12-12, og kommunen har ogs\u00e5 mulighet for \u00e5 stanse planinitiativ som ikke b\u00f8r f\u00f8re frem, jf. pbl. \u00a7 12-8. N\u00e5r det gjelder anf\u00f8rsel om usaklig forskjellsbehandling, vises det til fagetatens gjennomgang av saker i omr\u00e5det. Det er uheldig at sak p\u00e5 naboeiendommen gbnr. 207/97 ikke ble sendt p\u00e5 uttale og at dispensasjonen ikke ble gjort midlertidig, men man kan ikke bevisst gjenta feil for \u00e5 oppn\u00e5 likebehandling. Sak p\u00e5 gbnr. 207/97 er unntaket, heller enn regelen som er utviklet i praksis for dette omr\u00e5det. Byr\u00e5det kan ikke anbefale at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 29.01.2024 opprettholdes. Klagen tas ikke til f\u00f8lge. Dato: 11. juni 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 26.02.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 29.01.2024 5. Klage datert 19.02.2024 6. Supplerende merknader datert 26.02.2024 7. Dispensasjonss\u00f8knad 8. Uttale fra Bymilj\u00f8etaten datert 14.12.2023 9. Tegninger 3 "
}