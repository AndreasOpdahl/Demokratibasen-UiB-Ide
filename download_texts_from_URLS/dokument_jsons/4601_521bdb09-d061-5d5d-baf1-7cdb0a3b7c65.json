{
  "dokument_id": "521bdb09-d061-5d5d-baf1-7cdb0a3b7c65",
  "doc_type": "case_presentation",
  "kommune": 4601,
  "tittel": "Krav om lovlighetskontroll av sak 495/24 - Byr\u00e5dets forslag til handlings- og \u00f8konomiplan for 2025 - 2028.",
  "url": "https://bergen.kommune.no/politikere-utvalg/api/fil/bk360/11775367/Framstilling-Krav-om-lovlighetskontroll-av-sak-495-24-Byradets-forslag-til-handlings-og-okonomiplan-for-2025-2028-",
  "tekst": " Forretningsutvalget Saksframstilling V\u00e5r referanse: 2024/192172-2 Saksbehandler: Frank Wessels Krav om lovlighetskontroll av sak 495/24 - Byr\u00e5dets forslag til handlings- og \u00f8konomiplan for 2025 - 2028. Hva saken gjelder: Bystyrets kontor mottok 19.12.24 krav om lovlighetskontroll av bystyrets vedtak gjort i sak 495/24 - Byr\u00e5dets forslag til handlings- og \u00f8konomiplan for 2025 - 2028. Kravet er fremmet av bystyrerepresentantene Mikkel Gr\u00fcner (SV), Rune Bakervik (Ap) og Linn Eng\u00f8 (Ap). Kravet om lovlighetskontroll retter seg mot en sak avgjort av bystyret. Etter kommuneloven \u00a7 27-1 skal krav om lovlighetskontroll fremsettes for det organ som har truffet det aktuelle vedtaket. Hvis dette organet opprettholder avgj\u00f8relsen, oversendes saken til Statsforvalteren i Vestland. Frist for \u00e5 fremsette krav om lovlighetskontroll er tre uker fra vedtaket ble truffet. Vedtak i sakene ble fattet 17. desember 2024 og kravet er mottatt 19. desember 2024. Kravet er derved fremsatt innen utl\u00f8pet av fristen. Ved lovlighetskontroll skal det etter kommuneloven \u00a7 27-3, tas stilling til om vedtaket: \u00aba) har et lovlig innhold b) er truffet av noen som har myndighet til \u00e5 treffe slikt vedtak c) er blitt til p\u00e5 lovlig m\u00e5te.\u00bb De tre vilk\u00e5rene virker uavhengig av hverandre og det er tilstrekkelig at ett av vilk\u00e5rene er oppfylt for at det skal kunne fremmes lovlighetskontroll. Fra kravet om lovlighetskontroll: \u00abDriftsdelen av budsjettvedtaket inneholder et merforbruk p\u00e5 32,080 mill. kr. i 2025, 1,8 mill. kr. i 2026, 1 mill. kr. i 2027 og 1 mill. kr. i 2028. Representantene kan ikke se at dette merforbruket er saldert i bystyrets vedtak, og er f\u00f8lgelig ikke i tr\u00e5d med kommunelovens \u00a7 14-4. \u00d8konomiplan og \u00e5rsbudsjett som sier: \u00ab\u00d8konomiplanen og \u00e5rsbudsjettet skal settes opp i balanse og v\u00e6re realistiske, fullstendige og oversiktlige.\u00bb Investeringsdelen av budsjettvedtaket inneholder et merforbruk 5,75 mill. kr. i 2025, 1,25 mill. kr. i 2026, 9,75 mill. kr. i 2027 og 23,5 mill. kr. i 2028. Det er ikke beskrevet i budsjettvedtaket hvordan merforbruket p\u00e5 investeringer i 2025 skal dekkes inn, og det er derfor sv\u00e6rt sannsynlig at merforbruket vil m\u00e5tte dekkes inn via \u00f8kt l\u00e5neopptak. Representantene mener derfor vedtaket kan v\u00e6re i strid med kommunelovens \u00a7 14-4. \u00d8konomiplan og \u00e5rsbudsjett som sier: \u00abVedtaket om \u00e5rsbudsjett skal angi hvor mye l\u00e5n som skal tas opp i budsjett\u00e5ret.\u00bb 1 Kravet om lovlighetskontroll f\u00f8lger vedlagt. Forretningsutvalget skal ta stilling til saksbehandlingsm\u00e5te og tidsplan for behandling av krav om lovlighetskontroller. Forslag til vedtak: 1. Lovlighetskontrollkravet oversendes utvalg for finans, kultur og n\u00e6ring til behandling i m\u00f8te 05.02.25. Utvalg for finans, kultur og n\u00e6ring innstiller til bystyret om hvorvidt bystyret skal opprettholde sitt vedtak eller ikke. Bystyret behandler kravet om lovlighetskontroll i m\u00f8te 19.02.25. 2. Lovlighetskontrollkravet oversendes byr\u00e5det som bes om \u00e5 legge frem en vurdering av de forhold som tas opp. Forretningsutvalget ber om at dette legges frem i notats form i forkant av behandling i utvalg for finans, kultur og n\u00e6ring. Dato: 3. januar 2025 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. Vedlegg: Krav om lovlighetskontroll av sak 495/24 - Byr\u00e5dets forslag til handlings- og \u00f8konomiplan for 2025 - 2028. 2 "
}