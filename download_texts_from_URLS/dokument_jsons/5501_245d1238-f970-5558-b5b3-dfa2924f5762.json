{
  "dokument_id": "245d1238-f970-5558-b5b3-dfa2924f5762",
  "doc_type": "case_presentation",
  "kommune": 5501,
  "tittel": "Kommunal l\u00e5negaranti Alfheim stadion AS - Utvidelse av garantiansvar og endrede garantivilk\u00e5r",
  "url": "https://innsyn.tromso.kommune.no/application/getMoteDokument?dokid=2001873660",
  "tekst": "Arkivsaksnr. 24/18275-1 Saksbehandler Trond Eliassen Saksgang M\u00f8tedato Formannskapet 05.11.2024 Kommunestyret 13.11.2024 Kommunal l\u00e5negaranti Alfheim stadion AS - Utvidelse av garantiansvar og endrede garantivilk\u00e5r Kommunedirekt\u00f8rens innstilling til vedtak: 1. Troms\u00f8 kommune godkjenner at ansvarlig l\u00e5n p\u00e5lydende kr 850 000 konverteres til aksjekapital for Alfheim stadion II AS. Bortfall av \u00e5rlige renteinntekter i st\u00f8rrelsesorden kroner 34.000,- finansieres over finansomr\u00e5det i kommunens handlingsplan for 2025-28. 2. Troms\u00f8 kommune godkjenner at det gjennomf\u00f8res en omvendt mor-datterfusjon mellom Alfheim stadion II AS og Alfheim stadion AS hvor Alfheim stadion AS blir gjenst\u00e5ende selskap. 3. Troms\u00f8 kommune godkjenner at Alfheim stadion AS blir ny garantihaver for gjeldende l\u00e5n p\u00e5lydende Kr 32 350 000,-. Det aksepteres at l\u00f8petiden p\u00e5 l\u00e5n forlenges til 2040. Garantien gjelder for hovedstol p\u00e5 kr 32 350 000,- med et tillegg p\u00e5 10 % av til enhver tid gjeldende hovedstol til dekning av eventuelle p\u00e5l\u00f8pte renter og omkostninger. 4. Garantitiden settes derfor til maksimalt 16 \u00e5r + tillegg p\u00e5 inntil 2 \u00e5r for investeringsl\u00e5n. Det aksepteres avdragsfrihet i maksimalt 3 \u00e5r. Garantien gjelder fra det tidspunkt som Alfheim stadion AS blir godkjent som ny kreditor. Garantiansvaret reduseres i takt med nedbetaling av l\u00e5net. 5. Troms\u00f8 kommune godkjenner en utvidelse av l\u00e5negaranti slik at Alfheim stadion AS kan refinansiere gjeldende l\u00e5n i Sparebank1 Nord-Norge. Garantien gjelder for hovedstol p\u00e5 kr 29 946 50,- med et tillegg p\u00e5 10 % av til enhver tid gjeldende hovedstol til dekning av eventuelle p\u00e5l\u00f8pte renter og omkostninger. Utvidelse av garanti gis som simpel kausjon. 6. Garantitiden settes til maksimalt 15 \u00e5r + tillegg p\u00e5 inntil 2 \u00e5r for investeringsl\u00e5n. Det aksepteres avdragsfrihet i maksimalt 3 \u00e5r. Garantien gjelder fra det tidspunkt som Alfheim stadion AS refinansierer gjeldende l\u00e5n i Sparebank1 Nord-Norge. Garantiansvaret reduseres i takt med nedbetaling av l\u00e5net. 7. Kommunedirekt\u00f8ren gis myndighet til \u00e5 godkjenne/akseptere l\u00e5ntakers kredittvilk\u00e5r. 1 8. S\u00e5 lenge garantiforholdet eksisterer skal Alfheim stadion AS uoppfordret oversende til kommunen revisorgodkjent regnskap, s\u00e5 snart dette er offentlig kjent. 9. Det tas forbehold om statsforforvalterens godkjennelse av garanti Stig Tore Johnsen Kommunedirekt\u00f8r 2 Hva saken gjelder \u00d8konomisk og juridisk vurdering av s\u00f8knad om endrede garantivilk\u00e5r og utvidelse av garantiansvar for Alfheim stadion AS. Selskapet \u00f8nsker \u00e5 legge til rette for en bedret finansiell situasjon gjennom; - Konvertere deler av dagens ansvarlige l\u00e5n til aksjekapital - Gjennomf\u00f8re en omvendt mor-datterfusjon mellom Alfheim stadion II AS og Alfheim stadion AS hvor Alfheim stadion AS blir gjenst\u00e5ende selskap. - Endrede garantivilk\u00e5r og utvidet l\u00f8petid p\u00e5 gjeldende l\u00e5n i KLP. - Utvidelse av garantiansvar tilknyttet dagens l\u00e5n i Sparebank1 Nord-Norge. Saksutredning Innledning Troms\u00f8 kommune kj\u00f8pte i 2023 50% av aksjene i Alfheim Stadion II AS, og ble med det eneeier selskapet. Selskapet er i en anstrengt \u00f8konomisk situasjon, med store l\u00e5neforpliktelser sett opp mot en relativt beskjeden inntektsside. De siste \u00e5rene har revisor gjentatte ganger stilt sp\u00f8rsm\u00e5l rundt vilk\u00e5rene for videre drift, og den bokf\u00f8rte egenkapitalen er n\u00e5 tapt. I forbindelse med revisjon av \u00e5rsregnskapet for 2023 utarbeidet derfor selskapet en vurdering av reell egenkapital, som viste at denne fortsatt var intakt. Selskapets egne prognoser tilsier at egenkapitalsituasjonen vil fortsette \u00e5 forverre seg, minimum ut 2027. Kontantstr\u00f8mmen er derimot positiv, og med innvilget avdragsfrihet for hele l\u00e5neportef\u00f8ljen ut 2025, har man i dag kontroll p\u00e5 sine l\u00f8pende forpliktelser. I 2024 ble opsjonsavtalen for utviklingseiendommen med Troms\u00f8 Bolig AS (TB) forlenget. Avtalen gir TB rett til \u00e5 regulere eiendommen, og ved vedtatt reguleringsplan m\u00e5 de kj\u00f8pe eiendommen til en gitt pris pr m2 BRA regulert areal. N\u00e5r avtalen effektueres, vil selskapet ha tilstrekkelig kapital til \u00e5 innfri sine l\u00e5neforpliktelser. Etter hvert som selskapet har arbeidet med \u00e5 f\u00e5 kontroll p\u00e5 egen \u00f8konomisk situasjon, har man ogs\u00e5 avdekket at driften de senere \u00e5r har v\u00e6rt noe uoversiktlig og lite rasjonell. Flere forhold har blitt ryddet opp i for \u00e5 sikre videre drift av selskapet. Blant annet er avtaleforhold med TIL er n\u00e5 ryddet opp i, og man har inng\u00e5tt b\u00e5de en ny leieavtale, avtale om vedlikehold samt en ny investeringsleieavtale. Selskapet har ogs\u00e5 identifisert at dagens selskapsstruktur er urasjonell. Alfheim Stadion AS, som er ett 100 % eid datterselskap av Alfheim stadion II AS, har i dag kostnader til regnskapsf\u00f8rer og revisor som overstiger selskapets inntekter. Det foresl\u00e5s \u00e5 gjennomf\u00f8re en s\u00e5kalt omvendt mor-datterfusjon, hvor Alfheim Stadion AS er selskapet som best\u00e5r. I tillegg til \u00e5 spare selskapet for betydelige kostnader til administrasjon, vil Alfheim stadion AS ha bedre kredittrating enn morselskapet, Alfheim stadion II AS, som igjen f\u00f8rer til en besparelse p\u00e5 finanskostnader. I forbindelse med denne fusjonen, har det blitt sendt ut et kreditorvarsel. KLP har i den anledning gitt tilbakemelding om at en slik fusjon vil kreve en oppdatering av gjeldende garantistillelse fra kommunen, da denne garantien er gitt til Alfheim Stadion II AS og ikke Alfheim Stadion AS. Ettersom selskapet likevel vil v\u00e6re avhengig av en endring av vilk\u00e5rene i garantien for \u00e5 gjennomf\u00f8re nevnte fusjon, s\u00f8ker selskapet kommunen om godkjennelse for endringer i garantivilk\u00e5r og utvidelse av garantiansvar p\u00e5 f\u00f8lgende m\u00e5te: - L\u00f8petiden p\u00e5 kommunegarantert l\u00e5n p\u00e5lydende kr 32 350 000,- i KLP \u00f8kes til 16 \u00e5r med forfall i 2024. Det s\u00f8kes videre om avdragsfrihet i inntil 3 \u00e5r. - Utvidelse av l\u00e5negaranti knyttet til l\u00e5n p\u00e5lydende kr 29 946 50,- i Sparebank1 Nord-Norge. Det s\u00f8kes om en l\u00f8petid p\u00e5 garantien p\u00e5 inntil 15 \u00e5r med en avdragsfrihet p\u00e5 3 \u00e5r. 3 I tillegg til endringer p\u00e5 vilk\u00e5r for kommunal garanti, er en annen forutsetning for en omvendt mor/datter-fusjon positiv egenkapital. Selskapet har i samr\u00e5d med revisor unders\u00f8kt hvilke muligheter som foreligger for \u00e5 oppn\u00e5 dette. Anbefalingen fra revisor er at deler av ansvarlig l\u00e5n gitt fra eier konverteres til aksjekapital. Konvertering av ansvarlig l\u00e5n Selskapet har i dag et ansvarlig l\u00e5n hos kommunen p\u00e5 1 389 500, med renteopprulling. Hvis kroner 850 000 av dette l\u00e5net konverteres til aksjekapital, vil man oppn\u00e5 positiv egenkapital, og fusjonen kan gjennomf\u00f8res med tilh\u00f8rende besparelser. Kommunedirekt\u00f8ren vurderer det slik at konvertering av ansvarlig l\u00e5n er en n\u00f8dvendig forutsetning for \u00e5 gjennomf\u00f8re fusjon med store administrative besparelser og finansutgifter. Selv om det medf\u00f8rer et bortfall av \u00e5rlige renteinntekter i st\u00f8rrelsesorden kr 34 000 vil det sikre mer rasjonell drift av selskapet i fremtiden. Som tidligere nevnt er selskapets egenkapital tapt, men selskapet mener selv at reell egenkapital er intakt, se vedlagte vurdering. Troms\u00f8 kommune samlede garantiansvar Pr 31.12.2023 var kommunens totale garantiansvar p\u00e5 448,9 millioner kroner. Garantiansvaret fordeles etter form\u00e5l: Barnehager og skole: 32,7 millioner kroner Energi: 3,3 millioner kroner Kultur og idrett: 282,9 millioner kroner Sosiale form\u00e5l: 22,2 millioner kroner Kirke: 59,1 millioner kroner Renovasjon: 38,7 millioner kroner Samferdsel: 10,0 millioner kroner I tillegg har kommunestyret bevilget en utvidelse av l\u00e5negaranti til Perspektivet museum p\u00e5 1,047 millioner kroner som ikke var etablert ved inngangen til 2024. \u00d8vrige garantier innvilget i 2024; - Troms\u00f8 Skiklub: Hovedstol 3,2 millioner kroner + tillegg p\u00e5 10 % - Aurora Kino AS: Hovedstol 3,22 millioner kroner + tillegg p\u00e5 10 % Garantiansvaret i kommunen er h\u00f8yt som f\u00f8lge av innvilgelse av store garantier til utbygging innenfor kultur-, idretts- og renovasjonsform\u00e5l. Kommunestyret har den 26. april 2017 (k-sak 90/17) vedtatt nye retningslinjer og rammer for fremtidige garantistillelser. Retningslinjene klargj\u00f8r hvilke form\u00e5l som skal prioriteres og kriterier for \u00f8vrig som skal ligge for nye kommunale garantistillelser. Det er innf\u00f8rt krav om blant annet: - Obligatorisk rapporteringsplikt for alle kommunale garantihavere hvor kommunen minimum en gang i \u00e5ret f\u00e5r oversendt revisorgodkjent regnskap. - Med fare for mislighold av l\u00e5neforpliktelser skal kommunen umiddelbart underrettes - Ved vesentlige endringer i organisering, styreform og vedtekter skal kommunen underrettes. Retningslinjer vil gi kommunen fortl\u00f8pende oversikt over den \u00f8konomiske status tilknyttet garantiportef\u00f8ljen, og om n\u00f8dvendig sette i verk tiltak for \u00e5 forhindre at garantier blir misligholdt. Juridisk vurdering av kommunal garanti Utgangspunktet for vurderingen er lov om kommuner og fylkeskommuner (kommuneloven) \u00a7 14-19, 1 avsnitt: 4 Kommuner og fylkeskommuner kan ikke stille kausjon eller annen \u00f8konomisk garanti for virksomhet som drives av andre enn kommunen eller fylkeskommunen selv, hvis garantien inneb\u00e6rer en vesentlig \u00f8konomisk risiko eller er stilt for n\u00e6ringsvirksomhet. Et tilsagn om kausjon eller annen \u00f8konomisk garanti som en kommune eller fylkeskommune stiller for virksomhet som drives av andre enn kommunen eller fylkeskommunen selv, er bare gyldig hvis vedtaket om \u00e5 stille garantien er godkjent av departementet. Ved godkjenningen skal departementet bare vurdere om garantien er i strid med f\u00f8rste ledd eller forskrift gitt i medhold av denne paragrafen. Departementet kan ikke godkjenne garantier i strid med f\u00f8rste ledd eller forskrift gitt i medhold av denne paragrafen. Er garantien godkjent av departementet, regnes den ikke som ugyldig, selv om den er i strid med f\u00f8rste ledd eller forskrift gitt i medhold av denne paragrafen. Det er forutsetning at garantien ikke inneb\u00e6rer en vesentlig \u00f8konomisk risiko eller kan knyttes til n\u00e6ringsvirksomhet. I ny kommunelov er det inntatt et generelt forbud mot garantier som inneb\u00e6rer vesentlig \u00f8konomisk risiko for kommunen. Dette klargj\u00f8r at garantier bare kan gis n\u00e5r det er \u00f8konomisk forsvarlig, og at det alltid m\u00e5 gj\u00f8res en risikovurdering av garantistillelsene. Hva som anses som vesentlig \u00f8konomisk risiko er ikke klart definert, men i forarbeidene til ny lov trekkes frem f\u00f8lgende forhold: - Sannsynlighet for at garantien m\u00e5 innfris - Konsekvenser av det eventuelle \u00f8konomiske tapet - Flere usikre forhold kommunen ikke r\u00e5r over Kommunene m\u00e5 alts\u00e5 gj\u00f8re en samlet risikovurdering hvor st\u00f8rrelsen p\u00e5 garantien samt kommunens evne til \u00e5 h\u00e5ndtere tap m\u00e5 legges til grunn. Formuleringen \u201dut\u00f8velse av n\u00e6ringsvirksomhet\u201d har eller ingen presis avgrensing, men i forarbeidene til loven gis uttrykk for at man vil legge vekt p\u00e5 om virksomheten har et gevinstform\u00e5l. Det m\u00e5 videre legges vekt p\u00e5 hvorvidt virksomheten driver i et marked. Virksomheter som vanligvis ytes av det private, m\u00e5 som utgangspunkt regnes som n\u00e6ring etter sin art. Alfheim stadion AS er et aksjeselskap med f\u00f8lgende form\u00e5l: Selskapet har alts\u00e5 et ikke-\u00f8konomisk form\u00e5l med sin virksomhet. Troms\u00f8 kommune som eneeier at selskapet har ingen forventninger til at det skal utbetales utbytte fra virksomheten. Det kan stilles sp\u00f8rsm\u00e5l med hvorvidt den aktiviteten som leietaker, Troms\u00f8 Idrettslag, driver p\u00e5 Romssa Arena (tidl. Alfheim stadion) er \u00e5 anse som n\u00e6ringsvirksomhet. Toppfotballen i Troms\u00f8 idrettslag er gjennom retningslinjer / veileder for statsst\u00f8tteregelverket \u00e5 anse for \u00e5 drive \u00ab\u00f8konomisk aktivitet\u00bb: 5 Selv om toppfotballdelen av Troms\u00f8 Idrettslag er \u00e5 anse som \u00f8konomisk aktivitet vil ikke breddeaktiviteten i idrettslaget vurderes til det samme. Ser en p\u00e5 bruken av Romssa Arena i en normaluke er det kun 23,7 % av tiden som benyttes av A-laget til Troms\u00f8 Idrettslag. De \u00f8vrige brukere er aldersbestemte lag, TIL 2020 (damelaget), Gatelaget mv. Disse akt\u00f8rene anses ikke for \u00e5 drive \u00f8konomisk aktivitet. De investeringer som er gjort i Alfheim stadion AS / Alfheim stadion II AS har da hovedsakelig godt til \u00e5 tilrettelegge for breddeaktivitet. Sammenfalt med at Alfheim stadion AS ikke har et \u00f8konomisk form\u00e5l med sin virksomhet, kommunen er eneeier i selskapet og har ikke forventninger om utbytte, vurderer kommunedirekt\u00f8ren at forbudet om garantistillelse til n\u00e6ringsform\u00e5l ikke kommer til anvendelse i denne sak. \u00d8konomisk vurdering av kommunal garanti Tabellen nedenfor viser sentrale \u00f8konomiske n\u00f8kkeltall for b\u00e5de Alfheim stadion II og Alfheim stadion AS: \u00d8konomisk utvikling Alfheim stadion II AS Alfheim stadion AS \u00d8konomiske n\u00f8kkeltall (i hele 1000) 2023 2022 2023 2022 Driftsinntekter 3 854 2 800 200 350 Brutto driftsresultat 1 162 724 -28 163 \u00c5rsresultat/regnskapsmessig mindreforbruk -2 063 -1 092 -23 163 Utbytte 0 0 0 0 Sum eiendeler 57 205 57 760 663 686 Sum egenkapital 412 2 475 630 653 Sum gjeld 56 792 55 284 33 34 Driftsmargin/brutto driftsresultat i % av driftsinntekter 30,15 % 25,86 % -14,00 % 46,57 % Likviditetsgrad 1 (oml\u00f8psmidler/kortsiktig gjeld) 0,78 0,82 20,09 20,18 Egenkapitalandel 0,70 % 4,30 % 95,00 % 95,10 % Gjeldsgrad (gjeld/egenkapital) 137,85 22,34 0,05 0,05 Totalrentabilitet/avkastning p\u00e5 totalkapitalen 2,00 % 1,30 % -3,30 % 23,90 % Alfheim stadion II AS har en h\u00f8y gjeldsgrad og den bokf\u00f8rte egenkapitalen er som tidligere beskrevet tapt. Den finansielle situasjonen er utfordrende, men gjennom avdragsfrihet p\u00e5 l\u00e5n og ny leieavtale med Troms\u00f8 Idrettslag klarer selskapet \u00e5 betjene l\u00f8pende forpliktelser. 6 Alfheim stadion AS har liten eller ingen aktivitet. De \u00f8konomiske n\u00f8kkeltall er imidlertid langt bedre noe som danner grunnlaget for at revisor har anbefalt en omvendt mor-datterfusjon, hvor Alfheim Stadion AS er selskapet som best\u00e5r. I tillegg til \u00e5 spare selskapet for kostnader til administrasjon, vil Alfheim stadion AS ha bedre kredittrating enn morselskapet, Alfheim stadion II AS, som igjen f\u00f8rer til en besparelse p\u00e5 finanskostnader. N\u00e5r kommunen skal vurdere lovligheten av garantistillelsen m\u00e5 en vurdere hvorvidt en slik innvilgelse vil inneb\u00e6re vesentlig \u00f8konomisk risiko for kommunen. Med tanke p\u00e5 at Alfheim stadion II AS har en utfordrende \u00f8konomi kan en stille seg sp\u00f8rsm\u00e5l om hvorvidt selskapet skal kunne h\u00e5ndtere h\u00f8ye kapitalutgifter fremover. De omstruktureringer i garantiansvar gjennom forlenget l\u00f8petid p\u00e5 l\u00e5n og utvidelse av garantiansvar med muligheter for refinansiering av l\u00e5negjeld vil gi betydelig reduksjon i \u00e5rlige finansutgifter. S\u00e6rlig en utvidelse av garantiansvar med inntil kr 29 946 50,- vil ha stor betydning. Dagens rentebetingelser i Sparebank1 Nord-Norge tilknyttet disse l\u00e5nene er p\u00e5 gjennomsnittlig 9,9 % (nom. Rente). Gjennom en utvidet garantistillelse, samt at l\u00e5nene blir refinansiert i KLP, vil gi anslagsvis en \u00e5rlig besparelse i finansutgifter p\u00e5 2,1 millioner kroner. Dette ville vesentlig forbedret selskapets finansielle posisjon. I tillegg til at egenkapitalen raskt ville blitt positiv, ville man ogs\u00e5 sikret en sunn kontantstr\u00f8m som gj\u00f8r det mulig \u00e5 h\u00e5ndtere fremtidig vedlikeholdsbehov p\u00e5 stadionanlegget. Slik situasjonen er i dag har man hverken tilgjengelig pant eller egenkapital til \u00e5 finansiere vedlikehold og oppgraderinger. Dette f\u00f8rer til at selskapet har utfordringer b\u00e5de med \u00e5 lukke dagens vedlikeholdsetterslep, samt finansiere andre investeringer i anlegget. Sweco utarbeidet i 2023 en tilstandsrapport som slo fast at vedlikeholdsetterslepet er i st\u00f8rrelsesorden 15-20 MNOK. Dersom selskapet sammen med leietaker skal h\u00e5ndtere dette, og dermed sikre verdien p\u00e5 underliggende objekt, er man avhengig av st\u00f8rre \u00f8konomisk handlingsrom. Ved \u00e5 flytte hele l\u00e5neportef\u00f8ljen til KLP, vil man frigj\u00f8re store midler \u00e5rlig, som vil lette dette arbeidet. Kommunedirekt\u00f8ren ser med bekymring p\u00e5 kommunens h\u00f8ye garantiansvar s\u00e6rlig ovenfor idrettslag som sliter med \u00f8konomien i \u00abdyrtid\u00bb og med \u00f8kte renter. Alfheim stadion II AS har h\u00f8y l\u00e5negjeld og egenkapitalen er gradvis blitt spist opp. Gjennom de tiltak selskapet n\u00e5 foresl\u00e5r med fusjon, kreditorskifte, endrede garantivilk\u00e5r, forlenget l\u00f8petid p\u00e5 l\u00e5n og utvidet garantiansvar legges det til rette med \u00e5 styrke selskapet finansielle situasjon. Selv med en utvidelse av garantiansvaret anser kommunedirekt\u00f8ren at kommunens risiko knyttet til garantistillelse samlet sett ovenfor Alfheim stadion II AS tas ned. Det vurderes derfor slik at endringer i garantivilk\u00e5r og utvidelse av garantiansvar ikke er i strid med kommunelovens krav til at garantier ikke skal inneb\u00e6re en vesentlig \u00f8konomisk risiko for kommunen. Oppsummering Som eneeier i Alfheim stadion II AS er kommunen forpliktet til \u00e5 ivareta sine eierinteresser p\u00e5 en best mulig m\u00e5te. Selskapet har store \u00f8konomiske utfordringer knyttet til h\u00f8y gjeld og \u00f8kte finansutgifter. Kommunedirekt\u00f8ren er tilfreds med den opprydding som er foretatt i Alfheim stadion II etter at kommunen kj\u00f8pte seg opp i selskapet. Gjennom en fusjon, endringer i garantivilk\u00e5r og utvidet garantisvar styrkes selskapet finansielle stilling slik at det legges til rette ivaretakelse og videreutvikling av stadionanlegget. En refinansiering av l\u00e5n med kommunal l\u00e5negaranti vil gi \u00e5rlige rentebesparelser p\u00e5 om lag 2,1 millioner kroner. Selv om en utvidelse av garantiansvaret isolert sett ikke er \u00f8nskelig vurderer kommunedirekt\u00f8ren at \u00f8konomiske fordelen for selskapet m\u00e5 vektlegges. Dette vil ogs\u00e5 redusere risikoen knyttet til n\u00e5v\u00e6rende garanti ovenfor Alfheim stadion II AS. Kommunedirekt\u00f8ren foresl\u00e5r at Troms\u00f8 kommune aksepterer f\u00f8lgende: 7 - Konvertering av deler av ansvarlig l\u00e5n p\u00e5lydende kr 850 000,- til ansvarlig l\u00e5n - Gjennomf\u00f8res en omvendt mor-datterfusjon mellom Alfheim stadion II AS og Alfheim stadion AS hvor Alfheim stadion AS blir gjenst\u00e5ende selskap. - Forlenget l\u00f8petid p\u00e5 n\u00e5v\u00e6rende l\u00e5negaranti p\u00e5lydende kr 32 350 000,- til 16 \u00e5r hvorav 3 \u00e5r er med avdragsfrihet - Utvidelse av l\u00e5negaranti p\u00e5 kr 29 946 50,- med et tillegg p\u00e5 10 % av til enhver tid gjeldende hovedstol til dekning av eventuelle p\u00e5l\u00f8pte renter og omkostninger. Utvidelse av garanti gis som simpel kausjon og har en l\u00f8petid p\u00e5 15 \u00e5r hvorav 3 \u00e5r er med avdragsfrihet Det forutsettes at Statsforvaltningen i Troms aksepterer kreditorskifte, endrede garantivilk\u00e5r og utvidelse av garantisvar ovenfor Alfheim stadion AS. Konklusjon Kommunedirekt\u00f8ren stiller seg positiv til konvertering av ansvarlig l\u00e5n, fusjon gjennom s\u00e5kalt omvendt mor-datterfusjon, endring i garantivilk\u00e5r og utvidelse av garantiansvar. Selv om konvertering av ansvarlig l\u00e5n inneb\u00e6rer bortfall av \u00e5rlige renteinntekter vurderer kommunedirekt\u00f8ren at de \u00f8vrige tiltak styrker selskapets finansielle stilling i betydelig grad. Vedtakskompetanse Kommunestyret Vedlegg 8 "
}