{
  "dokument_id": "20555d32-1b24-5bf1-a175-dd20adbd15f9",
  "doc_type": "case_attachment",
  "kommune": 4601,
  "tittel": "Saksfremstilling Byr\u00e5det",
  "url": "https://bergen.kommune.no/politikere-utvalg/api/fil/bk360/7435734/Saksfremstilling-Byradet",
  "tekst": " BYR\u00c5DET Byr\u00e5dssak /18 Saksframstilling V\u00e5r referanse: 2017/06276-5 Bergenhus, gnr. 164, bnr. 923, Foreningsgaten 3. Klage p\u00e5 tillatelse til endring av rammetillatelse til bruksendring og diverse tiltak. Del 1. Hva saken gjelder: Saken gjelder klage p\u00e5 tillatelse til endring av rammetillatelse for: - oppf\u00f8ring av yttervegger i nabogrensen i plan 6 og 7, - oppf\u00f8ring av trappehus til takterrasse, - utkraging av takterrasse, - delvis innbygging av terrasse, - dispensasjon fra KDP Sentrum \u00a7 4.3 vedr\u00f8rende gesimsh\u00f8yde for heishus - konkrete kotefestede byggeh\u00f8yder for hele p\u00e5bygget Plan- og bygningsetaten ga tillatelse til endring i vedtak datert 20.01.17, samt avslag p\u00e5 noen deler av s\u00f8knaden. Vedtaket ble p\u00e5klaget av nabo Steinar Aagesen (gnr. 164, bnr. 763) i brev mottatt 13.02.17. Klagen er supplert i brev mottatt 06.06.17. Tiltakshaver er Bj\u00f8rn K\u00e5re V\u00e5genes. I forbindelse med klagen er det anmodet om oppsettende virkning, noe som ikke ble tatt til f\u00f8lge, jf. fagetatens brev datert 16.02.17. Saken har lang historikk, som gjengis kort her: 07.03.07: S\u00f8knad om rammetillatelse til bruksendring fra kontor til boligform\u00e5l med i alt 39 boenheter og p\u00e5bygg 30.01.09: Administrativt avslag p\u00e5 s\u00f8knad om bruksendring og p\u00e5bygg 29.04.09: Vedtaket p\u00e5klages 21.10.10: Komit\u00e9 for milj\u00f8 og byutvikling opphever fagetatens vedtak. Det ble gitt dispensasjon fra plan- og bygningsloven \u00a7 70, nr. 2 og kommunedelplan (KDP) Sentrum \u00a7 4.3. Klagen ble tatt til f\u00f8lge. 05.01.11: S\u00f8knad om dispensasjon 01.02.11: Rammetillatelse p\u00e5 vilk\u00e5r 20.12.12: S\u00f8knad om endring av rammetillatelse p\u00e5 vilk\u00e5r 21.05.13: Vedtak om rammetillatelse til endring p\u00e5 vilk\u00e5r 12.06.13: Klage p\u00e5 vedtak om rammetillatelse til endring p\u00e5 vilk\u00e5r 20.09.13: Klage til Fylkesmannen p\u00e5 vedtak om rammetillatelse til endring p\u00e5 vilk\u00e5r 11.04.14: S\u00f8knad om tillatelse til endring 30.04.14: Melding fra bygningsmyndighetene om mangler ved s\u00f8knad 02.06.14: Utfyllende opplysninger til s\u00f8knad mottatt av bygningsmyndighetene 16.06.14: Utfyllende opplysninger til s\u00f8knad mottatt av bygningsmyndighetene 05.11.14: Tillatelse til endring/avslag p\u00e5 s\u00f8knad 25.11.14: Klage p\u00e5 avslag 26.11.14: Klage p\u00e5 tillatelse 08.08.16: Fylkesmannen opphever vedtak av 05.11.14. 1 Som f\u00f8lge av Fylkesmannens oppheving av vedtaket datert 05.11.14 i sin avgj\u00f8relse av 08.08.16, m\u00e5tte s\u00f8knaden derfor behandles p\u00e5 nytt. Fagetaten fattet et nytt vedtak den 20.01.17. Det er dette vedtaket som er gjenstand for klagebehandling i denne saken. For n\u00e6rmere beskrivelse av historikken, se fagnotat. Det er siden s\u00f8kt om ytterligere to endringer som det er gitt tillatelse til og disse vedtakene er ogs\u00e5 p\u00e5klaget av nabo Steinar Aagesen. Behandling av denne klagen m\u00e5 s\u00e5ledes ses i sammenheng med klage p\u00e5 vedtak av 28.04.17 og vedtak av 15.05.17 i samme sak, som fremmes samtidig i egne saker (del 2 og 3). P\u00e5 bakgrunn av dato for den opprinnelige s\u00f8knaden som endringss\u00f8knaden er direkte knyttet til, behandles saken etter bestemmelsene i plan- og bygningsloven fra 1985 i henhold til pbl. \u00a7 34-4 Overgangsbestemmelser for byggesaksdelen. N\u00e5r det gjelder behandling av dispensasjonss\u00f8knad foreligger det ikke overgangsbestemmelser, slik at de behandles etter pbl. 2008 kap. 19. Eiendommen er uregulert. I kommunedelplan (KDP) Sentrum fra 2001 er den p\u00e5 plankart 2 vist som bygning med h\u00f8y antikvarisk verdi, og p\u00e5 plankart 4 som blandet sentrumsform\u00e5l. I Kommuneplanens arealdel (KPA) er den vist som sentrumsform\u00e5l. Tiltaket krever dispensasjon fra plan- og bygningsloven av 1985 \u00a7 70, nr. 2 om avstand til nabogrense, samt dispensasjon fra KDP Sentrum \u00a7 4.3 Kvartalsbebyggelse vedr\u00f8rende gesimsh\u00f8yde for heishus. Det er s\u00f8kt om dispensasjon. Det er innkommet nabomerknader i saken fra nabo Steinar Aagesen. Merknadene sammenfaller i hovedsak med anf\u00f8rslene i klagen. Byantikvaren uttalte seg til den opprinnelige s\u00f8knad i brev datert 26.07.07. Byantikvaren var negativ til oppl\u00f8ft av eksisterende takflate mot bakg\u00e5rd, men hadde ingen innvendinger mot tiltak mot bakg\u00e5rd s\u00e5 fremt de ble holdt under eksisterende gesims. Ved senere s\u00f8knader om endringer er det ikke innhentet ny uttalelse fra Byantikvaren. Klagers anf\u00f8rsler: Klager anf\u00f8rer at det er utf\u00f8rt ulovlige arbeider p\u00e5 bygget som n\u00e5 er godkjent, etter at bygningsetaten har oppfordret s\u00f8ker til \u00e5 s\u00f8ke om godkjennelse, alternativt \u00e5 rive det ulovlig oppf\u00f8rte. Videre anf\u00f8rer klager at Tilsyn velger \u00e5 ikke gripe inn inntil det foreligger et nytt endringsvedtak. Klager anf\u00f8rer at det er viktig \u00e5 reagere mot ulovlig opptreden for \u00e5 opprettholde respekten for plan- og bygningsloven og viser til Rt. 2002 s. 209. Klager vil ikke at h\u00f8yden p\u00e5 bygget skal bli h\u00f8yere enn m\u00f8ne p\u00e5 eget bygg, alternativt at bygget ikke kommer n\u00e6rmere nabogrense enn 4 meter, eventuelt ikke n\u00e6rmere enn 3 meter fra egen pipe. Klager anf\u00f8rer at avstand mellom klagers pipe og trappehus er basert p\u00e5 feile m\u00e5l, noe som medf\u00f8rer at klagers pipe ikke kan brukes lovlig da avstanden er under 3 meter. Klager har gjort fors\u00f8k p\u00e5 \u00e5 formalisere forpliktelsen til tiltakshaver om eventuelle avb\u00f8tende tiltak for \u00e5 sikre at pipen kan brukes, uten at det har f\u00f8rt frem. I klagen anf\u00f8res det videre at tiltaket kommer i konflikt med bestemmelsene i KDP sentrum \u00a7 4.1 og \u00a7 4.3 n\u00e5r det gjelder h\u00f8yde og tomteutnyttelse, noe som krever dispensasjon som ikke er oms\u00f8kt. Dette har f\u00f8rt til reduserte lysforhold for boenhetene i de nederste etasjene b\u00e5de for tiltakshaver og klager, og g\u00e5rdsrommet fremst\u00e5r m\u00f8rkere. Videre er den naturlige friskluftsirkulasjonen i bakg\u00e5rden betraktelig redusert. Klager anf\u00f8rer at de reduserte lysforholdene i de nederste leilighetene er ikke hensyntatt i vedtaket. 2 Klager anf\u00f8rer ogs\u00e5 at KPA pkt. 6, pkt. 20-9 og pkt. 23-1 kommer til anvendelse. Det vises til klagen og suppleringen i sin helhet. Tiltakshavers tilsvar: Den 23.06.17 har Advokatfirmaet Harris DA p\u00e5 vegne av tiltakshaver gitt tilsvar til den supplerende klagen. N\u00e5r det gjelder avstanden mellom pipe og p\u00e5bygg vil en ytterligere tilbaketrekning inneb\u00e6re at trappeatkomsten/r\u00f8mningstrapp til takterrassen m\u00e5 rives, en l\u00f8sning som vil v\u00e6re negativt for b\u00e5de bruk og sikkerhet for beboerne og dette vil ikke st\u00e5 i rimelig forhold til det man eventuelt vil oppn\u00e5 av bedre lysforhold i bakg\u00e5rd. N\u00e5r det gjelder bruk av pipen er det dokumentert gjennom korrespondanse med brannvesenet at bruken fortsatt er lovlig og at det er mulig med avb\u00f8tende tiltak dersom det skulle vise seg at trekkforholdene blir d\u00e5rligere. Tiltakshaver har b\u00e5de i s\u00f8knaden og tilsvaret bekreftet at han p\u00e5tar seg \u00e5 gjennomf\u00f8re eventuelle n\u00f8dvendige tiltak for \u00e5 sikre tilfredsstillende trekkforhold. Fagetatens vurdering og anbefaling: Fagetaten viser til vedtaket datert 20.01.17, og opprettholder de vurderinger som fremkommer der. Fagetaten har foretatt en vurdering av om p\u00e5pekte feil ved tegningsgrunnlaget gav grunnlag for \u00e5 omgj\u00f8re rammetillatelsen datert 01.02.11, slik Fylkesmannen etterlyser i sitt opphevingsvedtak av 08.08.16. Fagetaten har konkludert med at det ikke er hensiktsmessig \u00e5 benytte omgj\u00f8ringsadgangen i fvl. \u00a7 35. Vedr\u00f8rende dispensasjon fra pbl. 1985 \u00a7 70, nr. 2 om avstand til nabogrense, gjelder denne f\u00f8lgende bygningsdeler: oppf\u00f8ring av trappehus til takterrassen n\u00e6rmere nabogrense enn 4 meter til gnr. 164 bnr. 112 og 793 og for oppf\u00f8ring av yttervegger i nabogrensen for p\u00e5byggets 6. og 7. etasje, herunder kommer ogs\u00e5 utkraging av takterrasse. Utkragingen av takterrassen vil medf\u00f8re en viss skyggevirkning fra utkraget bygningsdel, men dette vil isolert sett i hovedsak kun gjelde for boenhetene i \u00f8verste etasje som i utgangspunktet har gode lysforhold. Det legges derfor til grunn at utkragingen ikke f\u00f8rer til vesentlig lysreduksjon for boenhetene og at kravet til dagslys er ivaretatt. Byggets h\u00f8yde mot nabogrense skaper imidlertid \u00f8kt skyggelegging i bakg\u00e5rd, og som igjen kan p\u00e5virke lysforholdene for boenhetene. Et annet forhold er at oms\u00f8kte oppf\u00f8ring av yttervegg for plan 6 og 7 i nabogrensen gj\u00f8r at avstanden til klagers pipe blir kortere enn anbefalt avstand p\u00e5 3 meter til pipe, jf. temaveiledningen til HO-2/2003 Fyringsanlegg. I f\u00f8lge tiltakshaver er avstand fra pipe til yttervegg p\u00e5 utvendig trappehus p\u00e5 2,76 meter. Klagers pipe er plassert 0,5 m fra nabogrense. Det ble etter en helhetsvurdering satt som vilk\u00e5r at byggets yttervegg ble trukket tilbake fra klagers nabogrense for i st\u00f8rre grad \u00e5 avb\u00f8te p\u00e5 reduserte lysforhold i bakg\u00e5rd samt ivareta hensynet til luftsirkulasjon og brannsikkerhet. Videre har tiltakshaver opplyst at ulempen med plassering n\u00e6rmere enn 3 meter kan avhjelpes ved etablering av avtrekksvifte. Bergen brannvesen har i e-post datert 09.05.17 opplyst at etablert pipe fortsatt er lovlig \u00e5 bruke selv om avstanden er under \u00abb\u00f8r\u00bb- kravet i Byggdetaljblad 552.135. Det vises til at regelen om 3 meter er en akseptert l\u00f8sning som \u00abansees \u00e5 ivareta trekkforholdene i forhold til vind, topografi og nedslag i skorstein, den bidrar ogs\u00e5 til \u00e5 skape n\u00f8dvendig avstand til brennbart materiale ved en sotbrann. (...) Hvis man avviker fra disse retningslinjene b\u00f8r det gj\u00f8res kompenserende tiltak.\u00bb. Videre fremg\u00e5r det at en r\u00f8ykgassvifte kan v\u00e6re en l\u00f8sning for \u00e5 sikre trekkforholdene dersom behov. 3 Oms\u00f8kte trappel\u00f8p gir atkomst til takterrassen og fungerer som den ene av to r\u00f8mningsveier fra takterrassen. Trappehusets beliggenhet f\u00f8lger av underliggende planl\u00f8sning og er plassert ca. 2,5 meter fra nabogrense til gnr. 164 bnr. 793. Etter bygningsmyndighetenes vurdering er trappehusets volum av begrenset utstrekning og vil ikke isolert sett redusere lysinnfall mot naboeiendom i s\u00e6rlig grad. Det er imidlertid oms\u00f8kte oppf\u00f8ring av yttervegg for plan 6 og 7 i nabogrensen som vil de st\u00f8rste utslagene for lysforholdene i bakg\u00e5rd og mot nabo. Fordelen med trappehuset er \u00e5 sikre n\u00f8dvendig r\u00f8mningsmuligheter for felles uteoppholdsareal p\u00e5 takterrassen. Fordelen med oppf\u00f8ring av yttervegger i nabogrensen for plan 6 og 7 er \u00e5 gi mer boligareal, men ulempene er reduserte lysforhold og redusert luftsirkulasjon i bakg\u00e5rd samt at nabo ikke f\u00e5r benytte eksisterende pipe. Ved \u00e5 stille vilk\u00e5r om at ingen deler av tiltaket i plan 6 og 7 kommer n\u00e6rmere nabogrense enn trappehuset, mener fagetaten at dette gj\u00f8r at hensynene bak bestemmelsen ikke blir vesentlig tilsidesatt, og fordelene anses som st\u00f8rre enn ulempene. Fagetaten opprettholder vurderingen om at vilk\u00e5rene for \u00e5 gi dispensasjon fra pbl. 1985 \u00a7 70, nr. 2 er oppfylt. Vedr\u00f8rende partenes fors\u00f8k p\u00e5 \u00e5 formalisere en avtale om avb\u00f8tende tiltak for \u00e5 sikre at pipen kan brukes, er dette et privatrettslig anliggende som bygningsmyndighetene ikke er part i. Vedr\u00f8rende dispensasjon fra KDP Sentrum, er det i KMBYs opprinnelige vedtak fra 21.10.10 gitt dispensasjon fra KDP Sentrums \u00a7 4.3 for maksimal tomteutnyttelse. Det ble lagt til grunn at tomtens areal allerede var 100% bebygget. Oms\u00f8kte gesimsh\u00f8yde for heishus krever imidlertid dispensasjon fra samme bestemmelses angivelse av maksimal h\u00f8yde: \u00abBebyggelsens maksimale gesimsh\u00f8yde settes lik 15,5 meter og maksimale m\u00f8neh\u00f8yde lik 21 meter. Tak b\u00f8r v\u00e6re saltak og takvinkel skal variere mellom 35 og 45 grader. Maksimalt 70 prosent av tomtearealet kan bebygges.\u00bb Heishusets gesimsh\u00f8yde er m\u00e5lt til kote 30,11 meter (1. plan ligger p\u00e5 kote 4,1 meter). Total h\u00f8yde p\u00e5 bygget inkludert heishuset blir dermed 26,01 meter, som vil si 10,51 meter over maksimalt tillatte gesimsh\u00f8yde 15,5 meter. I det p\u00e5klagede vedtaket fant fagetaten at: \u00abDet vil heller ikke v\u00e6re hensiktsmessig \u00e5 kreve koteh\u00f8yde p\u00e5 oms\u00f8kte punkt redusert, da oms\u00f8kte nye tegninger viser reelle h\u00f8yder som kreves for \u00e5 etablere boligbebyggelse etter dagens tekniske krav som p\u00e5bygg p\u00e5 en eksisterende bygning. De konkrete oms\u00f8kte h\u00f8ydene ligger hovedsakelig i bakg\u00e5rd, som gj\u00f8r de lite synlige fra offentlig gate eller plass. Den delen av tiltaket som blir mest fremtredende er imidlertid heishus og trappehus. Disse har imidlertid den funksjon \u00e5 sikre atkomst til takterrassen, og uten dem vil boenhetene i bygget f\u00e5 sterkt redusert uteoppholdsareal. Det er uheldig at den delen av tiltaket er mer synlig fra offentlig rom enn det som opprinnelig ble lagt til grunn, men det anses viktig \u00e5 opprettholde tilstrekkelig atkomst til takterrassen og det vektlegges at b\u00e5de heishus og trappehus har en begrenset utstrekning.\u00bb Videre er det p\u00e5 bakgrunn av komiteens vedtak datert 21.10.10, hvor det ble gitt tillatelse til at bygningens volum, utforming og struktur ble endret, ikke lenger ansett som relevant at oms\u00f8kte byggeh\u00f8yder krever dispensasjon fra KDP Sentrums \u00a7 4.1 da vurderingsgrunnlaget som bestemmelsen legger opp til har mistet sin betydning i lys av tidligere tillatelse. Fagetaten deler ikke klagers oppfatning om at det ikke er tatt hensyn til lysforholdene i bakg\u00e5rd, og herunder for boenhetene. Det vises til at det er satt vilk\u00e5r om tilbaketrekking av yttervegg i plan 6 og 7 slik at ingen deler av bygget kommer n\u00e6rmere nabogrense til gnr. 164 bnr. 793 enn trappehuset. P\u00e5 den m\u00e5ten sikres det blant annet bedre lysforhold i 4 bakg\u00e5rd. Fagetaten opprettholder p\u00e5 denne bakgrunn at det er grunnlag for \u00e5 gi dispensasjon fra KDP Sentrums \u00a7 4.3 vedr\u00f8rende gesimsh\u00f8yde for heishus. Vedr\u00f8rende klagers anf\u00f8rsel om at KPA pkt. 6 Byforming og arkitektur, pkt. 20-9 Gesimsh\u00f8yde og pkt. 23-1 Bebyggelse og anlegg ogs\u00e5 kommer til anvendelse, viser fagetaten til at KDP Sentrum har spesialbestemmelser om disse temaene som g\u00e5r foran de generelle bestemmelsene i KPA, jf. KPA pkt. 2. Fagetaten bemerker ogs\u00e5 at det er vanlig praksis at det gis anledning til \u00e5 s\u00f8ke om \u00e5 f\u00e5 legalisert utf\u00f8rte tiltak og at Tilsyn avventer videre forf\u00f8lgning av saken til etter at s\u00f8knaden er behandlet. Inntil endelig vedtak foreligger vil det eksistere en mulighet for at tiltaket kan bli godkjent og at tilbakef\u00f8ring/retting ikke vil v\u00e6re n\u00f8dvendig. Fagetaten anbefaler at klagen ikke tas til f\u00f8lge. Byr\u00e5dets vurdering og anbefaling/konklusjon: Byr\u00e5det viser til fagnotatet i sin helhet og slutter seg til de vurderinger som fremkommer der. Byr\u00e5det vil p\u00e5peke at tiltakets ytre rammer (uten kotefestede h\u00f8yder) ble godkjent i KMBYs vedtak i sak 487-10 den 21.10.10. I samme vedtak ble det gitt dispensasjon fra avstandsbestemmelsen i pbl. 1985 \u00a7 70, nr. 2 og h\u00f8ydebestemmelsen i KDP Sentrum \u00a7 4.3. P\u00e5 bakgrunn av KMBYs vedtak utstedte fagetaten rammetillatelse p\u00e5 vilk\u00e5r den 01.02.11 til bruksendring og p\u00e5bygg av Foreningsgaten 3, fra kontor til boligform\u00e5l med i alt 39 boenheter, p\u00e5bygg med 2 etasjer med tiln\u00e6rmet flatt tak mot bakg\u00e5rd, takterrasse p\u00e5 bakbygning, samt tilbakef\u00f8ring av fasade mot gate. Tiltaket har siden v\u00e6rt gjenstand for en ulovlighetsoppf\u00f8lgning gjennom en rekke tilsyn og sv\u00e6rt omfattende saksbehandling med flere vedtak og en omfattende dokumentliste. Det er konstatert avvik mellom tillatelser og det som er oppf\u00f8rt, og at det i opprinnelig s\u00f8knad var gitt uriktige opplysninger i form av at det ber\u00f8rte nabobygg p\u00e5 gnr. 164, bnr. 793 var inntegnet med feil h\u00f8yde. Endringss\u00f8knad datert 11.04.14 med senere utfyllende opplysninger tok sikte p\u00e5 \u00e5 bringe alle deler av tiltaket inn i lovlige former. Fylkesmannens opphevet endringstillatelsen datert 05.11.14 i sin avgj\u00f8relse av 08.08.16. Endringss\u00f8knaden m\u00e5tte derfor behandles p\u00e5 nytt (som n\u00e5 er gjenstand for klagebehandling i foreliggende sak.) Byr\u00e5det vil bemerke at Fylkesmannens oppheving av endringstillatelsen datert 05.11.14, synes \u00e5 bygge p\u00e5 en feilaktig rettsoppfatning. Fylkesmannen uttalte at dersom kommunen under tilsyn avdekker forhold den mener er i strid med rammetillatelsen m\u00e5 hovedregelen v\u00e6re at tillatelsen m\u00e5 omgj\u00f8res. Byr\u00e5det er uenig i dette. Dersom kommunen avdekker at det bygges i strid med rammetillatelsen (h\u00f8yere, bredere, st\u00f8rre, annen plassering osv. ), m\u00e5 hovedregelen v\u00e6re at det er en overtredelse (ulovlighet) av bestemmelser gitt i eller i medhold av plan- og bygningsloven som kommunen plikter \u00e5 forf\u00f8lge etter pbl. \u00a7 32-1. Rammetillatelsen er fremdeles gyldig. Dersom kommunen under tilsyn avdekker forhold ved gyldigheten av rammetillatelsen (f.eks. feil ved behandlingsm\u00e5ten etter fvl., eller at det gis tillatelse til noe som ligger utenfor pbl.) m\u00e5 utgangspunktet v\u00e6re at kommunen skal vurdere om det er grunn til \u00e5 regne med at feilen kan ha virket bestemmende p\u00e5 vedtakets innhold, jf. fvl. \u00a7 41. Dersom svaret er ja p\u00e5 dette sp\u00f8rsm\u00e5let, kan kommunen omgj\u00f8re sitt eget vedtak med hjemmel i fvl. \u00a7 35, f\u00f8rste ledd, bokstav c. 5 Fagetaten har i vedtaket datert 20.01.17 foretatt en vurdering av om p\u00e5pekte feil ved tegningsgrunnlaget gav grunnlag for \u00e5 omgj\u00f8re rammetillatelsen datert 01.02.11, slik Fylkesmannen etterlyser i sitt opphevingsvedtak. Fagetaten har lagt til grunn at KMBYs opprinnelige vedtak og p\u00e5f\u00f8lgende rammetillatelse godkjenner mange forhold, herunder bruksendring fra kontor til bolig, som det ikke er reist tvil om. Det som gjelder tiltakets h\u00f8yde vil kunne gis endelig avklaring ved behandling av foreliggende endringss\u00f8knad. En eventuell ny behandling av opprinnelig s\u00f8knad med rettede snittegninger vil derfor ikke i vesentlig grad f\u00f8re til andre vurderinger enn det som KMBYs opprinnelige vedtak bygger p\u00e5. Fagetaten konkluderte derfor med at det ikke er hensiktsmessig \u00e5 benytte omgj\u00f8ringsadgangen i fvl. \u00a7 35. Byr\u00e5det slutter seg til denne vurderingen. Til orientering var forrige gang KMBY behandlet foreliggende sak, i m\u00f8tet den 12.11.15, sak 368-15. KMBY fattet da f\u00f8lgende vedtak: \u00abFagetatens vedtak datert 5.11.2014 opprettholdes. Klagen tas ikke til f\u00f8lge. Merknad Komite for milj\u00f8 og byutvikling ber Kontrollutvalget ta en vurdering av saken og vurdere om saksbehandlingen er i samsvar med vedtak i komiteen 21.10.2010.\u00bb N\u00e5r det gjelder de oms\u00f8kte endringer i foreliggende klagesak, viser byr\u00e5det til fagetatens vurderinger i endringstillatelsen og fagnotatet, og slutter seg til disse. Byr\u00e5det anbefaler at klagen ikke tas til f\u00f8lge. Vedtakskompetanse: I henhold til Reglement for bystyrekomiteene punkt 1.4, jf. bystyresak 85/17, er myndigheten til \u00e5 behandle klagesaker etter plan- og bygningsloven, med n\u00e6rmere angitte unntak, delegert til Komite for milj\u00f8 og byutvikling. Dersom klagen ikke tas til f\u00f8lge skal saken sendes til Fylkesmannen i Hordaland for endelig avgj\u00f8relse. Byr\u00e5det innstiller til komite for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 20.01.17 opprettholdes. Klagen tas ikke til f\u00f8lge. Dato: 6. november 2018 Harald Schjelderup Anna Elisa Tryti Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, 20.11.17, med f\u00f8lgende vedlegg: 1. Situasjonskart 2. Oversiktsfoto 3. Situasjonsplan 4. Tegninger 5. Tilsvar p\u00e5 klage 6. Supplerende klage 7. Avklaring skorstein 6 8. Klage med vedlegg 9. Tillatelse til endring/avslag p\u00e5 s\u00f8knad 10. Nabomerknader med tilsvar 11. Byantikvarens uttalelse 7 "
}