{
  "dokument_id": "f1663e00-2181-59da-a41e-6a86e1e06d7d",
  "doc_type": "case_presentation",
  "kommune": 5501,
  "tittel": "H\u00f8ringssvar til endringer i krisesenterloven",
  "url": "https://innsyn.tromso.kommune.no/application/getMoteDokument?dokid=2001833007",
  "tekst": "Arkivsaksnr. 24/15786-1 Saksbehandler Kirsti Moslett Thunberg Saksgang M\u00f8tedato Helse- og velferdsutvalget 25.09.2024 H\u00f8ringssvar til endringer i krisesenterloven Kommunedirekt\u00f8rens innstilling til vedtak: Helse- og velferdsutvalget vedtar f\u00f8lgende h\u00f8ringssvar til de foresl\u00e5tte endringene i lov 19. juni 2009 nr. 44 om kommunale krisesentertilbud (Krisesenterlova), slik de fremg\u00e5r av sakfremlegget. Stig Tore Johnsen Magne Nicolaisen Kommunedirekt\u00f8r Direkt\u00f8r Helse og omsorg 1 Hva saken gjelder Barne- og familiedepartementet sendte 14. juni 2024 forslag til endringer i lov 19. juni 2009 om kommunale krisesentertilbud (krisesenterlova) p\u00e5 h\u00f8ring. Bakgrunnen for departementets forslag er at det er avdekket utfordringer i krisesentertilbudet. I h\u00f8ringsnotatet foresl\u00e5r departementet \u00e5 tydeliggj\u00f8re at krisesentertilbudet skal omfatte oppf\u00f8lging i reetableringsfasen i samarbeid med andre deler av tjenesteapparatet og \u00e5 lovfeste at kommunen skal s\u00f8rge for likeverdige botilbud for brukere som av ulike grunner ikke kan benytte seg av dagens botilbud. Departementet foresl\u00e5r videre en forskriftshjemmel om fysisk utforming av krisesenterlokaler, en ny bestemmelse om samers rettigheter, en bestemmelse om at det ikke kan kreves egenandeler i tjenesten, en bestemmelse om tilgangen til \u00e5 behandle personopplysninger, samt en bestemmelse om oppslag mot Folkeregisteret og tilgang til taushetsbelagte opplysninger. I tillegg dr\u00f8fter departementet flere problemstillinger og ber h\u00f8ringsinstansene om innspill p\u00e5 ulike l\u00f8sninger. Saksutredning Saksutredningen tar opp punktene som departementet ber om h\u00f8ring p\u00e5. Men Troms\u00f8 Kommune vil ogs\u00e5 gi en tilbakemelding p\u00e5 de \u00f8konomiske rammene for \u00e5 drive krisesenterarbeid i kommunene. \u00d8konomi I h\u00f8ringsnotatet st\u00e5r det at departementet presiserer at det ikke legges opp til endrede finansieringsrammer for krisesentertilbudet, og at det fortsatt skal v\u00e6re et kommunalt tilbud finansiert gjennom kommuneramma. Troms\u00f8 kommune \u00f8nsker \u00e5 gj\u00f8re oppmerksom p\u00e5 utfordringer ved dagens finansiering av krisesentertilbudet, som vi mener det er uheldig at ikke dr\u00f8ftes ved en slik gjennomgang av krisesenterloven. Kommunene har ikke f\u00e5tt kompensert for de reelle utgiftene til krisesenterdrift Finansieringen av krisesentrene ble lagt inn i kommunenes rammefinansiering samtidig som krisesenterloven ble innf\u00f8rt i 2011, fra en tidligere ordning med 80% statlig finansiering. Blant annet p\u00e5 bakgrunn av loven har det i tidsrommet fra 2011 foreg\u00e5tt en omfattende profesjonaliseringsprosess p\u00e5 krisesentrene. Krisesenteret for Troms\u00f8 og omegn er et godt eksempel p\u00e5 denne prosessen. Da krisesenterloven kom, holdt krisesenteret til i et gammelt, kommunalt bolighus, som ikke var egnet til krisesenterdrift. Krisesenteret var en ideell organisasjon med 1,5 ansatte i fast stilling og utstrakt bruk av frivillige vakter, som fikk noe kompensasjon, men ikke l\u00f8nn i vanlig forstand. Det var fire boenheter med lav standard, og lav sikkerhet. Vi m\u00e5tte ofte avvise brukere p\u00e5 grunn av manglende kapasitet. I 2024 holder krisesenteret til i et nytt bygg, planlagt og bygget som krisesenter, med 10 boenheter, og tilpasset lovens krav om fysisk atskilt botilbud for kvinner og menn. Krisesenteret har blitt en del av Troms\u00f8 kommune, som er vertskommune for tilbudet, og som har et samarbeid med 8 andre kommuner. Krisesenteret har nesten 10 \u00e5rsverk, og det er krav om tre\u00e5rig relevant utdanning for alle stillinger, bortsett fra nattevakter, som har krav om fagarbeiderkompetanse. Da finansieringen av krisesentertilbudet ble lagt inn i Gr\u00f8nt hefte i 2011, fikk Troms\u00f8 kommune 2,579 millioner, noe som var en rimelig sum ut fra datidens drift. I 2023 brukte Troms\u00f8 kommune 7,250 millioner p\u00e5 krisesentertilbud. Det betyr at krisesenterdrift er et omr\u00e5de hvor ansvaret er overf\u00f8rt til kommunene uten at de \u00f8konomiske rammene i realiteten har fulgt med, 2 s\u00e6rlig sett ut fra de \u00f8kte kravene som kom med krisesenterloven. Dette betyr at krisesenterdrift i stor grad konkurrerer om midlene med mange andre oppgaver kommunene er p\u00e5lagt. I rapporten Krisesenter \u2013 kommunenes arbeid og oppf\u00f8lging i reetableringsfasen (NORCE 2022)1 st\u00f8ttes dette i anbefalingene, hvor det blant annet heter: \u00abDet er behov for \u00e5 se n\u00e6rmere p\u00e5 finansieringen av krisesentertilbudet og \u00e5 utvikle nasjonale retningslinjer i lys av \u00f8kte kostnader tilknyttet videreutvikling av krisesentertilbudet som f\u00f8lge av lovens krav.\u00bb (s. 138). Dagens finansieringsmodell inneb\u00e6rer en ulempe for distriktene Dagens finansieringsmodell har en tydelig distriktsulempe. Der det er lange avstander og lav befolkning, vil utgiftene for hver kommune bli st\u00f8rre hvis man skal drive krisesenter med god kvalitet og rimelig reisevei. Selv om det ikke er satt noe minimumskrav til kostnader/ bemanning for \u00e5 drive krisesenter, kreves det et visst niv\u00e5 for \u00e5 kunne drive et d\u00f8gn\u00e5pent tilbud. Dette rammer ikke direkte Troms\u00f8 kommune, som er en stor kommune i nordnorsk sammenheng, men vi har tett samarbeid med andre krisesentre i Nord-Norge, og ser at det er en stor utfordring for de fleste andre krisesentre i nord. I h\u00f8ringsnotatet er det referert til at 10 av 13 sentre med samlet budsjett under 6 millioner ligger i Nord-Norge (s. 9). Troms\u00f8 kommune foresl\u00e5r at det legges fram forslag til hvordan en slik distriktsulempe kan kompenseres for, for eksempel gjennom s\u00f8kbare midler, eller ekstra tilskudd til krisesentre i distriktene ut fra gitte kriterier. Kostnader vektes i st\u00f8rre grad enn kvalitet I rapporten Krisesenter \u2013 kommunenes arbeid og oppf\u00f8lging i reetableringsfasen (NORCE 2022)2 kommer det fram at dagens lovgiving og finansiering st\u00e5r i fare for at \u00f8konomiske hensyn blir vektlagt p\u00e5 bekostning av kvalitet i krisesentertilbudet, n\u00e5r samarbeidskommunene som ikke fysisk har krisesenteret i sin kommune skal inng\u00e5 avtaler om krisesentertilbud. I rapportens anbefalinger st\u00e5r det: \u00abDet er behov for klarere nasjonale retningslinjer om hvilke forpliktelser kommunene har med hensyn til krisesenterlovgivningen. Slike retningslinjer kan motvirke at krisesentrene kommer i et \u00f8konomisk konkurranseforhold til hverandre ved inng\u00e5else av kontrakter med samarbeidende kommuner. Det kan bidra til at kvaliteten p\u00e5 krisesentertjenestene blir tydeligere i anbudene.\u00bb (s. 137) Troms\u00f8 kommune har hatt stabile forhold n\u00e5r det gjelder samarbeidskommuner, men vi merker likevel situasjonen med \u00f8konomiske konkurranseforhold gjennom at vi har mottatt flere henvendelser fra andre kommuner som har spurt om \u00e5 kj\u00f8pe krisesentertjenester. Vi mener at et faglig godt tilbud forutsetter at kommunene i st\u00f8rst mulig grad samarbeider med det n\u00e6rmeste krisesentertilbudet. Vi ser ogs\u00e5 at det er viktig at det er en viss geografisk spredning av krisesentre, og at dagens finansieringssystem utfordrer en desentralisert struktur. Troms\u00f8 kommune mener lovarbeidet i st\u00f8rre grad burde tematisert sammenhengen mellom lov og finansiering. Generelt er dagens krisesentertilbud underfinansiert, og det trengs et \u00f8konomisk l\u00f8ft for \u00e5 styrke krisesentrene. Forebygging Vi vil st\u00f8tte forslag fra Krisesentersekretariatet om \u00e5 tilf\u00f8ye et nytt punkt e. under \u00a72: e. forebyggende arbeid i samarbeid med andre deler av tjenesteapparatet Siden krisesentrene ble opprettet, har informasjonsarbeid og annet forebyggende arbeid v\u00e6rt viktige oppgaver. Krisesentrene har unik kompetanse og erfaring som er viktig i forebyggende arbeid i kommunene. En synliggj\u00f8ring av krisesentrenes forebyggende rolle vil v\u00e6re viktig, og ogs\u00e5 tydeliggj\u00f8re at krisesentrene m\u00e5 ha nok ressurser til \u00e5 ogs\u00e5 ivareta denne delen av arbeidet. 1 Rapport nr. 20-2022, NORCE helse og samfunn.pdf (unit.no) 2 Rapport nr. 20-2022, NORCE helse og samfunn.pdf (unit.no) 3 H\u00f8ringssvar til punkt 5: Et individuelt tilpasset tilbud Troms\u00f8 kommune er positive til endringsforslaget i loven, hvor det tydeliggj\u00f8res at kommunen skal s\u00f8rge for likeverdige alternative botilbud for brukere som ikke kan benytte seg av botilbudet ved krisesenteret. Kommunen vil imidlertid peke tilbake p\u00e5 punktet om \u00f8konomi, og understreke at et individuelt tilpasset tilbud krever store \u00f8konomiske ressurser. N\u00e5r det gjelder tilrettelegging for voldsutsatte med funksjonsnedsettelse, vil s\u00e6rlig bygningsmessige ressurser v\u00e6re viktig. Fram til 2019 hadde vi et bygg som ikke kunne brukes av noen som ikke kunne g\u00e5 i trapper, og m\u00e5tte flere ganger finne alternative, og ofte d\u00e5rligere, l\u00f8sninger for personer som derfor ikke kunne benytte seg av tilbudet. Det er behov for et aktivt engasjement og insentiv for kommunene til \u00e5 prioritere nye krisesenterbygg, for eksempel med tilskuddsordninger gjennom Husbanken. En slik ordning burde ogs\u00e5 v\u00e6re \u00e5pen for \u00e5 gjelde de kommunene som nylig har investert i nye bygg. N\u00e5r det gjelder tilbudet til voldsutsatte med kjent rusmiddelproblem, er det riktig p\u00e5pekt i h\u00f8ringsnotatet at dette er ei gruppe som ofte blir avvist fra krisesentrene, som er mer utsatt for vold i n\u00e6re relasjoner, og som har omfattende og sammensatte problemer. Tilrettelegging for denne gruppa er ressurskrevende, fordi mange i denne gruppa kan ha atferd som ikke er forenlig med \u00e5 bo i et bofellesskap hvor det ogs\u00e5 bor barn. I Troms\u00f8 kommune planlegges n\u00e5 et kvinnehus med boliger for kvinner med rusmiddelproblemer, som ogs\u00e5 skal ha to krisesenterplasser. Vi ser sterkt fram til \u00e5 f\u00e5 et slikt tilrettelagt tilbud p\u00e5 plass. Kostnadene for disse krisesenterplassene vil antakeligvis bli omfattende, og m\u00e5 legges til regnestykket for hvor stort sprik det er mellom det som ble lagt inn i rammetilskuddet og de reelle kostnadene for kommunen. N\u00e5r det gjelder tilbudet til barn, mener vi det er viktig \u00e5 fortsatt ha et stort s\u00f8kelys p\u00e5 barneperspektivet. Mange barn bor p\u00e5 krisesenteret over lang tid, og ved v\u00e5rt krisesenter er gjennomsnittslengden p\u00e5 opphold p\u00e5 krisesenter h\u00f8yere for barn enn for voksne. Et godt tilbud til barn krever ogs\u00e5 nok bemanning og kompetanse. Hos oss mener vi at vi i dag har f\u00e5tt p\u00e5 plass et godt tilbud til barn, men vi vil p\u00e5peke at det f\u00f8rst var i 2022 krisesenteret fikk nok ressurser til \u00e5 kunne v\u00e6re mer enn en person p\u00e5 jobb p\u00e5 ettermiddag og i helger. Vi vet at mange sm\u00e5 krisesentre i Nord-Norge er langt unna en slik virkelighet. N\u00e5r dette er sagt, vil vi ogs\u00e5 fremheve at krisesentertilbudet er et av de mest individuelt tilpassede tilbudene som finnes. Vi er tilgjengelige, arbeider fleksibelt og har s\u00f8kelys p\u00e5 helheten i de voldsutsattes situasjon. H\u00f8ringssvar til punkt 6: Tilbudet til menn og barna deres Troms\u00f8 kommune st\u00f8tter \u00e5 videref\u00f8re fysisk atskilte botilbud for kvinner og menn. En viktig begrunnelse er \u00e5 gi et s\u00e6rlig vern for kvinner, fordi de er mest utsatt for alvorlig vold i n\u00e6re relasjoner. Over 90% av beboerne p\u00e5 krisesenter er kvinner, og majoriteten er kvinner med innvandrerbakgrunn. Felles botilbud vil heve terskelen for at den st\u00f8rste og mest utsatte brukergruppen vil bruke tilbudet. En videref\u00f8ring av fysisk atskilte botilbud vil ogs\u00e5 v\u00e6re i tr\u00e5d med plikter etter FNs kvinnekonvensjon og Istanbul-konvensjonen. Troms\u00f8 kommune st\u00f8tter ogs\u00e5 at krisesentertilbudet til menn og deres barn m\u00e5 styrkes. Det gj\u00f8res best ved \u00e5 styrke krisesentrene slik at det er nok bemanning og ressurser til \u00e5 ivareta fysisk atskilt botilbud. Krisesenteret for Troms\u00f8 og omegn \u00e5pnet tilbud til menn f\u00f8rst i 2022, p\u00e5 grunn av uegnet bygg og manglende \u00f8konomiske ressurser. Til n\u00e5 har senteret god erfaring med et samlokalisert tilbud, der bygget er tilrettelagt for et fysisk atskilt botilbud. Det legges til rette for felles m\u00f8teplasser og fellesskap mellom beboere, b\u00e5de voksne og barn, med ansatte til stede. Tilbudet til kvinner og menn er ikke helt likt utformet, men det vurderes som et likeverdig tilbud. Troms\u00f8 kommune st\u00f8tter departementets bekymring for at \u00f8konomiske hensyn vil gj\u00f8re at det blir et press p\u00e5 kommunene til \u00e5 velge felles botilbud hvis det \u00e5pnes for at kommunene selv skal kunne velge om botilbudet skal v\u00e6re felles eller atskilt, og st\u00f8tter at det skal v\u00e6re regulert i loven. At menn er en mindre brukergruppe enn kvinner p\u00e5 krisesenter er blant annet fordi 4 kvinner er mer utsatt for alvorlig vold i n\u00e6re relasjoner. Et likeverdig krisesentertilbud til menn m\u00e5 ikke g\u00e5 p\u00e5 bekostning av tilbudet til kvinner, men krever gode nok \u00f8konomiske rammer. Et argument for felles botilbud, er at det i dag kan v\u00e6re utfordrende for transpersoner og ikke- bin\u00e6re \u00e5 forholde seg til et kj\u00f8nnsdelt botilbud. Vi mener det er viktig \u00e5 arbeide med at transpersoner og ikke-bin\u00e6re skal oppleve at de er velkomne p\u00e5 krisesenter, men at det ikke forutsetter et felles botilbud. \u00d8kt kunnskap om seksuell orientering, kj\u00f8nnsidentitet og kj\u00f8nnsuttrykk er viktig, sammen med individuell tilrettelegging og lydh\u00f8rhet overfor den enkelte beboers \u00f8nsker. Vi vil ogs\u00e5 p\u00e5peke at formuleringen i lovens form\u00e5lsparagraf b\u00f8r ses p\u00e5. I dag st\u00e5r det at \u00abForm\u00e5let med denne lova er \u00e5 sikre et godt og helhetlig krisesentertilbud til kvinner, menn og barn som er utsette for vald eller trusler om vald i n\u00e6re relasjoner.\u00bb Selv om det er presisert i veilederen til krisesenterlova at transpersoner og ikke-bin\u00e6re er i m\u00e5lgruppa, og at det ved forrige lovarbeid var viktig \u00e5 p\u00e5peke at krisesentertilbudet var for b\u00e5de kvinner og menn, kan det oppfattes som at s\u00e6rlig personer med en ikke-bin\u00e6r kj\u00f8nnsidentitet ikke er inkludert. H\u00f8ringssvar til punkt 7: Samv\u00e6r for barn n\u00e5r forelder er p\u00e5 krisesenter N\u00e5r det gjelder krisesenterets rolle i \u00e5 vurdere om barn skal ha samv\u00e6r med den andre forelder mens det er p\u00e5 krisesenter, er det viktig \u00e5 understreke at krisesenteret er et lavterskeltilbud, og ikke b\u00f8r tillegges rollen \u00e5 skulle ta avgj\u00f8relser om samv\u00e6r. Samtidig er det viktig \u00e5 understreke at krisesentrene har god kjennskap til beboere og brukere, og kunnskap om vold. Samv\u00e6r med den andre forelder mens barn er p\u00e5 krisesenter er et sammensatt og vanskelig omr\u00e5de. Det h\u00f8res enkelt ut \u00e5 si at barn ikke skal ha samv\u00e6r hvis det ikke vil v\u00e6re til barnets beste og at barn har rett til beskyttelse mot vold og overgrep. Slik det ogs\u00e5 kommer fram i h\u00f8ringsnotatet, er imidlertid virkeligheten mye mer kompleks. N\u00e5r barn bor p\u00e5 krisesenter er det ofte en akutt situasjon og mye som er uavklart, b\u00e5de n\u00e5r det gjelder omfanget av vold og p\u00e5 hvilke m\u00e5ter barna er ber\u00f8rt. Generelt opplever de krisesenteransatte at voldsutsatte foreldre m\u00f8ter systemer som ikke er tilpasset dem, at de blir st\u00e5ende alene med ansvaret for hvordan de skal forvalte felles foreldreskap med voldsut\u00f8ver, og at vold ofte blir omdefinert til foreldrekonflikt b\u00e5de i m\u00f8te med barnevern, familievern og domstol. Nyere forskning har tatt inn begrepet fortsettelsesvold, som handler om hvordan vold i n\u00e6re relasjoner kan fortsette p\u00e5 andre m\u00e5ter etter et brudd, s\u00e6rlig knyttet til felles foreldreskap (Bj\u00f8rnholt 2024).3 N\u00e5r samfunnet vektlegger likestilt foreldreskap og bel\u00f8nner samarbeid, der foreldre ikke bor sammen, er det positivt i et allment perspektiv, men kan v\u00e6re sv\u00e6rt utfordrende i familier hvor det ut\u00f8ves vold og er sv\u00e6rt ulike maktforhold. Erfaringer fra krisesenterarbeid viser b\u00e5de at systemet er utilstrekkelig i de akutte situasjonene der barn oppholder seg p\u00e5 krisesenter med en forelder, og at felles foreldreskap kan bli en arena for fortsatt vold og kontroll. V\u00e5r erfaring fra krisesenterarbeid er at vold i n\u00e6re relasjoner er vanskelig \u00e5 dokumentere. 75% av alle saker som blir anmeldt som vold i n\u00e6re relasjoner blir henlagt, ofte p\u00e5 bevisets stilling, og det tar i gjennomsnitt 1,5 \u00e5r fra en sak blir anmeldt til det foreligger en dom. Vi mener at samfunnet m\u00e5 bruke mer ressurser p\u00e5 hjelp, samordning og rettslige avgj\u00f8relser i saker der en av partene forteller om vold i n\u00e6re relasjoner. Dagens system i m\u00f8te med sp\u00f8rsm\u00e5l om samv\u00e6r n\u00e5r barn bor p\u00e5 krisesenter fungerer ikke godt nok. Midlertidige avgj\u00f8relser i domstolen eller sakkyndige utredninger, som nevnes i h\u00f8ringsnotatet, er lite tilgjengelig og har lange tidsperspektiver. Vi st\u00f8tter derfor \u00e5 utrede n\u00e6rmere om erfaringene fra Danmark om at det skal treffes en midlertidig avgj\u00f8relse om at det ikke skal v\u00e6re samv\u00e6r n\u00e5r barnet oppholder seg p\u00e5 krisesenter og det kan godtgj\u00f8res at oppholdet skyldes vold eller trusler om vold. En slik avgj\u00f8relse m\u00e5 imidlertid legges til et annet sted enn krisesenteret. I Danmark har man ved slike midlertidige avgj\u00f8relser et system for innhenting av opplysninger fra krisesenteret. 3Fortsettelsesvold etter samlivsbrudd: konsekvenser for m\u00f8dres helse og livskvalitet: Tidsskrift for velferdsforskning: Vol 27, No 1 (idunn.no) 5 H\u00f8ringssvar til punkt 8: Krisesentertilbudet til den samiske befolkningen Troms\u00f8 kommune st\u00f8tter forslaget om at den samiske befolkningens s\u00e6rskilte rettigheter tydeliggj\u00f8res i lovteksten. Ogs\u00e5 her er det imidlertid en stor utfordring at det ikke er dr\u00f8ftet noen \u00f8konomiske tiltak for \u00e5 sikre at loven f\u00e5r et praktisk innhold. For at krisesentertilbudet til den samiske befolkninga skal bli godt nok, er det b\u00e5de behov for \u00f8kt kunnskap og kompetanse p\u00e5 alle krisesentre, men det er ogs\u00e5 behov for et krisesentertilbud med s\u00e6rlig spr\u00e5k- og kulturkompetanse. Opprettelsen av NASAK bidrar p\u00e5 en god m\u00e5te til \u00f8kt kunnskap og kompetanse til krisesentrene. Som tidligere p\u00e5pekt har dagens finansiering av krisesentertilbudet en distriktsulempe, og den sl\u00e5r s\u00e6rlig inn i Finnmark, hvor flere av kommunene med samisk majoritetsbefolkning ligger. H\u00f8ringsnotatet viser til at Samisk krise- og incestsenter ble lagt ned i 2019. Kommunen mener det b\u00f8r opprettes et nytt samisk krisesenter (gjerne kombinert med incestsenter), og at det vil v\u00e6re vanskelig \u00e5 f\u00e5 til gjennom dagens finansieringsordning. Det b\u00f8r v\u00e6re et statlig ansvar \u00e5 sikre et samisk krisesentertilbud. Et samisk krisesentertilbud kunne b\u00e5de v\u00e6rt krisesentertilbud for flere kommuner, samtidig som det kunne fungert som et ressurssenter for andre krisesentre. Man kunne ogs\u00e5 hatt en ordning som gjorde det enkelt for samer som ikke er bosatt i kommunene tilknyttet det samiske krisesentertilbudet \u00e5 velge \u00e5 f\u00e5 oppf\u00f8lging fra det samiske senteret, enten som beboer eller som dagbruker. Man kunne ogs\u00e5 tenkt seg at et slikt krisesenter kunne v\u00e6rt et tilbud ogs\u00e5 til den samiske befolkninga p\u00e5 svensk og finsk side. Krisesentrene har ogs\u00e5 en forebyggende rolle. \u00c5 ha et samisk krise- og incestsenter vil v\u00e6re av stor betydning for forebyggende arbeid mot vold og overgrep i det samiske samfunnet. H\u00f8ringssvar til punkt 9: Oppf\u00f8lging i reetableringsfasen Troms\u00f8 kommune st\u00f8tter presiseringen av at oppf\u00f8lging i reetableringsfasen er et ansvar ogs\u00e5 for andre deler av tjenesteapparatet. Ved Krisesenteret for Troms\u00f8 og omegn oppleves det at det er sv\u00e6rt varierende hvor godt samarbeidet er i reetableringsfasen. I stor grad handler dette om at voldsutsatte kan ha sv\u00e6rt sammensatte behov, og at mange deler av tjenesteapparatet ikke er godt nok tilrettelagt for situasjonene voldsutsatte kan v\u00e6re i. I de fleste tilfeller er det krisesenteret som f\u00e5r en koordineringsfunksjon for mange av beboere og brukere. Erfaringene er langt p\u00e5 vei i tr\u00e5d med det som kommer fram i den tidligere omtalte rapporten fra NORCE 2022. H\u00f8ringssvar til punkt 10: Gratisprinsippet i krisesentertilbudet Troms\u00f8 kommune st\u00f8tter presiseringen av at kommunene ikke skal kunne kreve betaling for mat til kostpris. Ved krisesenteret for Troms\u00f8 og omegn praktiseres det som beskrives som det mest vanlige p\u00e5 krisesentre: at beboere i utgangspunktet har ansvaret for \u00e5 holde seg selv med mat, men at senteret b\u00e5de har et matlager og kan tilby mat til nye beboere, at beboere ved behov f\u00e5r hjelp til \u00e5 s\u00f8ke st\u00f8tte til livsopphold fra NAV, og at det er felles middag en dag i uka samt i h\u00f8ytider som milj\u00f8tiltak. Dette er ordninger som kommunen erfarer at fungerer godt. Behandling av personopplysninger Behandling av personopplysninger er viktig og komplisert, og et omr\u00e5de hvor dagens regelverk og praksis b\u00f8r ses p\u00e5. Troms\u00f8 kommune st\u00f8tter departementets vurdering om at det vil v\u00e6re behov for \u00e5 fastsette en forskrift med utdyping av lovteksten. Det er per i dag utfordrende sider ved \u00e5 skulle innhente samtykke fra brukerne n\u00e5r det gjelder behandling av personopplysninger. Det ligger et stort ansvar p\u00e5 de ansatte i \u00e5 veilede og gi informasjon til personer som ofte er i en vanskelig situasjon med mye de skal ta stilling til. Samtidig er det viktig \u00e5 ha med seg krisesentrenes historie, hvor det har v\u00e6rt et viktig prinsipp at det skal v\u00e6re mulig \u00e5 bruke krisesenteret anonymt. Begrunnelsen for dette er at vold er tabubelagt, finnes i alle samfunnslag, og at registering av personopplysninger ikke m\u00e5 v\u00e6re en hindring for \u00e5 s\u00f8ke hjelp p\u00e5 et krisesenter. Om det fortsatt skal v\u00e6re mulig \u00e5 bruke krisesenteret anonymt, og hvordan det eventuelt kan ivaretas b\u00f8r dr\u00f8ftes i arbeidet med en forskrift. 6 Det er ogs\u00e5 s\u00e6regne problemstillinger knyttet til barn som brukere, hvilke personopplysninger som skal behandles og hvem som skal ha tilgang til dem. Det er vesentlig at det er mulig for barn \u00e5 snakke med ansatte p\u00e5 krisesenteret uten at voldsut\u00f8ver skal ha tilgang til hva barna har sagt. Avsluttende kommentar Krisesentrene st\u00e5r helt sentralt i arbeidet mot vold mot kvinner og vold i n\u00e6re relasjoner, som Norge har forpliktet seg til gjennom FNs kvinnekonvensjon og Istanbul-konvensjonen. Krisesentrene har en spesiell historie, de er bygget opp nedenfra med stort frivillig engasjement fra oppstarten p\u00e5 1970-tallet. Det er positivt at det har foreg\u00e5tt en profesjonaliseringsprosess i krisesenterfeltet, men kostnadene ved denne utviklingen er langt fra dekket for kommunene, som har f\u00e5tt ansvaret for krisesenterdrift. Det er fortsatt behov for bedring av tilbudet: et likeverdig tilbud i hele landet, et tilbud som har nok ressurser til \u00e5 ivareta lovens krav om tilrettelegging, og et bedre tilbud til den samiske befolkinga. Konklusjon Helse og velferdsutvalget vedtar f\u00f8lgende h\u00f8ringssvar til forslag til endringer i lov 19. juni 2009 om kommunale krisesentertilbud (krisesenterlova). Vedtakskompetanse Helse og velferdsutvalget Vedlegg hoyringsnotat-om-forslag-til-endringar-i-krisesenterlova-.pdf (regjeringen.no) 7 "
}