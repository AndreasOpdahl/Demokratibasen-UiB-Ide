{
  "dokument_id": "8433a8f2-7e43-54a8-a865-9bf14607efbb",
  "doc_type": "case_attachment",
  "kommune": 4601,
  "tittel": "Informasjon til medlemmene av Utvalg for helse og sosial fra byr\u00e5den for eldre, helse og omsorg",
  "url": "https://bergen.kommune.no/politikere-utvalg/api/fil/bk360/11593504/Informasjon-til-medlemmene-av-Utvalg-for-helse-og-sosial-fra-byraden-for-eldre-helse-og-omsorg",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/00199-195 Saksbehandler: Gudrun Elisabeth Hanssen Fra Dato: 25. november 2024 Byr\u00e5den for eldre, helse og omsorg Informasjon til medlemmene av Utvalg for helse og sosial fra byr\u00e5den for eldre, helse og omsorg Byr\u00e5den \u00f8nsker \u00e5 orientere utvalget om en utfordrende situasjon i tjenesten praktisk bistand hushold (PBH). Det vil i l\u00f8pet av ettermiddagen ogs\u00e5 g\u00e5 ut informasjon om dette p\u00e5 kommunens nettsider. Saken dreier seg om at kommunen ikke klarer \u00e5 levere praktisk bistand hushold (PBH) til flere brukere som ble overf\u00f8rt fra private leverand\u00f8rer etter en anbudskonkurranse tidligere i \u00e5r. Den kommunale hjemmehjelpstjenesten har ogs\u00e5 utfordringer med \u00e5 igangsette tjenester for helt nye brukere. Tjenesten best\u00e5r blant annet av hjelp til renhold, senget\u00f8ysskift og klesvask. De fleste f\u00e5r dette hver tredje uke. Tjenester som gir helsefaglig hjelp til personer som trenger behandling eller pleie i hjemmet, er ikke ber\u00f8rt. Selv om dette ikke har f\u00e5tt alvorlige konsekvenser for ber\u00f8rte brukere, ser jeg med alvor p\u00e5 at innbyggere som ble overf\u00f8rt fra private leverand\u00f8rer 1. september enn\u00e5 ikke har f\u00e5tt igangsatt tjenester fra kommunen. Dette skulle ha v\u00e6rt en s\u00f8ml\u00f8s overgang. Da jeg ble informert om situasjonen satte vi umiddelbart i gang tiltak for \u00e5 f\u00e5 oversikt og finne l\u00f8sninger for ber\u00f8rte innbyggere. Det jobbes n\u00e5 med \u00e5 igangsette tjenester for innbyggere som fremdeles st\u00e5r uten hjelp. Byr\u00e5dsavdelingen har v\u00e6rt i kontakt med de tre private leverand\u00f8rene vi har inng\u00e5tt avtale med, som alle har kapasitet til \u00e5 yte tjenester til flere brukere. Disse vil bli informert om at de gjennom fritt brukervalg har mulighet til \u00e5 velge en privat leverand\u00f8r og f\u00e5 raskere oppstart av tjenester der. Byr\u00e5dsavdelingens HR-seksjon bist\u00e5r ogs\u00e5 etaten med \u00e5 l\u00f8se den akutte bemanningssituasjonen som f\u00f8lge av sykefrav\u00e6r og rekrutteringsutfordringer i den kommunale tjenesten. For mer informasjon vises det til vedlagte nettsak som vil publiseres i l\u00f8pet av ettermiddagen. Dersom utvalget tillater det, vil byr\u00e5den gjerne orientere utvalget n\u00e6rmere i neste utvalgsm\u00f8te. Med vennlig hilsen Marte Joan Monstad \u2013 Byr\u00e5d for eldre, helse og omsorg Dokumentet er godkjent elektronisk "
}