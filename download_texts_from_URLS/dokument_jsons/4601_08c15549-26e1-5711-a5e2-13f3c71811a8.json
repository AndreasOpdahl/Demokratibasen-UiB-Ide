{
  "dokument_id": "08c15549-26e1-5711-a5e2-13f3c71811a8",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Eline Haakestad (MDG) og Katrine N\u00f8dtvedt MDG) om tilgjengelig parkering ",
  "url": "https://bergen.kommune.no/politikere-utvalg/api/fil/bk360/10572057/Svar-pa-representantforslag-fra-Eline-Haakestad-MDG-og-Katrine-Nodtvedt-MDG-om-tilgjengelig-parkering-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/42964-11 Saksbehandler: Tale Severina S\u00e6grov Hals\u00f8r Fra Dato: 18. juni 2024 Byr\u00e5d for byutvikling Svar p\u00e5 representantforslag fra Eline Haakestad (MDG) og Katrine N\u00f8dtvedt MDG) om tilgjengelig parkering Forretningsutvalget har i m\u00f8te 12. mars 2024 i sak 93/24 fattet f\u00f8lgende vedtak: 1. Representantforslag fra Eline Haakestad (MDG) og Katrine N\u00f8dtvedt MDG) om tilgjengelig parkering, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4.9.24. 3. Utvalg for milj\u00f8 og byutvikling avgir innstilling i saken. Representantene Eline Haakestad (MDG) og Katrine N\u00f8dtvedt MDG) har fremmet f\u00f8lgende representantforslag: Bergen skal v\u00e6re en menneskerettighetsby som gj\u00f8r det mulig for innbyggere \u00e5 delta likestilt i samfunnet uavhengig av funksjon. Hvis man ikke kan g\u00e5 eller har store vansker med \u00e5 bevege seg over noen lengde s\u00e5 kan man f\u00e5 parkeringstillatelse og benytte parkeringsplasser skiltet for forflytningshemmede. I praksis oppleves kravene strenge, og man kan i dag f\u00e5 avslag om man kan g\u00e5 litt eller har en begrunnelse for behovet som ikke blir anerkjent. Det stilles krav til at behovet er knyttet til \u201cforhold ved bosted, arbeidssted eller andre adresser du bes\u00f8ker regelmessig\u201d noe som kan v\u00e6re sv\u00e6rt sensitiv persondata hvis man er politisk aktiv, deltar p\u00e5 religi\u00f8se m\u00f8ter, eller er skeiv og p\u00e5 jakt etter en livsledsager. Det er rimelig \u00e5 anta at alle innbyggere har gode grunner til \u00e5 skulle bevege seg til og fra aktiviteter og delta i samfunnet. Gjennom \u00e5 redusere personbiltrafikken blir det mulig \u00e5 bruke mer av det sentrumsn\u00e6re arealet til \u00e5 gj\u00f8re byen trygg, trivelig og mer tilgjengelig. Bergen har hatt flere bilfri bylivsprosjekt som blant annet har bidratt til bedre forhold for tilgjengelig parkering. Det er beklagelig at det med n\u00e5v\u00e6rende byr\u00e5d ikke er utsikter til at flere slike prosjekter utvikles og bygges ut. Noen enkle tiltak kan gj\u00f8re det lettere for flere \u00e5 delta p\u00e5 en likestilt m\u00e5te med mer tilgjengelig parkering. Forslag til vedtak: \u2022 Bystyret ber byr\u00e5det jobbe opp mot nasjonale myndigheter for at flere kan f\u00e5 parkeringstillatelse for forflytningshemmede enn i dag. \u2022 Bystyret ber byr\u00e5det endre praksis slik at man i st\u00f8rst mulig grad unng\u00e5r \u00e5 kreve informasjon om sensitive personlige forhold i forbindelse med s\u00f8knad om parkeringstillatelse for forflytningshemmede. \u2022 Bystyret ber byr\u00e5det s\u00f8rge for flere og tilstrekkelig store parkeringsplasser som er skiltet for forflytningshemmede. \u2022 Bystyret ber byr\u00e5det sikre at universelt tilgjengelige tur- og friluftsomr\u00e5der har tilstrekkelig og store nok parkeringsplasser som er skiltet for forflytningshemmede. \u2022 Bystyret ber byr\u00e5det jobbe for en digital l\u00f8sning slik at parkeringstillatelsene til parkeringsplasser skiltet for forflytningshemmede ikke kan stjeles, men likevel brukes uavhengig av bilen man reiser med. \u2022 Bystyret ber byr\u00e5det g\u00e5 i dialog med Statens Vegvesen om l\u00f8sninger for \u00e5 tillate innkj\u00f8ring for forflytningshemmede der det kun er tilgang for varelevering i dag. Byr\u00e5dets vurdering av representantforslaget: Byr\u00e5det vil legge til rette for at personer med nedsatt funksjonsevne skal kunne leve mest mulig selvstendig og aktive liv. For at Bergen skal v\u00e6re tilgjengelig for alle, vil byr\u00e5det jobbe for langt bedre universell utforming av byrom og gater, med tilrettelegging, vedlikehold og merking som ivaretar personer med syns-, h\u00f8rsels- og bevegelseshemninger. Byr\u00e5det \u00f8nsker \u00e5 tilrettelegge for flere plasser for forflytningshemmede. Dette er ogs\u00e5 et \u00f8nske som Kommunalt r\u00e5d for personer med funksjonsnedsettelse har rettet til byr\u00e5det. Byr\u00e5det vil vurdere og ta i bruk ny teknologi for \u00e5 vise hvilke plasser som til enhver tid er ledige. Forskrift om parkeringstillatelse for forflytningshemmede bestemmer hvordan Bergen kommune skal innrette sine ordninger for tilgjengelig parkering. Vegdirektoratet har f\u00e5tt i oppdrag fra Samferdselsdepartementet \u00e5 revidere denne. Det skal v\u00e6re en full gjennomgang av hele forskriften, og det er nedsatt en arbeidsgruppe som skal jobbe med revisjonen. I arbeidsgruppen deltar bl.a. Veidirektoratet, Funksjonshemmedes fellesorganisasjon (FFO), Norges Handikapforbund (NHF), KS, Oslo Kommune, Digitaliseringsdirektoratet og Norpark. Det er planlagt et ferdig utkast v\u00e5ren 2025, og deretter en ordin\u00e6r h\u00f8ringsrunde f\u00f8r den g\u00e5r til politisk behandling. Byr\u00e5det mener dette er den rette prosessen for \u00e5 endre rammene for ordningen og vil benytte muligheten til \u00e5 levere h\u00f8ringssvar til \u00e5 foresl\u00e5 endringer i forskriften. Digitale tillatelser og l\u00f8sninger for \u00e5 tillate innkj\u00f8ring for forflytningshemmede der det kun er tilgang for varelevering i dag, vil v\u00e6re mulige tema \u00e5 vurdere n\u00e5r byr\u00e5det skal utforme sitt forslag til h\u00f8ringssvar. Det vil i forbindelse med h\u00f8ring av revisjon av forskriften ogs\u00e5 v\u00e6re relevant \u00e5 vurdere hvilke opplysninger som kreves for \u00e5 behandle s\u00f8knad om parkeringstillatelse. \u00a73 i dagens Forskrift om parkeringstillatelse for forflytningshemmede beskriver vilk\u00e5rene for \u00e5 kunne f\u00e5 parkeringstillatelse. I \u00a73a st\u00e5r det f\u00f8lgende: \u00abF\u00f8rer av motorvogn som har s\u00e6rlig behov for parkeringslettelser i samband med bosted, arbeid og/eller annen aktivitet fordi vedkommende ikke kan g\u00e5 eller har store vansker med \u00e5 bevege seg over noen lengde.\u00bb (v\u00e5r utheving) Det m\u00e5 alts\u00e5 foreligge et s\u00e6rskilt behov for parkeringslettelser i tillegg til en forflytningshemming for \u00e5 kunne f\u00e5 innvilget parkeringstillatelse. Bergen kommune m\u00e5 derfor kreve informasjon om hvor s\u00f8ker har behov for parkeringstillatelsen, uten at det n\u00f8dvendigvis betyr at det m\u00e5 utleveres sensitive opplysninger fra s\u00f8ker. Bergen kommune har stort fokus p\u00e5 tilrettelegging av plasser for forflytningshemmede. Kommer det \u00f8nsker og behov om nye plasser, pr\u00f8ver kommunen \u00e5 innfri s\u00e5 langt det er praktisk mulig. Mange av dagens plasser har st\u00f8rrelse p\u00e5 lik linje med ordin\u00e6re parkeringsplasser, fordi mange plasser er kantsteinsparkering. Det er derfor ikke areal til store plasser p\u00e5 mange av disse stedene. Vurderingen er at det er bedre med en ordin\u00e6r parkeringsplass enn ingen plass. Der det er areal til st\u00f8rre plasser, er intensjonen \u00e5 tilrettelegge for dette. Kommunen tilrettelegger og etablerer ogs\u00e5 parkeringsplasser for forflytningshemmede ved tur- og friluftsomr\u00e5der. I l\u00f8pet av det siste \u00e5ret er det kommet nye parkeringsplasser reservert for forflytningshemmede p\u00e5 bl.a. Kyrkjetangen og i Nordnesparken. Christine Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}