{
  "dokument_id": "b3e4d90a-81df-5aac-827b-56929be59444",
  "doc_type": "case_attachment",
  "kommune": 4601,
  "tittel": "Naturvernforbundet-Brev-til-kontrollutvalget-i-Bergen-kommune-15-10-2024",
  "url": "https://bergen.kommune.no/politikere-utvalg/api/fil/bk360/12699783/Naturvernforbundet-Brev-til-kontrollutvalget-i-Bergen-kommune-15-10-2024",
  "tekst": "Til: Kontrollutvalget i Bergen kommune Bergen, 15.10.2024 Anmodning om forvaltningsrevisjon av landbruksetatens h\u00e5ndtering av skogbilveger Bergen kommune gjennomf\u00f8rte 25.09.24 en h\u00f8ring om forhold rundt bygging av skogsbilveier i kommunen. Bakgrunnen for h\u00f8ringen var de mange funnene av ulovligheter knyttet til skogsbilveger som Naturvernforbundet Hordaland har avdekket. Blant disse er: \u2022 Bygging av skogsbilveger etter at det er gitt avslag p\u00e5 s\u00f8knad \u2022 Bygging av skogbilveger uten s\u00f8knad \u2022 Bygging av skogsbilveger basert p\u00e5 det utbygger og/eller planleggingsselskap kaller muntlige avtaler om godkjenning fra landbruksetaten \u2022 Bygging av skogbilveger der vilk\u00e5r for byggingen er brutt \u2022 Bruk av store mengder ulovlig og forurenset rivningsmateriale som fyllmasse I tillegg til de rent formelle lovbruddene knyttet til selve byggingen, kommer det vi ser i terrenget fysisk som: \u2022 Forurensning ved utfylling av store mengder ulovlige masser, \u2022 hele dals\u00f8kk som er fylt ut med masser, \u2022 drenering av myrer, \u2022 \u00f8delegging av kulturminner og \u2022 innf\u00f8ring av fremmedartslistede planter. V\u00e5r p\u00e5stand er at landbruksetaten opp gjennom \u00e5rene ikke synes \u00e5 ta de mange ulovlighetene og sitt forvalteransvar p\u00e5 alvor. Her kan det v\u00e6re p\u00e5 sin plass \u00e5 g\u00e5 n\u00e6rmere inn p\u00e5 en av de mange sakene: Kleivevegen Vest p\u00e5 Fanafjellet fikk etter en h\u00f8ringsrunde blant ulike etater avslag i starten av 2018, men veien ble bygget likevel. Vi kan dokumentere at dette medf\u00f8rte \u2022 drenering av et viktig v\u00e5tmarksomr\u00e5de, \u2022 store mengder forurenset fyllmasse, og \u2022 \u00f8delegging av kirkevegen mellom Fana og Nordvik. Kirkeveien er sannsynligvis fra middelalderen, og dermed et automatisk fredet kulturminne. I h\u00f8ringsrunden hadde Byantikvaren advart mot at det nok fantes gamle ferdselsveier p\u00e5 Fanafjellet, som kunne bli ber\u00f8rt av utbygging. Her har vi dokumentert at Bergen kommune visste om kirkeveien allerede i 2006, mens Etat for landbruk hevder veien var ukjent i 2016. Naturvernforbundet Hordaland, Tverrgaten 4-6, 5017 Bergen | +47 55 30 06 60 | hordaland@naturvernforbundet.no naturvernforbundet.no/hordaland | Bankgiro: 9013 05 39377 | Org.nr.: 966020075 Den 3. juni -22 var vi i m\u00f8te med tidligere finansbyr\u00e5d Per-Arne Larsen. Der var ogs\u00e5 Kjetil R\u00f8dland fra Etat for landbruk. Vi gjorde rede for ulovlighetene ved veiene, og spesielt de som var under politietterforskning, som Kleivevegen vest. Det vi ikke visste, var at R\u00f8dland ni dager tidligere hadde sendt av g\u00e5rde legaliseringer av ulovlig bygde veier. To av veiene var som sagt under politietterforskning, og det hadde R\u00f8dland god kjennskap til. \u00c9n av disse var Kleivevegen Vest. Etatsleder Helene Dahl hadde skrevet under b\u00e5de p\u00e5 avslaget i 2018, og legaliseringen i 2022. Om veien til slutt hadde blitt godkjent, s\u00e5 hadde det medf\u00f8rt utbetaling av det statlige tilskuddet p\u00e5 60% av veiens kostnad. Etat for landbruk har dermed g\u00e5tt i bresjen for statlig tilskudd til veiprosjekter under politietterforskning. Heldigvis har et vedtak fra Landbruks- og matdepartementet fra januar i \u00e5r sl\u00e5tt fast at veier som er bygd uten s\u00f8knad ikke kan godkjennes ved hjelp av landbrukslovgivningen. Dette regelverket skulle Etat for landbruk v\u00e6re kjent med f\u00f8r vedtaket kom. NVH har ogs\u00e5 avdekket mangelfull kontroll med ferdigstilling av skogsbilveier, betalte uspesifiserte fakturaer, referanser til utbetalte \u201ctipp-avgifter\u201d, redigerte kj\u00f8resedler og massivt juks med hvor masser angivelig skal ha kommet fra. Som Etat for landbruks egne ansatte oppdaget gjennom \u00e5rene, ble det oppgitt henteadresser helt uten p\u00e5g\u00e5ende byggearbeid, eller lovlige byggeprosjekter med korrekt masseh\u00e5ndtering ble oppgitt som opphavssted uten at dette stemte. Utallige triks har blitt brukt for \u00e5 t\u00e5kelegge inntekt fra enorme mengder masser med ukjent opphav. F\u00f8lgelig vil det v\u00e6re naturlig \u00e5 ogs\u00e5 unders\u00f8ke om det har foreg\u00e5tt \u00f8konomisk kriminalitet, med misbruk av statlige tilskudd; og f\u00f8lgelig urettmessige konkurransefortrinn til eventuelle akt\u00f8rer som opererer i strid med gjeldende regelverk. Alts\u00e5 ved at man i stedet for \u00e5 ha deponert masser p\u00e5 lovlig vis, har benyttet massene som fyllmasse i skogsbilveier. Tar man f.eks. utgangspunkt i standard avgift p\u00e5 1 kr pr kilo og 50.000 lastebillass \u00e1 12 tonn hver, blir dette 600 millioner kroner i sparte deponiavgifter alene. Er det i tillegg ubetalt urettmessige statlige tilskudd p\u00e5 60% av anleggskostnaden, er det klart at det er snakk om betraktelige summer som har blitt utbetalt under sv\u00e6rt slette kontrollrutiner. H\u00f8ringen som ble gjennomf\u00f8rt fikk frem mye av det Naturvernforbundet har avdekket og b\u00e5de politikere og administrasjon svarte p\u00e5 sp\u00f8rsm\u00e5l, men h\u00f8ringen hadde \u00e5penbare svakheter. \u2022 Man gikk ikke lengre tilbake i tid enn 2016 \u2022 Ingen tidligere ansatte i etat for landbruksforvaltning var innkalt for \u00e5 svare p\u00e5 sp\u00f8rsm\u00e5l \u2022 Heller ikke ansvarlige byr\u00e5der var innkalt. Vi mener de unders\u00f8kelsene og den dokumentasjonen Naturvernforbundet har fremskaffet og det som kom frem under h\u00f8ringen burde \u00e5pne for en forvaltningsrevisjon av Landbruksetatens forvaltning av skogsbilveier. Naturvernforbundet Hordaland, Tverrgaten 4-6, 5017 Bergen | +47 55 30 06 60 | hordaland@naturvernforbundet.no naturvernforbundet.no/hordaland | Bankgiro: 9013 05 39377 | Org.nr.: 966020075 NVH anmoder derfor Kontrollutvalget om \u00e5: 1. Be om en samlet rapport om Landbruksetatens sin forvaltning av s\u00f8knader, tillatelser, kontroll, godkjenninger av skogsbilveier og utdeling av tilskudd fra 2010 til i dag. 2. Ha som m\u00e5l i rapporten \u00e5 unders\u00f8ke Landbruksetatens forvaltningspraksis for godkjenning av skogsbilveier etter 2012 med s\u00e6rlig vekt p\u00e5 \u00e5 \u2022 vurdere om hensynet til 50% landbruksnytte er innfridd n\u00e5r hensyn til massedumping i flere saker kan ha v\u00e6rt viktigere (jmf. reglement). \u2022 avdekke hvor mange og evt. med hvilken begrunnelse etaten har godkjent ulovlig bygde skogsbilveier. \u2022 vurdere f\u00f8lger av at Landbruksetaten godkjente ulovlig bygde skogsbilveier. \u2022 vurdere om Bergen kommune har ivaretatt sin tilsynsplikt for utbygging av skogsbilveier. \u2022 vurdere om vedtak i saken har lagt tilstrekkelig vekt p\u00e5 naturvernverdier som er viktig i reglementet som l\u00e5 til grunn i beslutningsfasen. 3. Unders\u00f8ke om Bergen kommune har utredet og iverksatt tiltak for \u00e5 straffe tiltakshaver, grunneier og entrepren\u00f8r for ulovligheter ved bygging av skogsbilveier i Bergen. 4. Vurdere om nye regler i tilstrekkelig grad sikrer at naturverdier blir ivaretatt for fremtiden. 5. S\u00f8rge for at kommunen tinglyser forurensete masser p\u00e5 de tomtene det gjelder, for en framtidig reell registrering av forurenset grunn. Vi stiller gjerne til et m\u00f8te der vi kan orientere om v\u00e5re funn og kan stille til r\u00e5dighet det vi har dokumentert dersom Kontrollutvalget vil sette i gang en forvaltningsrevisjon. Vennlig hilsen Naturvernforbundet Hordaland Tom Skauge, styreleder Naturvernforbundet Hordaland, Tverrgaten 4-6, 5017 Bergen | +47 55 30 06 60 | hordaland@naturvernforbundet.no naturvernforbundet.no/hordaland | Bankgiro: 9013 05 39377 | Org.nr.: 966020075 "
}