{
  "dokument_id": "7e8c5e15-1d09-560f-9725-f1fe9ec6a6a9",
  "doc_type": "case_attachment",
  "kommune": 4601,
  "tittel": "Tilleggsnotat - Hovedplan for vannforsyning og Hovedplan for avl\u00f8p og vannmilj\u00f8, 2024 - 2033, sluttbehandling\n",
  "url": "https://bergen.kommune.no/politikere-utvalg/api/fil/bk360/11946093/Tilleggsnotat-Hovedplan-for-vannforsyning-og-Hovedplan-for-avlop-og-vannmiljo-2024-2033-sluttbehandling-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/59340-34 Saksbehandler: Ulrikke Christina Kj\u00e6r Fra Dato: 22. januar 2025 BBU - kommunaldirekt\u00f8rens stab Tilleggsnotat - Hovedplan for vannforsyning og Hovedplan for avl\u00f8p og vannmilj\u00f8, 2024 - 2033, sluttbehandling Byr\u00e5d for byutvikling har i etterkant av utvalgsbehandling mottatt sp\u00f8rsm\u00e5l i sak om Hovedplan for vannforsyning og Hovedplan for avl\u00f8p og vannmilj\u00f8, 2024 \u2013 2044, sluttbehandling. F\u00f8lgende sp\u00f8rsm\u00e5l er mottatt: Sp\u00f8rrer viser til p\u00e5g\u00e5ende regulering av avl\u00f8psrenseanlegg i Drotningsvik og vurdering av alternativ lokasjon Bekkjarvik (Hilleren) og Bergen Vann sin informasjon til utvalget 05.12.24. 1. Er tiltaket som er planlagt i Drotningsvik i tr\u00e5d med KPA og andre f\u00f8rende strategier i Bergen kommune? 2. Vil tiltaket i Drotningsvik v\u00e6re tilpasset fremtidige rensekrav \u2013 b\u00e5de lokale og nasjonale \u2013 og gir etableringen noen begrensninger for omr\u00e5det den skal dekke i forhold til kapasitet PE) Viser her til informasjon p\u00e5 regjeringens sider: For tettbebyggelser mellom 10 000 og 100 000 pe er det kartlegginger og vurderinger av resipientens tilstand og bruken av den, som avgj\u00f8r om det i tillegg til sekund\u00e6rrensing er behov for terti\u00e6rrensing, og ogs\u00e5 et eventuelt fjerde rensetrinn (kvart\u00e6rrensning) som skal fjerne mikroforurensning som mikroplast, legemiddelrester mv. Denne kartleggingen har frist til 2025, og skal revideres hvert 5. \u00e5r. Kravene til hvilken renseeffekt som skal oppn\u00e5s gjennom et tredje rensetrinn er i tillegg skjerpet i forslaget til revidert direktiv. 3. Ved \u00e5 velge Drotningsvik vil ferdigstillelse ikke f\u00f8lge EU-krav (2025), men p\u00e5 grunn av Sotrabru-prosjektet vil anlegget st\u00e5 ferdig i 2033. Risikerer Bergen Vann b\u00f8ter p\u00e5 grunn av denne overskridelsen, og i hvilken st\u00f8rrelsesorden? 4. Vil en ferdigstillelse senere enn EU-krav i 2025 f\u00e5 konsekvenser for nybygg og utvidelser av eksisterende bebyggelse, og i s\u00e5 fall n\u00e5r vil dette tre i kraft? 5. Hvilken risiko tar Bergen Vann i Drotningsvik siden omr\u00e5det for etablering er sv\u00e6rt begrenset? Det ble av Bergen Vann opplyst at man i \u00e5r (2024) starter en utredning av fremtidig renseprosess for Knappen renseanlegg som ble bygget i 1980 og trenger fornying. I foreliggende SWECO-rapport ble det pekt p\u00e5 praktiske vanskeligheter og store kostnader med et slikt tiltak i dagens fjellanlegg. I tillegg er jo saken den at dette anlegget som dekker 57.000 PE og har kapasitet til ca. 65.000 PE har d\u00e5rlig resipient som er Grimstadfjorden. 6. Ettersom man da ikke kan f\u00e5 tilgang til Drotningsvik f\u00f8r i 2030 (riggomr\u00e5de for Sotrasambandet). Er det da ikke form\u00e5lstjenlig \u00e5 se disse to tiltakene i en sammenheng? Hilleren vil da kunne v\u00e6re et felles anlegg, noe som helt sikkert p\u00e5 sikt vil v\u00e6re mer \u00f8konomisk og ogs\u00e5 v\u00e6re en bedre l\u00f8sning i forhold til resipient totalt sett. 7. Vil Bergen Vann g\u00e5 i dialog med de mest ber\u00f8rte innbyggerne i forhold til kompensasjon? Byr\u00e5dens vurdering og svar: Byr\u00e5den merker seg at Hilleren er en lokasjon som representantene mener er en god l\u00f8sning. Byr\u00e5den \u00f8nsker i det f\u00f8lgende \u00e5 klargj\u00f8re hvorfor man har valgt \u00e5 legge renseanlegget til Drotningsvik. Sweco utarbeidet i 2020 p\u00e5 oppdrag for Bergen Vann en konseptvalgutredning for Bergen vest. \u00c5tte tomter ble vurdert, og tre ble vurdert for planfaglige tema (reguleringsforhold, naturverdier, kulturverdier, mm.). Rapporten konkluderer med at Drotningsvik er det beste alternativet, og Bekkjarvik (Hilleren) nummer to. Bergen Vann er tydelig p\u00e5 at Drotningsvik ligger n\u00e6rmest det befolkningsmessige tyngdepunktet. Dette betyr mindre dimensjoneringer og pumping av mindre mengde avl\u00f8psvann frem til renseanlegget. Dersom renseanlegget skal lokaliseres ved Hilleren m\u00e5 avl\u00f8psvann pumpes fra sv\u00e6rt mange husholdninger til renseanlegget. Energibruken vil ogs\u00e5 v\u00e6re vesentlig h\u00f8yere. Dette gir h\u00f8yere drifts- og investeringskostnader, som m\u00e5 tas gjennom gebyrene. Drotningsvik har den klart beste resipienten for utslipp (n\u00e6r Vatlestraumen). Resipienten ved Hilleren er vesentlig d\u00e5rligere. Av rapporten fremkommer det at lokalisering ved Hilleren gir utslipp til punkt innenfor Vatlestraumterskelen, eller gir behov for pumping til punkt utenfor terskelen. Hilleren har ogs\u00e5 n\u00e6rhet til et fredet kulturminne. Videre vil det v\u00e6rt behov for \u00e5 sprenge ut areal i uber\u00f8rt terreng. Det vurderes som gunstig at tomten i Drotningsvik er lokalisert tett p\u00e5 det nye Sotrasambandet. Dersom man, p\u00e5 tross av sterke faglige anbefalinger, skulle legge til side alt det gode arbeidet som er utf\u00f8rt i planleggingen av renseanlegget i Drotningsvik, og starte p\u00e5 nytt p\u00e5 Hilleren, vil man trolig ogs\u00e5 her m\u00f8te utfordringer med n\u00e6rmilj\u00f8et. Byr\u00e5den vil ogs\u00e5 p\u00e5peke at man ved \u00e5 starte en ny reguleringsprosess p\u00e5 en annen lokalitet, \u00f8ker risikoen i prosjektet, da vi ikke har kontroll p\u00e5 hva som ville kunne dukke opp av utfordringer i en ny reguleringsplanprosess. Det vil ogs\u00e5 p\u00e5l\u00f8pe kostnader til ny reguleringsplanprosess, og kostnader knyttet til arbeidet med renseanlegg i Drotningsvik vil v\u00e6re tapt. Under f\u00f8lger svar p\u00e5 de enkelte sp\u00f8rsm\u00e5l som er kommet til saken: 1. Det planlagte renseanlegget i Drotningsvik er i tr\u00e5d med kommuneplanens arealdel (KPA 2018). Planomr\u00e5de for p\u00e5g\u00e5ende reguleringsplan for nytt avl\u00f8psrenseanlegg i Drotningsvik er avsatt til bebyggelse og anlegg (\u00f8vrig byggesone, sone 4) og gr\u00f8nnstruktur i KPA 2018. Omr\u00e5det der renseanlegget er planlagt ligger innenfor arealet avsatt til bebyggelse og anlegg (\u00f8vrig byggesone, sone 4). Bergen kommune har hatt avl\u00f8psrenseanlegg i Drotningsvik siden 1991. Det har v\u00e6rt forutsatt at anlegget fortsatt skulle v\u00e6re lokalisert i Drotningsvik. Utslipp fra renseanlegget vil ikke bli f\u00f8rt ut i sj\u00f8en via viken i s\u00f8r, men via borehull direkte ut i Vatlestraumen under den nye Sotrabroen. 2. Tiltaket i Drotningsvik vil bli tilpasset fremtidige rensekrav. Anlegget dimensjoneres med tanke p\u00e5 forventet befolkningsutvikling i Bergen vest. Det planlegges et moderne anlegg som vil v\u00e6re godt rigget for \u00e5 ivareta fremtidens utvikling i omr\u00e5det. 3. Ferdigstillelse av nye Drotningsvik renseanlegg i 2025 er ikke et EU-krav, men en lokal bestemmelse i Bergen kommunes utslippstillatelse. Forurensningsmyndigheten (Statsforvalteren i Vestland) kan gi overtredelsesgebyr i henhold til forurensningsloven \u00a7 80, og tvangsmulkt i henhold til forurensningsloven \u00a7 73. Slik bystyret ble orientert om i sak 453/24 har Statsforvalteren tett oppf\u00f8lging av Bergen kommune for oppfyllelse av utslippstillatelsen, herunder etablering av nye renseanlegg og overf\u00f8ringsanlegg. Bergen Vann har tett dialog med Statsforvalteren om saken. Statsforvalteren har i brev til Bergen kommune, datert 17.01.2025 varslet tvangsmulkt knyttet til punkter i fremdriftsplan for bygging av nye anlegg. For Bergen Vest, har Statsforvalteren varslet mulkt p\u00e5 kr. 800 000,- for regulering av nye Drotningsvik renseanlegg innen 31.12.2025, og mulkt p\u00e5 kr. 800 000,- for etablering av sekund\u00e6rrensing innen 31.12.2033. Fristene gitt av Statsforvalteren samsvarer med frister i fremdriftsplan som Bergen Vann selv har spilt inn til Statsforvalteren. Bergen Vann er per i dag i rute for \u00e5 oppn\u00e5 fristene. Samtidig vil det alltid v\u00e6re en viss risiko knyttet til utenforst\u00e5ende faktorer som kan p\u00e5virke arbeidet, blant annet fremdrift p\u00e5 Sotrasambandet, ev. innsigelser til reguleringsplanforslaget, mm. Bergen Vann arbeider med gjennomgang og oppf\u00f8lging av brevet, og vil sende en tilbakemelding til Statsforvalteren. 4. Statsforvalteren har meldt at senere ferdigstillelse enn 2025 kan f\u00e5 konsekvenser for ny bebyggelse, ref. bystyresak 453/24. Bergen Vann har foresl\u00e5tt at ny bebyggelse med tilknytning til eksisterende mekaniske renseanlegg eventuelt kan installere midlertidig slamavskiller dersom Statsforvalteren stiller krav om ytterligere rensing, selv om det anses \u00e5 ha liten effekt p\u00e5 det totale utslippet. Statsforvalteren skriver i brev datert 17.01.2025: \u00ab... at for at utslippene fra ny bebyggelse i tettbebyggelsene skal v\u00e6re lovlige etter forurensningsregelverket, m\u00e5 det etableres l\u00f8sninger som ivaretar kravet om sekund\u00e6rrensing. Slamavskillere er etter v\u00e5r vurdering ikke tilstrekkelig for \u00e5 ivareta kravet om sekund\u00e6rrensing. Statsforvalteren har ikke myndighet til \u00e5 godkjenne eller lovliggj\u00f8re nye utslipp av avl\u00f8psvann fra omr\u00e5det som ikke oppn\u00e5r rensekravene i tillatelsen.\u00bb Bergen Vann arbeider med gjennomgang og oppf\u00f8lging av brevet, og vil sende en tilbakemelding til Statsforvalteren. 5. Det har v\u00e6rt et sterkt \u00f8nske fra Bergen Vann \u00e5 bygge fjellanlegg i Drotningsvik, og det ble gjort et godt arbeid i planleggingen av dette. Dessverre har det vist seg at det ikke er tilstrekkelig areal, og anlegget planlegges derfor i dagen. Byr\u00e5den kan bekrefte at selv om omr\u00e5det i Drotningsvik i noen grad er begrenset vil det v\u00e6re tilstrekkelig plass/areal til \u00e5 utvide renseprosessen dersom det skulle bli satt krav til det i framtiden 6. Plasseringen av Knappen avl\u00f8psrenseanlegg er gunstig da det ligger i m\u00f8tepunktet for avl\u00f8pssystemene fra Loddefjord, Fyllingsdalen og Minde. Bergen Vann har satt i gang en konseptvalgutredning for anlegget som vil vurdere hvordan det nye anlegget best kan utformes. Resultater fra Byfjordunders\u00f8kelsen tilsier ikke at utslipp av renset avl\u00f8psvann til Grimstadfjorden er spesielt problematisk. En fremtidig ny renseprosess ved Knappen renseanlegg vil bli tilpasset kapasiteten til dette sj\u00f8omr\u00e5det. Swecos konseptvalgutredning (2020) har til en viss grad vurdert overf\u00f8ring fra Knappen til nytt anlegg i Bergen vest. Det vurderes som lite sannsynlig at det blir aktuelt p\u00e5 bakgrunn av stort pumpebehov, sannsynligvis behov for separeringsprosjekter, samt at tras\u00e9 for overf\u00f8ring vil v\u00e6re i sj\u00f8 gjennom H\u00e5konsvern milit\u00e6rbase med behov for tilh\u00f8rende risikovurderinger. 7. Bergen Vann vil i det videre arbeidet med det nye renseanlegget s\u00f8rge for god dialog med de n\u00e6rmeste naboene i omr\u00e5det. Det vil bli lagt stor vekt p\u00e5 landskapsmessig utforming av omr\u00e5det rundt det nye renseanlegget. Eventuell kompensasjon til beboere i omr\u00e5det behandles p\u00e5 lik linje med andre prosjekter. Med hilsen BBU - kommunaldirekt\u00f8rens stab Christine Kahrs - Byr\u00e5d for byutvikling Dokumentet er godkjent elektronisk. Kopi: Bystyrets kontor - Bjarte Kristiansen Fr\u00f8nsdal, Bystyrets kontor - Andreas Graue Berg "
}