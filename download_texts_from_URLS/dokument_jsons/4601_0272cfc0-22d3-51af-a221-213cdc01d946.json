{
  "dokument_id": "0272cfc0-22d3-51af-a221-213cdc01d946",
  "doc_type": "case_attachment",
  "kommune": 4601,
  "tittel": "Selskap som bygde skogsbilvei f\u00e5r \u00e9n million i bot - Bergens Tidende",
  "url": "https://bergen.kommune.no/politikere-utvalg/api/fil/bk360/12670969/Selskap-som-bygde-skogsbilvei-far-n-million-i-bot-Bergens-Tidende",
  "tekst": "15.05.2025, 10:17 Selskap som bygde skogs\u00adbilvei f\u00e5r \u00e9n million i bot Roald Toppe, daglig leder og styreleder i Steinsenteret \u00c5sane Sand og Singel AS, mener at han ikke har skyld i sakene. Bilde fra 2014, i en annen forbindelse. Selskap som bygde skogs\u00adbilvei f\u00e5r \u00e9n million i bot I tillegg f\u00e5r det inndratt 500.000 kroner, som statsadvokaten mener er utbytte av straffbar handling. Marit Holm marit.holm@bt.no Even H\u00e6hre Hammersvik even.hahre.hammersvik@bt.no Atle Andersson atle.andersson@bt.no Ogs\u00e5 to enkeltpersoner f\u00e5r b\u00f8ter p\u00e5 henholdsvis 30.000 kroner og 10.000 kroner, etter at Naturvernforbundet i Hordaland for snart syv \u00e5r siden anmeldte flere skogsbilvei-anlegg i Bergen. N\u00e5 har statsadvokaten i Hordaland, Sogn og Fjordane konkludert: Mange av sakene er henlagt etter bevisets stilling, men to personer og ett selskap har f\u00e5tt b\u00f8ter for \u00e5 bygge skogsveier ulovlig p\u00e5 Veten og Fanafjellet. Statsadvokat Sigurd \u00c5snes Granli sier at dette vurderes som alvorlig milj\u00f8kriminalitet. Sier han er uskyldig Roald Toppe mener han ikke har noen skyld i sakene. Han har selv f\u00e5tt bot, og er daglig leder og styreleder i selskapet som har f\u00e5tt bot. Den andre personen som er b\u00f8telagt, Ove Frotvedt, stiller seg undrende til avgj\u00f8relsen. Les hele deres tilsvar lenger ned i saken. Deres forretningsid\u00e9 beskriver statsadvokat Sigurd \u00c5snes Granli slik: Prosjektene skal ha f\u00e5tt betalt for \u00e5 ta imot blant annet rivningsavfall som man ellers m\u00e5 betale for \u00e5 deponere eller gjenvinne. Dette er brukt som fyllmasse i skogsveier. https://eavis.bt.no/p/bergens-tidende/2025-05-15/a/selskap-som-bygde-skogs-bilvei-far-en-million-i-bot/993/1910435/62933397 1/3 15.05.2025, 10:17 Selskap som bygde skogs\u00adbilvei f\u00e5r \u00e9n million i bot Slik har de kunnet bygge veiene billig. \u2013 Dette har gitt dem insentiver til \u00e5 bygge flere veier og bygge dem st\u00f8rre enn de hadde f\u00e5tt tillatelse til, sier Granli. Frotvedt avviser \u00e5 ha tatt betalt for \u00e5 ta imot rivningsmaterialer. \u2013 Derimot har veilagene f\u00e5tt betalt for \u00e5 ha tatt imot jordmasser for \u00e5 pynte p\u00e5 sidefyllingene. Dette har v\u00e6rt vanlig siden 2000, skriver han til BT. B\u00f8tene er gitt for bygging av veier uten tillatelse. For selskapet og Toppe omfatter foreleggene i tillegg at det er benyttet jordmasser som inneholder organismer og plantedeler fra svartelistede arter. Etterforskningen har imidlertid ikke avdekket bevis for at det har v\u00e6rt benyttet ulovlig bygningsmasse i veiene, understreker statsadvokaten. \u2013 Det finnes bilder av materialer som ikke lovlig kan benyttes uten s\u00f8knad. Men det er fremdeles uavklarte sp\u00f8rsm\u00e5l om omfanget og \u00e5rsaken til at de havnet der. Det gj\u00f8r at det ikke er grunnlag for straffeforf\u00f8lgning for dette, sier Granli. Prosjektene har blitt delvis finansiert av offentlige tilskudd. Lang saksbehandling Etterforskningen har tatt flere \u00e5r. Granli beklager den lange saksbehandlingstiden. Dette har f\u00f8rt til lavere straffeutm\u00e5linger. \u2013 Ved avgj\u00f8relse innenfor rimelig tid ville ubetinget fengselsstraff kunne v\u00e6rt aktuelt, skriver statsadvokaten om Roald Toppe som fikk forelegg p\u00e5 30.000 kroner. Ove Frotvedt har v\u00e6rt r\u00e5dgiver p\u00e5 prosjektene p\u00e5 Fanafjellet og Veten. Hans forelegg er p\u00e5 10.000 kroner. \u2013 Den lange saksbehandlingstiden skyldes dels at saken er kompleks, men ogs\u00e5 at andre saker har ligget til behandling, forklarer statsadvokaten. \u2013 Ikke noens feil Roald Toppe i \u00c5sane Steinsenter Sand og Singel AS har ikke tatt stilling til foreleggene han har f\u00e5tt, eller forelegget og inndragningen selskapet hans har f\u00e5tt meddelt. Toppe forklarer at det kun er snakk om to mindre veisnutter: \u00e9n p\u00e5 100 meter fra godkjent vei p\u00e5 Fanafjellet og utbedring av en eksisterende traktorvei p\u00e5 Veten. \u2013 Hadde dere s\u00f8kt om disse inngrepene? \u2013 Vi er bedt om \u00e5 gj\u00f8re det fra grunneier og prosjekterende som sto for s\u00f8knadene. Jeg hadde ingen grunn til \u00e5 tro at bestillingen ikke var lovlig. \u2013 Er det noen andres skyld, da? \u2013 Jeg synes ikke det er noens feil, svarer Toppe. \u2013 Vi har bygget flere kilometer med vei. At det skal v\u00e6re straffbart \u00e5 lage en liten tilleggsvei og utbedre en traktorvei, synes jeg er rart. Han synes det er trist at noe som var ment positivt, har blitt negativt. Inngrepene inng\u00e5r i et omr\u00e5de med skogsveier som blant annet er ment som turomr\u00e5de. Toppe har ogs\u00e5 f\u00e5tt forelegg for \u00e5 innf\u00f8rt svartelistede arter. Han avviser \u00e5 kunne ha visst noe om innholdet i massene. \u2013 90 prosent av massene som er kj\u00f8rt inn p\u00e5 disse skogsveiene er fra offentlige prosjekter som bybane, skole og sykehjem med mer. Det er grunneier i prosjekteringsfasen som er ansvarlig for at massene ikke er av en art som tilsier at de skal behandles p\u00e5 en spesiell m\u00e5te. Han viser ogs\u00e5 til at det skal v\u00e6re grunneiere av skogsbilveier som skal ha en spr\u00f8yteplan og gjennomf\u00f8re spr\u00f8yting om det skulle komme noen u\u00f8nskede arter inn p\u00e5 skogsveien. Ove Frotvedt skriver i en melding til BT at han er glad for at ingen er d\u00f8mt for \u00e5 ha benyttet forurensede masser i forbindelse med skogsbilveibygging p\u00e5 Fanafjellet og i omr\u00e5det rundt Veten. https://eavis.bt.no/p/bergens-tidende/2025-05-15/a/selskap-som-bygde-skogs-bilvei-far-en-million-i-bot/993/1910435/62933397 2/3 15.05.2025, 10:17 Selskap som bygde skogs\u00adbilvei f\u00e5r \u00e9n million i bot \u2013 N\u00e5r det gjelder forelegget mitt som gjelder ulovlig bygging av to korte snutter med skogsbilveier p\u00e5 Fanafjellet, stiller jeg meg undrende til avgj\u00f8relsen da kommunen i forh\u00e5ndsuttalelser, gitt f\u00f8r arbeidet startet, har gitt sitt samtykke til bygging av disse. Kommunen har ved flere anledninger v\u00e6rt p\u00e5 befaring under bygging av disse veiene. De har aldri blitt kommentert som ulovlige veier, skriver Frotvedt. \u2013 Stor seier Naturvernforbundets leder Tom Skauge sier at statsadvokatens beslutning er en stor seier for det langvarige arbeidet som organisasjonen har gjort i skogsbilvei-saken. \u2013 Den sender et sterkt signal til skogeiere, entrepren\u00f8rer og Bergen kommune, sier han. Han mener at dette viser at Bergen kommune har v\u00e6rt unnfallende i forhold til sitt ansvar for \u00e5 f\u00f8lge opp skogsbilveiene, over mange \u00e5r. Naturvernforbundet har lenge \u00f8nsket at bystyret skal vedta granskning av landbruksavdelingen og m\u00e5ten saksbehandlingen av skogsbilveier i Bergen har foreg\u00e5tt p\u00e5. Denne uken skal skogsveisakene igjen behandles av politikerne, f\u00f8rst i utvalg for finans, kultur og n\u00e6ring p\u00e5 onsdag. Anne- Margrete Bollmann tidligere varslet i BT at hun p\u00e5 vegne av Bergenslisten vil legge frem forslag til ytterligere innstramming og oppf\u00f8lging av ulovligheter. https://eavis.bt.no/p/bergens-tidende/2025-05-15/a/selskap-som-bygde-skogs-bilvei-far-en-million-i-bot/993/1910435/62933397 3/3 "
}