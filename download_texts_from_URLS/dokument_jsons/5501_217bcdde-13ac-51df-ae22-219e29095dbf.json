{
  "dokument_id": "217bcdde-13ac-51df-ae22-219e29095dbf",
  "doc_type": "case_presentation",
  "kommune": 5501,
  "tittel": "Plan 1965. Detaljregulering. CO2-fangstanlegg Skatt\u00f8ra.\nFastsetting av planprogram.",
  "url": "https://innsyn.tromso.kommune.no/application/getMoteDokument?dokid=2002053700",
  "tekst": "Arkivsak-dok. PLAN-22/01476-36 Saksbehandler Roy Fossum Saksgang M\u00f8tedato 08.05.2025 Kommune- og byutviklingsutvalget Plan 1965 Detaljregulering CO2-fangstanlegg Skatt\u00f8ra. Fastsetting av planprogram. Kommunedirekt\u00f8rens innstilling: Planprogram for detaljreguleringsplan for CO2-fangstanlegg p\u00e5 Skatt\u00f8ra fastsettes i tr\u00e5d med revidert planprogram, sist datert 12. mars 2025. Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r for bymilj\u00f8 1. Hva saken gjelder I 2022 ble det innf\u00f8rt CO2-avgift for avfallsforbrenning for \u00e5 fremme kildesortering og redusere klimagassutslipp. Ordningen er slik at det gis fritak for avgift p\u00e5 CO2, med fossilt \u00abopphav\u00bb og som fanges og lagres. Myndighetene tar sikte p\u00e5 \u00e5 \u00f8ke denne avgiften gradvis fram mot 2030. Kvitebj\u00f8rn Varme AS, som eier og driver avfallsforbrenningsanlegget p\u00e5 Skatt\u00f8ra, \u00f8nsker \u00e5 etablere et anlegg for \u00e5 \u00abfange\u00bb CO2 som er i r\u00f8ykgassen fra forbrenningsanlegget, og f\u00f8lgelig lokalisere CO2- fangstanlegg i tilknytning til forbrenningsanlegget. Et CO2-fangstanlegg er ikke hjemlet i gjeldende reguleringsplan for omr\u00e5det, og ny reguleringsplan er n\u00f8dvendig. Videre krever forskrift om konsekvensutredning, vedlegg 1, pkt. 22, at det for CO2- fangstanlegg skal foreligge planprogram og konsekvensutredning. Kvitebj\u00f8rn Varme AS tar sikte p\u00e5 at fanget CO2 skal transporteres med skip til egnet sted for geologisk lagring. Ogs\u00e5 utskiping \u00f8nskes lokalisert s\u00e5 n\u00e6rt forbrenningsanlegget som mulig, og betinger i dette tilfellet bygging av kai i tilknytning til eksisterende industriomr\u00e5de p\u00e5 nedsiden av Ringvegen, 300 m fra forbrenningsanlegget. Den type skip som skal nyttes vil v\u00e6re over 1350 tonn. Dette utl\u00f8ser ogs\u00e5 krav om konsekvensutredning, jf. forskriftens vedlegg 1, pkt. 8 b. Oppstart av arbeid med reguleringsplan er varslet og et utkast til planprogram har v\u00e6rt p\u00e5 h\u00f8ring hos ber\u00f8rte parter og myndigheter. Bes\u00f8ksadresse: R\u00e5dhusgata 2, 9008 Troms\u00f8 E-post: postmottak@tromso.kommune.no tromso.kommune.no Postadresse: Postboks 6900 Langnes, 9299 Troms\u00f8 Org.nr.: Foretaksregisteret NO 940 101 808 MVA Telefon: 77 79 00 00 Det framlagte forslaget til planprogram peker p\u00e5 at det skal gjennomf\u00f8res konsekvensutredning for temaene naturmangfold, vannmilj\u00f8, friluftsliv, landskap/arkitektur, st\u00f8y, luftforurensing, forurenset grunn, klimagassutslipp, samt ROS-analyse (transport av CO2 i r\u00f8r, mellomlagring av CO2). For en del andre tema, som ikke er utl\u00f8st av KU-forskrift, vil virkninger av planforslaget redegj\u00f8res for i planbeskrivelsen. Det gjelder arealutnyttelse, trafikale konsekvenser, milj\u00f8 og folkehelse, barn og unge, kulturminner, energi, nullvekstm\u00e5let og anleggsperioden (trafikk, st\u00f8y og st\u00f8v). Forslag til planprogram legges n\u00e5 fram for kommune- og byutviklingsutvalget med henblikk p\u00e5 fastsetting. 2. Saksutredning 2.1 Om tiltaket. Karbonfangstanlegget inkluderer f\u00f8lgende funksjoner/anlegg: - utskilling av CO2 - komprimering - nedkj\u00f8ling - skorstein for renset r\u00f8ykgass - lagertanker for mellomlagring - r\u00f8rforbindelser mellom avfallsforbrenningsanlegg og de ulike delene i prosessen og lagring (Kryssing av Ringvegen, over eller under vegen). - utfylling i sundet og etablering av kai for utskiping av fanget CO2 Det vil v\u00e6re \u00f8nskelig at CO2-fangstanlegget integreres med avfallsforbrenningsanlegget. Men det er ikke plass til CO2-fangstanlegg med alle dets funksjoner p\u00e5 dagens tomt for forbrenningsanlegget (p\u00e5 oversiden av Ringvegen, gnr. 125, bnr. 676). F\u00f8lgelig skisserer planprogramforslaget et alternativ 1 hvor CO2-fangstanlegget i all hovedsak lokaliseres p\u00e5 nedsiden av Ringvegen, med r\u00f8rforbindelser til forbrenningsanlegget. Forel\u00f8pige skisser av alternativ 1 fra \u00f8st (fra planprogrammet). Utskiping og lagertanker n\u00e6rmest med r\u00f8rledninger, som krysser over Ringvegen, opp mot avfallsforbrenningsanlegget. 2 Planprogrammet beskriver ogs\u00e5 et annet alternativ hvor deler av fangstanlegget lokaliseres p\u00e5 gnr. 125, bnr. 642, nabotomten til forbrenningsanlegget. Dermed muliggj\u00f8res st\u00f8rre grad av integrering av CO2- fangstanlegget med forbrenningsanlegget. Det er beskrevet byggeh\u00f8yder p\u00e5 opptil 60 m (skorsteiner), siloer og lagertanker og ulike kolonner, kj\u00f8leenheter og ordin\u00e6rt industribygg (r\u00e5stofflager). 2.2 Om plansituasjonen Utbygging av karbonfangstanlegg vil v\u00e6re i tr\u00e5d med m\u00e5let i kommuneplanens samfunnsdel om utvikling av Troms\u00f8 til et lavsutslippssamfunn gjennom kunnskapsbaserte tiltak. Videre vil slik utbygging v\u00e6re et bidrag til reduksjon av klimagassutslipp (jf. kommunedelplan for klima, milj\u00f8 og energi). Avfallsforbrenningsanlegget st\u00e5r i dag for det st\u00f8rste punktutslippet av klimagasser i Troms\u00f8. I gjeldende KPA inng\u00e5r det skisserte planomr\u00e5det i omr\u00e5de avsatt dels som renovasjonsanlegg (oversiden av Ringvegen), og dels som n\u00e6ringsvirksomhet (nedsiden av Ringvegen). Med bakgrunn i innspill fra Kvitebj\u00f8rn AS er det i forslaget til ny KPA (2025-2036) avsatt et omr\u00e5de for andre typer bebyggelse og anlegg p\u00e5 nedsiden av Ringvegen. I KPA er det gjort en overordnet konsekvensutredning i forbindelse med innspillet. Denne peker blant annet p\u00e5 at forringelse i vannmilj\u00f8et (Troms\u00f8ysundet) vil kunne oppst\u00e5. Per i dag har Troms\u00f8ysundet moderat \u00f8kologisk og d\u00e5rlig kjemisk tilstand. I KPA-forslaget er det ogs\u00e5 avsatt en hensynssone for infrastruktur/hovedledninger i tilknytning til Ringvegen (og Stakkevollvegen, med bakgrunn i mulig etablering av h\u00f8ygradig renseanlegg Det skisserte planomr\u00e5det vil ber\u00f8re farleden i Troms\u00f8ysundet (en hovedrute), og tangerer et gyteomr\u00e5de i Troms\u00f8ysundet, begge deler i henhold til Kystsoneplanen. Gjeldende reguleringsplaner for det skisserte planomr\u00e5det er dels plan 1446 (sentralt milj\u00f8- og ressurssenter, godkjent 1999) som regulerer omr\u00e5de p\u00e5 oversiden av Ringvegen for kommunalteknisk virksomhet. Dels er det planene nr 1701/1815 (MIO Industriomr\u00e5de/MIO Nord) som regulerer arealer p\u00e5 nedsiden av Ringvegen til industri. Det skisserte planomr\u00e5det/kaifront impliserer en utfylling p\u00e5 inntil 100 m ut over det som kan fylles iht. plan 1701. Selve Ringvegen og til h\u00f8rende gang- og sykkelveg er regulert og opparbeidet som offentlig trafikkomr\u00e5de p\u00e5 strekningen forbi Kvitebj\u00f8rn og Remiks sine anlegg. Nord og s\u00f8r for denne strekningen er det ikke opparbeidet gang- og sykkelveg. 2.3 Om prosessen. Merknader og innspill. Planinitiativ ble mottatt i 2022. Naboskapsm\u00f8te fant sted 24. april 2024. Videre ble oppstartsm\u00f8te avholdt 27. juni 2024. Utkast til planprogram ble sendt p\u00e5 h\u00f8ring 30. august 2024. Det har kommet 12 innspill/merknader til planprogrammet. Alle fra offentlige akt\u00f8rer; Avinor, Bane Nor, DSB (Direktoratet for samfunnssikkerhet og beredskap, Fiskeridirektoratet, NVE, Kystverket, Samskipnaden, Statens vegvesen, Statsforvalteren i Troms og Finnmark, Troms fylkeskommune, Troms\u00f8 kommune (Vann og Avl\u00f8p), Milj\u00f8direktoratet. Vedlagt til saksframlegget er en sammenfatning av merknader og kommentarer til disse, gjort av forslagstiller/konsulent. Ogs\u00e5 merknadene i sin helhet er vedlagt. En vil framheve f\u00f8lgende forhold i lys av merknadene - DSB (Direktoratet for samfunnssikkerheta og beredskap) p\u00e5peker at lagring av store mengder flytende CO2 vil representere en mulighet for eksponering av h\u00f8ye konsentrasjoner (av CO2). S\u00e5 selv om CO2 hverken er brannfarlig, eksplosjonsfarlig eller giftig i utgangspunktet, s\u00e5 tilsier 3 trykksetting av stoffet behov for \u00e5 regulere faren. DSB viser ogs\u00e5 til at det er virksomheter som h\u00e5ndterer farlig stoff i dette omr\u00e5det. - Fiskeridirektoratet har merket seg at naturmangfold \u2013 b\u00e5de p\u00e5 land og i vann skal uredes. I den sammenheng p\u00e5pekes n\u00e6rheten til gyteomr\u00e5de, og at st\u00f8y i forbindelse med utfylling og anleggsarbeider kan ha negative effekter for gyting. - Kystverket p\u00e5peker s\u00f8knadsplikten knyttet til Havne- og farvannsloven. Videre forutsettes at virkninger for sikkerhet og ferdsel for sj\u00f8farende hensyntas i plan- og utredningsarbeidet. - Statsforvalter anbefaler at planbeskrivelsen omfatter en sammenstilling av de ulike alternativene (ogs\u00e5 null-alternativet), og videre at funn fra utredningene sammenstilles slik at de samlede konsekvenser for milj\u00f8 og samfunn kommer fram. Videre p\u00e5peker at utfylling i sj\u00f8 krever tillatelse fra Statsforvalter, slik at effekter p\u00e5 vannkvalitet, marine \u00f8kosystemer og sedimentforurensning. Det bes ogs\u00e5 om at saken legges fram for regionalt planforum f\u00f8r planforslag og utredninger sendes p\u00e5 h\u00f8ring. - Troms fylkeskommune p\u00e5peker at en reell reduksjon av CO2 \u2013 utslipp gjennom CO2-fangst ogs\u00e5 m\u00e5 vurderes ut fra klimagassavtrykket som f\u00f8lger av prosessanlegg, permanent lagring og infrastruktur. Fylkeskommunen viser ogs\u00e5 til veileder til KU-forskriften og at det skal utarbeides et ikke teknisk sammendrag ifb. konsekvensutredninger. Fylkeskommunen har omfattende merknader om trafikk/transport. I revidert planprogram forutsettes det at det utarbeides en trafikkutredning, i likhet med hva som er tilfellet i oppstartsm\u00f8tereferat. - Troms\u00f8 kommune (Vann og Avl\u00f8p) p\u00e5peker at det med et eventuelt stort, h\u00f8ygradig avl\u00f8psrenseanlegg p\u00e5 Nordspissen/Skatt\u00f8ra (jf. EUs avl\u00f8psdirektiv og gjeldende KPA), vil v\u00e6re aktuelt \u00e5 etablere store pumpeledninger i Ringvegen. I tillegg er det en stor kommunal vannledning i det aktuelle krysningsomr\u00e5det. F\u00f8lgelig p\u00e5pekes behov for best mulig samordning gitt at ifb. CO2-fangstanlegget vil v\u00e6re behov for kryssende r\u00f8rforbindelser (nedkj\u00f8lt r\u00f8ykgass, fjernvarmer\u00f8r) over eller under Ringvegen. Enhet for veg i Troms\u00f8 kommune p\u00e5peker at kryssende r\u00f8r over Ringvegen (p\u00e5 stolper) har b\u00e5de estetiske og sikkerhetsmessige aspekter ved seg, foruten det vegtekniske. - Milj\u00f8direktoratet p\u00e5peker at CCS (karbonfangst og permanent lagring) er et egnet klimatiltak p\u00e5 avfallsforbrenning som det er behov for. For \u00e5 utl\u00f8se slik tiltak m\u00e5 imidlertid forsterkede rammebetingelser p\u00e5 plass. Direktoratet p\u00e5peker at endring av tillatelse etter forurensingsloven og konsekvensutredning for CO2-fangstanlegget skal behandles n\u00e5r det foreligger mer detaljerte opplysninger om teknologi, utslipp og milj\u00f8p\u00e5virkninger. Videre p\u00e5pekes at planprogrammet i liten grad beskriver selve tiltaket med CO2-fangst og utslipp, milj\u00f8-konsekvenser og energibalanse. 2.4 Om lokaliseringsalternativ (forskrift om konsekvensutredning \u00a7 14). Planprogrammet som det foreligger, har som utgangspunkt at CO2-fangstanlegget b\u00f8r v\u00e6re integrert med avfallsforbrenningsanlegget. Det er beskrevet to varianter mht. lokalisering. Et hovedalternativ er at hovedtyngden av CO2-fangstanlegget lokaliseres p\u00e5 nedsiden av Ringvegen. Et sekund\u00e6r-alternativ er \u00e5 lokalisere en st\u00f8rre del av fangstanlegget p\u00e5 nabotomten til avfallsforbrenningsanlegget (p\u00e5 oversiden av Ringvegen). Det anses ikke realistisk \u00e5 utrede andre alternativer enn disse to gitt lokaliseringen av dagens avfallsforbrenningsanlegg. 2.5 Spesielle forhold. Lov- og regelverket \u00e5pner ikke for at det kan gis tillatelse etter forurensningslovgivningen, uten at det aktuelle tiltaket er hjemlet en oppdatert/korrekt arealplan. Videre vil utredninger av konsekvenser av tillatelse etter forurensingsloven, f\u00f8rst foreligge etter at valg av teknologi for CO2-fangsten er gjort. Planbeskrivelse og konsekvensutredning i forslag til detaljregulering vil dermed baseres p\u00e5 beskrivelse av bygg, anlegg og sentrale komponenter for CO2-fangsten, uten at det foreligger detaljerte prosjekter og utredning. Det kan dermed ikke helt utelukkes at en godkjent reguleringsplan vil m\u00e5tte endres etter at valg av teknologi for selve CO2-fangsten er gjort, og det s\u00f8kes om utslippstillatelse for dette anlegget. 4 Dette vil ogs\u00e5 kunne f\u00e5 betydning for tillatelse til tiltak etter plan- og bygningsloven (ramme- og/eller igangsetting). CO2-fangst krever energi og vil slik sett ha visse konsekvenser. Det er gjort tilf\u00f8yelser (pkt. 5.4) i planprogrammet for \u00e5 sikre at komplett plan vil redegj\u00f8re for gode energil\u00f8sninger, samt: De teknologiske l\u00f8sningene for CO2-fangst skal beskrives med hensyn til kraftbehov, effektbehov og effektfleksibilitet. Hensiktsmessig varmegjenvinning og utnyttelse av spillvarme skal ogs\u00e5 omhandles. P\u00e5 bakgrunn av dette skal det beskrives hvordan anlegget vil p\u00e5virke netto energitilgang i fjernvarmesystemet og dets evne til \u00e5 avlaste str\u00f8mnettet med hensyn til effekt. Totalt elektrisk effektbehov for fjernvarme- og CO2-fangst-anlegg skal beskrives tidsmessig i forhold til tunglasttimer i kraftnettet. Mulige behov for endringer i fjernvarmekonsesjon b\u00f8r omtales. Skissert planomr\u00e5deavgrensing viser ikke sammenheng fram til regulerte offentlig kj\u00f8reveg (jf. plan 1815). Det forutsettes at forslag til reguleringsplan redegj\u00f8r for kj\u00f8reatkomst til CO2-fangstanlegg fra regulerte offentlig kj\u00f8reveg (jf. plan 1815). 3. Konklusjon Foreliggende planprogram, sammen med innkomne merknader, danner et relevant grunnlag for det videre plan- og utredningsarbeidet. Ellers er det ikke kommet merknader som skulle tilsi at planprogrammet ikke kan fastsettes. Etablering av CO2-fangstanlegg anses \u00e5 v\u00e6re i tr\u00e5d med sentrale f\u00f8ringer for utvikling i Troms\u00f8. Det vises ogs\u00e5 til at Milj\u00f8direktoratet har utredet at karbonfangst fra avfallsforbrenning, med henblikk p\u00e5 permanent lagring, er et egnet klimatiltak det er behov for. Imidlertid synes det \u00e5 v\u00e6re slik at forsterkede rammebetingelser m\u00e5 p\u00e5 plass, for gjennomf\u00f8ring av prosjekt som dette. Det anbefales like fullt \u00e5 fastsette planprogrammet som foreligger, slik at plan- og utredningsarbeidet for det viktige tiltaket med CO2-fangst fra avfallsforbrenningsanlegget, kommer videre. 4. Vedtakskompetanse I henhold til kommunens reglement om delegering av myndighet er Kommune- og byutviklingsutvalget gitt myndighet til \u00e5 fastsette planprogram for reguleringsplaner (jf. plan- og bygningslovens \u00a7 12\u20149). Vedlegg Innspill samlet CO2-fangstanlegg Skatt\u00f8ra varsel om oppstart Innspillsbehandling Skatt\u00f8ra jan 2025 PLAN 1965 CO2-fangst oppstartsm\u00f8tereferat august 2024 PLAN 1965 notat naboskapsm\u00f8te april 2024 PLAN 1965 PRESENTASJONER NABOSKAPSM\u00d8TE PLAN 1965 - Revidert Planprogram karbonfangstanlegg - 10 april 2025 5 "
}