{
  "dokument_id": "4f9a29cd-31d2-5249-a745-246ef2c30b66",
  "doc_type": "case_presentation",
  "kommune": 4601,
  "tittel": "Representantforslag fra Ingrid Nergaard Fjeldstad (V) om mer bruk av frivillige i byfjellene",
  "url": "https://bergen.kommune.no/politikere-utvalg/api/fil/bk360/12002682/Framstilling-Representantforslag-fra-Ingrid-Nergaard-Fjeldstad-V-om-mer-bruk-av-frivillige-i-byfjellene",
  "tekst": " Forretningsutvalget Saksframstilling V\u00e5r referanse: 2025/93747-2 Saksbehandler: Bjarte K. Fr\u00f8nsdal Representantforslag fra Ingrid Nergaard Fjeldstad (V) om mer bruk av frivillige i byfjellene Hva saken gjelder: Bystyrerepresentant Ingrid N. Fjeldstad (V) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 29.1.25. Forslaget lyder som f\u00f8lger: Byfjellene er en uvurderlig ressurs for Bergen. De er ikke bare en del av byens identitet og landskap, men ogs\u00e5 en viktig arena for friluftsliv, rekreasjon og folkehelse. Omr\u00e5dene tiltrekker b\u00e5de lokale innbyggere og tilreisende, og gir mulighet for n\u00e6rkontakt med naturen rett utenfor bykjernen. De ulike sonene i byfjellene, fra ur\u00f8rte omr\u00e5der til tilrettelagte brukssoner, gj\u00f8r det mulig \u00e5 balansere vernet av naturen med \u00f8kt bruk. Frivillige akt\u00f8rer spiller en n\u00f8kkelrolle i denne balansen, men m\u00f8ter i dag utfordringer knyttet til forst\u00e5elsen av forvaltningsplanen og tilgangen til praktiske ressurser. Forvaltningen er basert p\u00e5 flere planer, inkludert forvaltningsplanen for sentrale byfjell (2000) og senere planer for Fl\u00f8yenomr\u00e5det (2003), byfjellene vest (2005), s\u00f8r (2011) og nord (2016). Disse gir en ramme for vern og bruk, men er ikke tilstrekkelig tilrettelagt for frivillige. Milj\u00f8direktoratets veileder \"Plan for friluftslivets ferdsels\u00e5rer\" gir en strukturert tiln\u00e6rming til hvordan kommuner kan planlegge og forvalte stier og l\u00f8yper. Veilederen legger vekt p\u00e5 b\u00e6rekraftig tilrettelegging, balanse mellom bruk og vern, og tydelig prioritering av tiltak. Den understreker betydningen av samarbeid med frivillige, b\u00e5de i planlegging og gjennomf\u00f8ring. Ved \u00e5 bruke denne veilederen som et rammeverk kan Bergen kommune forenkle planleggingen og bedre inkludere frivillige i arbeidet. Ved \u00e5 revidere forvaltningsplanene og styrke samarbeidet med frivillige, kan vi sikre bedre oppf\u00f8lging av tiltak som vegetasjonsrydding, opprydding og vedlikehold. Senket terskel for frivillig innsats vil skape \u00f8kt lokalt engasjement til \u00e5 ta vare p\u00e5 og tilrettelegge for bruk av byfjellene. Forslag til bystyret: Bystyret ber byr\u00e5det: 1 1. Revidere forvaltningsplanene for byfjellene med m\u00e5l om \u00e5 gj\u00f8re den mer brukervennlig og tilgjengelig for frivillige akt\u00f8rer, inkludert tydelige veiledninger for hvilke tiltak som kan gjennomf\u00f8res og hvordan. 2. Opprette en digital oversikt der frivillige kan finne informasjon om prioriterte tiltak, kart over s\u00e5rbare omr\u00e5der, og retningslinjer for innsats i ulike soner i byfjellene. 3. Styrke samarbeidet med eksisterende frivillige organisasjoner for \u00e5 identifisere barrierer og tilrettelegge for enklere deltakelse i arbeid som vegetasjonsrydding, opprydding og vedlikehold av stier. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 18.6.25. Det foresl\u00e5s at utvalg for milj\u00f8 og byutvikling avgir innstilling i saken. Forslag til vedtak: 1. Representantforslag fra Ingrid Nergaard Fjeldstad (V) om mer bruk av frivillige i byfjellene, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 18.6.25. 3. Utvalg for milj\u00f8 og byutvikling avgir innstilling i saken. Dato: 30. januar 2025 \u00d8ivind Hauge St\u00f8le - fagleder Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. 2 "
}