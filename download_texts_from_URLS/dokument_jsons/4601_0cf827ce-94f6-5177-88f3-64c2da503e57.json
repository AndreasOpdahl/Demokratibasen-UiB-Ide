{
  "dokument_id": "0cf827ce-94f6-5177-88f3-64c2da503e57",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ann Jorun Hillers\u00f8y (INP) om medlemskap i Norske Kjernekraftkommuner ",
  "url": "https://bergen.kommune.no/politikere-utvalg/api/fil/bk360/12129183/Svar-pa-representantforslag-fra-Ann-Jorun-Hillersoy-INP-om-medlemskap-i-Norske-Kjernekraftkommuner-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/94602-6 Saksbehandler: Tale Severina S\u00e6grov Hals\u00f8r Fra Dato: 26. februar 2025 Byr\u00e5d for byutvikling Svar p\u00e5 representantforslag fra Ann Jorun Hillers\u00f8y (INP) om medlemskap i Norske Kjernekraftkommuner Forretningsutvalget har i m\u00f8te 04.02.25 i sak 42/25 fattet f\u00f8lgende vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.06.25. 3. Utvalg for finans, kultur og n\u00e6ring avgir innstilling i saken. Bystyrerepresentanten Ann Jorun Hillers\u00f8y (INP) har fremmet f\u00f8lgende representantforslag: Vi har et kraftoverskudd i Norge i dag. Kraftproduksjonen v\u00e5r er i hovedsak fornybar, og det er vannkraften som er ryggraden i kraftsystemet v\u00e5rt. Men ogs\u00e5 i Norge vil det vere et behov for \u00e5 styrke kraftbalansen framover. Kjernekraft som energikilde er stabil og regulerbar, i motsetning til ustabil sol- og vindkraft, som produserer energi n\u00e5r det er sol og det bl\u00e5ser akkurat passe. En stor andel ustabil kraft i str\u00f8mnettet gj\u00f8r at det blir vanskelig \u00e5 opprettholde balansen i kraftsystemet, da rotasjonsenergi er viktig for frekvensstabiliteten til systemet. N\u00e5 blir det utviklet sm\u00e5, modul\u00e6re reaktorer (SMR) som har en tryggere og mer effektiv reaktorteknologi enn tidligere. Det er ogs\u00e5 mindre avfall, og de passive systemene gir mindre risiko. SMR er ogs\u00e5 mye mindre inngripende rent arealmessig i naturen enn alle andre energiformer. Et kjernekraftverk genererer ogs\u00e5 arbeidsplasser, ikke bare i etableringsfasen, men gjennom hele driftsperioden. Det vil gi positive \u00f8konomiske ringvirkninger for kommunene. Med en levetid p\u00e5 opptil 100 \u00e5r kan tre generasjoner arbeide ved det samme kjernekraftverket. Norsk Kjernekraft AS med Bergen sin egen Trond Mohn p\u00e5 laget har en forretningsmodell der de ikke ber om subsidier fra staten, i motsetning til de s\u00e5kalte gr\u00f8nne industrieventyrene, som batterifabrikker, havvind, hydrogenproduksjon osv. Norske Kjernekraftkommuner ble formelt stiftet 31. mai 2024, og hadde et interimsstyre f\u00f8r det. Hele 60 kommuner og fylkeskommuner er n\u00e5 med i Norske Kjernekraftkommuner, noe som er en betydelig \u00f8kning siden mai i fjor, da tallet var 34. I Vestland er kommunene H\u00f8yanger, Ullensvang, \u00d8ygarden og Alver med, og i tillegg har Austrheim signalisert at de vil v\u00e6re med. Det er ingen grunn for at Bergen kommune skal st\u00e5 utenfor dette fellesskapet. Ved \u00e5 v\u00e6re medlem av Norske Kjernekraftkommuner blir man med i et fellesskap, man holder seg oppdatert og f\u00e5r tilgang til viktig informasjon og kunnskap. Forslag til vedtak: Bergen kommune s\u00f8ker medlemskap i Norske Kjernekraftkommuner. Byr\u00e5dets vurdering av representantforslaget: Teknologien og mulighetene for kjernekraft opplever n\u00e5 stor fremgang og byr\u00e5det \u00f8nsker at Bergen skal v\u00e6re en del av denne utviklingen. Vi tror kunnskap, kompetanse og erfaring om denne energiformen vil kunne gi byen og regionen viktige fortrinn i en verden som trenger stadig mer ikke-fossil energi. Kjernekraft har fremdeles noen ul\u00f8ste utfordringer, og det er behov for kompetanse og forskning for \u00e5 gj\u00f8re kjernekraft til en b\u00e6rekraftig energikilde for fremtiden. Bystyret behandlet 27.11.2024 representantforslag fra Joel Ysteb\u00f8 om kjernekraft i Bergensregionen. Bystyret fattet da vedtak om \u00e5 be byr\u00e5det ta initiativ til et tett samarbeid med positive omegnskommuner med et krav om at regjeringen m\u00e5 \u00e5pne for etablering av kjernekraft i v\u00e5r region, og \u00e5 arbeide for at et fagmilj\u00f8 knyttet til kjernekraft etableres i Bergen. Norske Kjernekraftkommuner (NKK) ble formelt etablert 31. mai i fjor, som partipolitisk n\u00f8ytral p\u00e5driver for \u00e5 avklare mulighetene og forutsetningene for kjernekraft i Norge. NKK best\u00e5r n\u00e5 av 55 kommuner og 7 fylkeskommuner (17.02.2025). Det er ingen av de andre storbykommunene som er medlemmer s\u00e5 langt, men flere av Bergens nabokommuner er medlemmer, som Alver og \u00d8ygarden. Medlemskap i organisasjonen koster i dag 20 000 kr. \u00e5rlig. Organisasjonen er n\u00e5 i en fase hvor de profesjonaliserer seg. Det er ventet at behovet for \u00e5 \u00f8ke kontingenten og differensiere den etter st\u00f8rrelse p\u00e5 kommunen, vil v\u00e6re tema p\u00e5 \u00e5rsm\u00f8te i mai 2025. Aktiviteten i organisasjonen er i hovedsak politisk, og det er ikke ventet at medlemskapet vil ha administrative konsekvenser for kommunen. Engasjement og nytte av \u00e5 delta i organisasjonen vil forutsette deltakelse fra politisk ledelse. Byr\u00e5det \u00f8nsker \u00e5 styrke regionen som en viktig akt\u00f8r for kjernekraft i fremtiden. I forbindelse med oppf\u00f8lgingen av representantforslaget om kjernekraft vil vi invitere ordf\u00f8rere i positive omegnskommuner til et felles seminar i Bergen f\u00f8r sommeren, for \u00e5 styrke det regionale samarbeidet p\u00e5 temaet. Her vil det v\u00e6re innlegg fra forskere fra universitetet og n\u00e6ringslivet i Bergen. Byr\u00e5det mener et sterkt samarbeid mellom omegnskommunene er det viktigste for \u00e5 fremme kjernekraft i v\u00e5r region. Bergen kommune er i en fase hvor vi m\u00e5 prioritere b\u00e5de \u00f8konomiske midler, men ogs\u00e5 tid. De \u00f8konomiske konsekvensene av deltakelse i Norske kjernekraftkommuner er p\u00e5 dette tidspunktet uklare. Byr\u00e5dets ressurser og tid er knapp, og i en slik situasjon \u00f8nsker byr\u00e5det heller \u00e5 prioritere samarbeidet med omegnskommunene, fremfor \u00e5 melde Bergen kommune inn i Norske Kjernekraftkommuner. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}