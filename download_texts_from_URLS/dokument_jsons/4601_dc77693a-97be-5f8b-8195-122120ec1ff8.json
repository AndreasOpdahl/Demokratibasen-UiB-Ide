{
  "dokument_id": "dc77693a-97be-5f8b-8195-122120ec1ff8",
  "doc_type": "case_attachment",
  "kommune": 4601,
  "tittel": "Fagnotat, datert 03.12.2024",
  "url": "https://bergen.kommune.no/politikere-utvalg/api/fil/bk360/11630917/Fagnotat-datert-03-12-2024",
  "tekst": " Bymilj\u00f8etaten Til Fagnotat BBU - Seksjon \u00f8konomi (Arbeidssted) V\u00e5r referanse: 2024/52413-32 Saksbehandler: Marianne Dahl Fra Dato: 3. desember 2024 Bymilj\u00f8etaten Fagnotat - Justeringsavtale for Orion Prosjekt AS for vei-, vann- og kaianlegg i reguleringsplan Skj\u00e6rg\u00e5rdsholmen Hva saken gjelder: Saken gjelder inng\u00e5else av justeringsavtale mellom Orion Prosjekt As og Bergen kommune. Orion Prosjekt har bygget vei, kaianlegg og vann- og avl\u00f8psanlegg i samsvar med reguleringsplan for Skj\u00e6rg\u00e5rdsholmen, plannummer 16050002. Byggingen av infrastruktur er del av oppfyllelse av rekkef\u00f8lgekrav knyttet til tillatelse til oppf\u00f8ring av boliger. Eierskapet til H\u00e5konshellaveien og vann- og avl\u00f8psanlegg er overdratt til kommunen. Overdragelsen utl\u00f8ser en rett til \u00e5 justere merverdiavgift for anleggene etter merverdiavgiftsloven kapittel 9, og reguleres gjennom denne avtalen. N\u00e5r det gjelder overdragelse av eierskap for kaianlegget, viser vi til Vedlegg til kompensasjonsmelding for merverdiavgift 6. termin 2024, utarbeidet av Orion Prosjekt AS, vedlagt fagnotatet. Vedlegget er utarbeidet med bakgrunnen i at det det ikke foreligger overtakelsesprotokoll for kaianlegget. Overtakelsesprotokoll er normalt kommunens grunnlag for \u00e5 tidfeste perioden for justeringsrett. Justeringsavtalen med tilh\u00f8rende vedlegg er utarbeidet med bakgrunn i Orions beskrivelse av overtakelsen, som er at eierskapet for anlegget likevel m\u00e5 regnes som overdratt til kommunen. Den videre behandlingen av kompensasjonssaken for kaianlegget er avhengig av Skatteetatens vurdering av sp\u00f8rsm\u00e5let. Generelt om justeringsavtaler - justeringsrett Justeringsavtaler kan benyttes for alle infrastrukturtiltak hvor kommunen ville ha hatt fradragsrett eller kompensasjonsrett av merverdiavgift for byggekostnadene, dersom kommunen selv hadde v\u00e6rt oppdragsgiver ovenfor entrepren\u00f8r. N\u00e5r privat utbygger bygger offentlig infrastruktur, og overf\u00f8rer denne til kommunen, oppst\u00e5r en s\u00e5kalt justeringsrett eller justeringsplikt for merverdiavgift. Overf\u00f8ring av justeringsrett etter merverdiavgiftsloven inneb\u00e6rer at kommunen kan kreve refundert fra staten den merverdiavgift som en privat utbygger har betalt i forbindelse med bygging av offentlig infrastruktur. Kommunen tilbakebetaler deretter hele, eller deler av, den refunderte merverdiavgiften til utbyggeren. Justeringsperioden er 10 \u00e5r etter fullf\u00f8ringen av tiltaket. Justeringsavtalen inng\u00e5s med bakgrunn i byr\u00e5dssak 1279/13. Saken gir en generell redegj\u00f8relse for bruk av justeringsavtaler i Bergen kommune. Bakgrunnen for at byr\u00e5det stilte seg generelt positiv til inng\u00e5else av justeringsavtaler, var at slike avtaler vil redusere private utbyggere sin merverdiavgiftskostnad i utbyggingsprosjekter. I byr\u00e5dssaken ble det videre vektlagt at momsavtaler kan initiere til utvikling og vekst i kommunen, samt medvirke til at det er mulig \u00e5 gjennomf\u00f8re mer helhetlige utbygginger. Avhengig av hvilke tiltak/kapitalvarer justeringsavtalen gjelder, vil kommunen ogs\u00e5 f\u00e5 eiendomsrett til arealer regulert til offentlig bruk. Avtaler etter justeringsmodellen har ikke en forankring i plan- og bygningsloven. Regelverket om prosess og offentlighet som gjelder for utbyggingsavtaler gjelder f\u00f8lgelig ikke for avtaler etter justeringsmodellen. I byr\u00e5dssak 1279/13 \u00f8nsket imidlertid byr\u00e5den offentlighet ogs\u00e5 rundt avtaler etter justeringsmodellen. P\u00e5 denne bakgrunn fattet byr\u00e5det f\u00f8lgende vedtak i saken: \u00abByr\u00e5det vil generelt \u00e5pne for at Bergen kommune kan inng\u00e5 avtaler etter justeringsmodellen, der dette viser seg \u00e5 v\u00e6re hensiktsmessig. Avtalene inng\u00e5s av byr\u00e5det\u00bb Justeringsavtalen med Orion Prosjekt AS: Justeringsavtalen gjelder overdragelse av justeringsrett til Bergen kommune i henhold til bestemmelsene i merverdiavgiftsloven kap. 9 og kompensasjonsloven. Kommunen har overtatt de ulike infrastrukturanleggene p\u00e5 f\u00f8lgende tidspunkt: - Kommunal vei H\u00e5konshellaveien, jfr. overtakelsesprotokoll 6. februar 2024 (vedlegg 2a til justeringsavtalen) - Hovedledning for vann, jfr. overtakelsesprotokoll 23. februar 2016 (vedlegg 2b til justeringsavtalen) Overtakelsestidspunkt for kaianlegget: - Orion Prosjekt AS har lagt til grunn overdragelse av eierskap til kommunen i 2016, jfr. sin redegj\u00f8relse i Vedlegg til kompensasjonsmelding for merverdiavgift 6. termin 2024. Kart over anleggene framg\u00e5r av vedlegg 3. Utbygger har sendt inn revisorgodkjent justeringsskjema for kapitalvarer for hvert av anleggene (vedlegg til justeringsavtalen). Skjemaene inneholder detaljer om kapitalvarene i tillegg til annen informasjon som er n\u00f8dvendig for at kommunen skal kunne foreta justeringen. Revisors attest foreligger i vedlegg 4. Fagetatens anbefaling: 1. Byr\u00e5det godkjenner justeringsavtalen med Orion Prosjekt AS. 2. Dersom Skatteetaten setter overtakelse av eierskap for kapitalvaren kaianlegg (C) til et senere tidspunkt, gjelder justeringsavtalen likevel for kapitalvarene Kommunal vei (A) og Vann og avl\u00f8psanlegg (B). 3. Byr\u00e5d for byutvikling delegeres fullmakt til \u00e5 signere justeringsavtalen p\u00e5 vegne av Bergen kommune. Med hilsen Bymilj\u00f8etaten Lise Reinertsen Geir Haveraaen Etatsdirekt\u00f8r Avdelingsleder Dokumentet er godkjent elektronisk. Vedlegg: Vedlegg til kompensasjonsmelding for merverdiavgift 6. termin 2024 Justeringsavtale for Orion Prosjekt AS inkludert justeringsskjema for veianlegg, vannanlegg og kaianlegg. Vedlegg til justeringsavtalen: 1. Grunnlag for rekkef\u00f8lgekrav: a. Vei: Plangodkjenning av kommunal vei 1.09.2011 og rammetillatelse av 30.08.2012 b. Vann- og avl\u00f8psanlegg: Rammetillatelse av 30.08.2012 c. Kaianlegg: Reguleringsbestemmelser for plannr. 16050002 punkt 1.11.9 2. Overtagelsesbekreftelse for: a. Vei b. Vann- og avl\u00f8psanlegg 3. Kartvedlegg for: a. Kommunal vei b. Kommunalt VA-anlegg c. Kommunalt kaianlegg 4. Attest revisor "
}