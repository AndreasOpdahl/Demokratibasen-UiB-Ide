{
  "dokument_id": "6927673f-7c48-5a34-a843-09b0aefa0448",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 72 fra Per J\u00f8rgensen (FRP) om skadelige utenlandsopphold - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10723194/Svar-pa-skriftlig-sporsmal-nr-72-fra-Per-Jorgensen-FRP-om-skadelige-utenlandsopphold-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/105031-3 Bystyrets kontor v/ Elise St\u00f8ver Saksbehandler: Heidi Beate Fagerbakke Aasen Bystyrets kontor v/ Anne Marit Myrstad Eriksen Dato: 1. juli 2024 Bystyrets kontor v/ Ingeborg Strandberg Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 72 fra Per J\u00f8rgensen (FRP) om skadelige utenlandsopphold - Utvalg for helse og sosial 2024 (Representanten Per J\u00f8rgensen (FrP) har den 26. juni 2024 sendt inn f\u00f8lgende skriftlige sp\u00f8rsm\u00e5l: 24. juni overleverte Henriette Sinding Aasen sin rapport fra lovutvalget om negativ sosial kontroll. Norge m\u00e5 gj\u00f8re mer for \u00e5 verne barn og unge som utsettes for tvang, trusler og negativ sosial kontroll. N\u00e5r skolen starter opp igjen til h\u00f8sten, vil flere pulter st\u00e5 tomme ogs\u00e5 i Bergen. For lovutvalget til Assen har det v\u00e6rt s\u00e6rlig viktig \u00e5 vurdere lovendringer som kan gi barn og unge et bedre rettsvern. Et av forslagene lovutvalget om negativ sosial kontroll kommer med, er \u00e5 innf\u00f8re en helt ny bestemmelse i straffeloven som gj\u00f8r det straffbart \u00e5 ta med barn og unge p\u00e5 \u00abskadelige utenlandsopphold\u00bb. Det kan typisk v\u00e6re foreldre som tar med barn til sine egne hjemland for \u00e5 disiplinere dem. Utvalget foresl\u00e5r et nytt straffebud som rammer personer med foreldreansvar som sender, tar med eller etterlater et barn til forhold som medf\u00f8rer alvorlig fare for barnets liv eller helse \u2013 for eksempel der det er alvorlig fare for at barnet blir utsatt for eksempel frihetsber\u00f8velse, voldtekt, tvangsekteskap, barneekteskap, kj\u00f8nnslemlestelse eller mishandling. Utvalg vil straffe foreldre som tvinger barn med p\u00e5 skadelige utenlandsopphold (bt.no) Sp\u00f8rsm\u00e5l til byr\u00e5den: 1. Har byr\u00e5det noen tall p\u00e5 hvor mange barn som utsettes for tvang, trusler og negativ sosial kontroll i hjemmet i Bergen? 2. Hvordan jobber man i Bergen kommune med \u00e5 avdekke og forebygge negativ sosial kontroll mot barn i Bergen? 3. Opplever byr\u00e5det at det er spesifikke omr\u00e5der eller grupperinger i Bergen hvor dette er s\u00e6rlig utfordrende? Svar fra byr\u00e5den: 1. Bergen kommune har ikke statistikk over henvendelser til barnevern eller andre kommunale tjenester som gjelder negativ sosial kontroll. Det kan ogs\u00e5 v\u00e6re utfordrende \u00e5 skille mellom hva som er tradisjonell vold i n\u00e6re relasjoner, og hva som faller innunder definisjonen negativ sosial kontroll. 2. H\u00f8sten 2023 ble \u00abHandlingsplan for forebygging av negativ sosial kontroll 2023 \u2013 2027\u00bb vedtatt. Planen inneholder 12 tiltak som skal bidra til \u00e5 forebygge og bekjempe negativ sosial kontroll og \u00e6resrelatert vold i alle deler av befolkningen, og i alle aldre, med s\u00e6rlig s\u00f8kelys p\u00e5 barn og unge i minoritetsfamilier og lukkede trossamfunn. Tiltakene i planen omhandler alt fra kompetanseheving til ansatte, organisasjoner og p\u00e5r\u00f8rende, til tverretatlig samarbeid, veiledning og milj\u00f8terapeutisk oppf\u00f8lging. 3. Bergen kommune f\u00f8rer ikke oversikt over hvor mange og hvem som utsettes for negativ sosial kontroll, og m\u00e5 derfor vise til forskning p\u00e5 feltet. I Norge har vi de siste \u00e5rene sett en \u00f8kt offentlig bekymring for restriktive praksiser og foreldrerestriksjoner i minoritetsfamilier. Nasjonale rapporter og unders\u00f8kelser finner indikasjoner p\u00e5 at foreldregenerasjoner fra enkelte land utenfor Europa har langt mer konservative holdninger til sex f\u00f8r ekteskap, homofili og om ungdom i videreg\u00e5ende skolealder kan ha kj\u00e6reste, sammenlignet med befolkningen ellers (Bj\u00f8rseth og Friberg, 2019, Bredal, 2021). Strenge restriksjoner og problematisk foreldrekontroll finner vi i b\u00e5de majoritets- og minoritetsbefolkningen. Felles for foreldre og andre som ut\u00f8ver alvorlige restriksjoner er gjerne at de tilh\u00f8rer et religi\u00f8st og kollektivistisk samfunn, milj\u00f8 eller gruppe, og at alvorlighetsgraden p\u00e5 restriksjonene er n\u00e6rt knyttet til religion og grad av religi\u00f8sitet (Bj\u00f8rseth og Friberg, 2019). Rapport fra FAFO (2019) viser til at religion og graden av religi\u00f8sitet i familien har stor betydning for sannsynligheten for \u00e5 bli utsatt for negativ sosial kontroll. Muslimer, hinduister og buddhister er blant de som i st\u00f8rst grad er utsatt, mens kristne er noe mer utsatt enn de som oppgir at de ikke tilh\u00f8rer noen religion. Det er ogs\u00e5 en viss sammenheng med foreldrenes sosio\u00f8konomiske status (FAFO, 2019). Alle kj\u00f8nn kan utsettes for sosial kontroll. Mens gutter s\u00e6rlig rapporterer om restriksjoner til hvem de f\u00e5r v\u00e6re sammen med, opplever jenter oftere at de ikke f\u00e5r v\u00e6re med noen av det motsatte kj\u00f8nn (FAFO, 2019). Kj\u00f8nnsforskjellene er likevel store og de \u00f8ker med alder der restriksjoner for gutter avtar utover videreg\u00e5ende skole og det for jentene holder seg mer stabilt (Bredal, 2021). Muslimske og kristne jenter opplever foreldrerestriksjoner p\u00e5 samv\u00e6r med venner og jevnaldrende i st\u00f8rre grad enn jenter uten religi\u00f8s tilh\u00f8righet. Voksne og eldre kan ogs\u00e5 utsettes for negativ sosial kontroll. Ektemake, storfamilie og trossamfunn kan sette restriksjoner for partner eller medlemmer i gruppen. Og foreldre kan oppleve at ogs\u00e5 familie i utlandet ut\u00f8ver negativ sosial kontroll over dem. For mennesker som har vokst opp med strenge restriksjoner fra familien eller gruppen de tilh\u00f8rer kan det v\u00e6re utfordrende \u00e5 vite om det de utsettes for er \u00abnormalt\u00bb, og vanskelig \u00e5 beskytte seg mot og anmelde dersom dette f\u00f8rer til utestengelse fra familien eller gruppen. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk "
}