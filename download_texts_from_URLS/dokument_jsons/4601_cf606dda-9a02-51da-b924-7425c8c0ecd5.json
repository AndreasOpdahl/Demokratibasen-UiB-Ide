{
  "dokument_id": "cf606dda-9a02-51da-b924-7425c8c0ecd5",
  "doc_type": "case_attachment",
  "kommune": 4601,
  "tittel": "_ 2024_192794-7 Klagesak. \u00c5sane, gnr. 173, bnr. 201, Hylkjelia 10. Klage over avslag p\u00e5 s\u00f8knad 12330254_24_1",
  "url": "https://bergen.kommune.no/politikere-utvalg/api/fil/bk360/12591138/-2024-192794-7-Klagesak-Asane-gnr-173-bnr-201-Hylkjelia-10-Klage-over-avslag-pa-soknad-12330254-24-1",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/192794-7 Klagesak. \u00c5sane, gnr. 173, bnr. 201, Hylkjelia 10. Klage over avslag p\u00e5 s\u00f8knad om tilbygg til n\u00e6ringsbygg. Hva saken gjelder: Ansvarlig s\u00f8ker, A/STAB AS, klager \u00e5 vegne av tiltakshaver Login Bergen AS. Klagen gjelder vedtak datert 13.12.2024. Avslagshjemmel er KPA 2018 \u00a7 26.5.1 om vesentlig nybygging i \u00ab\u00d8vrig byggesone\u00bb. S\u00f8knaden gjelder tilbygg med 3545 m2 BRA eksl. \u00abtenkte plan\u00bb. Eksisterende bygg er ca. 15 \u00e5r gammelt. Eiendommen er i KPA 2018 vist som \u00ab\u00d8vrig byggesone\u00bb. Eiendommen er regulert til industri og kj\u00f8revei i mindre reguleringsendring, plan nr. 8160013 fra 2009. Flyfoto under til venstre viser aktuell tomt med nabomerknader, situasjonsplan til h\u00f8yre. Nabomerknader Merknader er fremsatt av Arild Ystanes og May-Britt Sudmann (gbnr 173/211), Audun Andr\u00e9 Arnesen (gbnr. 173/206), Harald Ingve Flagtvedt og Anita Merete Agdal (gbnr. 173/208), Mona Wenche Askvik Kaspersen og Jarle Hansen (gbnr. 173/249), Cato Kiil Fins\u00e5s og Lene Knudsen Fins\u00e5s (gbnr. 173/221), Inge Larsen og Yulia Sergeevna Larsen (gbnr. 173/207), Velforeningen Hylkjelia Panorama C/O Espen Lindeberg Dyrnes, Arnfinn Nonslid og Irene Aarnes Nonslid (gbnr. 173/210), Merkesneset Huseierlag, Janne Eraker og Rune Andre Eraker (gbnr. 173/214), Birthe Andersen Haugen og Ingart Haugen (gbnr. 173/215) og John Marius Arnesen og Stine Hope (gbnr. 173/216). Merknadene gjelder forhold knyttet til st\u00f8y, tap av sol og utsikt, \u00f8kt trafikk og innsyn m.m. Det 1 vises til p\u00e5klagd vedtak under pkt. 3.2 for mer utfyllende gjennomgang av nabomerknadene. Naboene har lagt ved videofiler, som illustrerer dagens situasjon knyttet til bl.a. st\u00f8y. Grunnet formatet er filene ikke lagt ved nabomerknadene som f\u00f8lger fagnotatet. Bymilj\u00f8etaten Bymilj\u00f8etaten uttaler at tiltaket ikke ber\u00f8rer naturverdier, men etaten stiller sp\u00f8rsm\u00e5l ved om det er \u00f8nskelig med mer trafikk inn i omr\u00e5det. Tilsvar til nabomerknader Tiltakshaver har bl.a. vist til at nybygget vil medf\u00f8re 1-2 ekstra vogntoganl\u00f8p per dag. Tiltakshaver viser ogs\u00e5 til at st\u00f8yskjermingen innvendig i lastehus vil bli bedre og at det vil bli bygget st\u00f8yskjermer. Tiltakshaver viser til at det er 60 meter i luftlinje og 6-8 h\u00f8ydemeter fra det oms\u00f8kte driftskontoret til n\u00e6rmeste bolig i Hylkjelia. Tilbygget er oms\u00f8kt i tr\u00e5d med gjeldende tillatt byggeh\u00f8yde i reguleringsplanen. Tiltaket vil heller ikke gi st\u00f8rre endringer av solforhold. Klagerens anf\u00f8rsler: Klageren mener prim\u00e6rt at tiltaket ikke krever dispensasjon fra KPA 2018 \u00a7 26.5.1 og \u00a7 26.5.3, om hhv. vesentlig nybygging og utnyttingsgrad, og at det m\u00e5 gis tillatelse. Subsidi\u00e6rt har klageren anf\u00f8rt at tiltaket faller innunder unntak i \u00a7 26.5.7 om videref\u00f8ring av eksisterende n\u00e6ringsomr\u00e5der. Klageren viser til KPA 2018 sin planbeskrivelse, der det p\u00e5 side 16 presiseres at det i \u00ab\u00d8vrig byggesone\u00bb ikke er \u00f8nskelig med vesentlig ny \u00abboligbygging\u00bb, men at det tillates enkeltbygg i form av eneboliger og tomannsboliger, \u00absamt en utvidelse av eksisterende n\u00e6ringsbebyggelse\u00bb. Klageren mener at det prim\u00e6rt er nybygging i form av boligbebyggelse som er tenkt begrenset med bestemmelsen. Klageren anf\u00f8rer ogs\u00e5 at kommunen har lagt til grunn feil beregningsgrunnlag, og at tiltaket har en utnyttelsesgrad p\u00e5 48,1% BRA, mens reguleringsplanen tillater 100% utnyttelse, jf. reguleringsbestemmelsene \u00a7 5-10. Klageren viser til at iht. reguleringsbestemmelsene\u00a7 2.3.4 skal \u00abtenkte plan\u00bb ikke medregnes i utnyttingsgraden. Klageren mener at det foreligger saksbehandlingsfeil, og at det ikke er hjemmelsgrunnlag for \u00e5 avsl\u00e5 s\u00f8knaden. Klageren anf\u00f8rer atter subsidi\u00e6rt at vilk\u00e5rene for \u00e5 gi dispensasjon foreligger, og at det derfor kan gis tillatelse til tiltaket. Byr\u00e5den viser til klagen i sin helhet Fagetatens vurdering og anbefaling: Fagetaten viser til at KPA 2018 gjelder foran den eldre reguleringsplanen, og at forbudet mot \u00abvesentlig nybygging\u00bb i \u00f8vrig byggesone (sone 4) dermed sl\u00e5r inn. Fagetaten mener at unntaket i \u00a7 26.5.7 for mindre n\u00e6ringsvirksomheter ikke f\u00e5r anvendelse i dette tilfellet, og at saken ville stilt seg annerledes dersom arealet var avsatt til n\u00e6ring i KPA. Fagetaten viser til \u00a7\u00a7 26.5.2 og 26.5.7 som omhandler \u00f8vrig byggesone: \u00abMindre n\u00e6ringsvirksomheter som ikke medf\u00f8rer st\u00f8y, forurensning, trafikkbelastning eller andre ulemper for omgivelsene kan tillates. Det tillates ikke nyetablering eller bruksendring for tiltak med h\u00f8y arbeidsplass- eller bes\u00f8ksintensitet.\u00bb \u00abEksisterende n\u00e6ringsomr\u00e5der kan videref\u00f8res, og eksisterende drift kan utvides innenfor gjeldende rammer.\u00bb Fagetaten mener at bestemmelsene sett i sammenheng tilsier at det i realiteten ikke er \u00e5pnet for st\u00f8rre utvidelser. Fagetaten viser til dispensasjonsvurderingen i det p\u00e5klagde vedtaket. Fagetaten viser til at det i vedtaket er gjort en grundig vurdering av om form\u00e5let bak bestemmelsen blir vesentlig tilsidesatt. N\u00e5r det gjelder utnyttelsesgraden viser fagetaten til at selv om reguleringsplanen har en bestemmelse om at \u00abtenkte plan\u00bb ikke skal medtas, har ikke KPA 2018 en tilsvarende 2 bestemmelse. Reguleringsplanen er dermed i motstrid med KPA 2018 og har ogs\u00e5 en innvirkning p\u00e5 vurderingen av om det er \u00abvesentlig nybygging\u00bb. Ved en eventuell omgj\u00f8ring m\u00e5 det tas stilling til om det er grunnlag for \u00e5 dispensere fra utnyttelsesgraden p\u00e5 45 %, jf. KPA \u00a7 26.5.3. Fagetaten viser ogs\u00e5 til at det ikke er lagt fram st\u00f8yrapport. Det er dermed vanskelig \u00e5 vurdere om det vil v\u00e6re behov for \u00e5 stille vilk\u00e5r om avb\u00f8tende tiltak. Fagetaten opprettholder sitt avslag. Byr\u00e5dens vurdering og konklusjon: Byr\u00e5den har vurdert de samlede opplysningene i saken og har kommet til at klagen kan tas til f\u00f8lge, med vilk\u00e5r om at det utarbeides st\u00f8yrapport. Byr\u00e5den viser til at tiltaket gjelder utvidelse av eksisterende drift som ikke omfattes av forbudet mot vesentlig nybygging, og at det er grunnlag for \u00e5 dispensere fra KPA 2018 \u00a7 26.5.3 om utnyttingsgrad. Om vesentlig nybygging F\u00f8lgende framg\u00e5r av KPA 2018 \u00a7 26.5.1: \u00abI \u00f8vrig byggesone tillates ikke vesentlig nybygging. Det kan tillates eneboliger eller tomannsboliger, forutsatt at \u00f8vrige krav i bestemmelsene her er oppfylt.\u00bb I \u00abVeileder plankrav i kommuneplanen KPA 2018\u00bb framg\u00e5r under pkt. 2.2.4 om \u00abUnntak for tiltak i \u00f8vrige byggesone\u00bb, eksempel p\u00e5 tiltak som faller innunder begrepet vesentlig nybygging, herunder \u00abUtbygging med et omfang som bryter med eksisterende utnytting og bebyggelse\u00bb. Byr\u00e5den kan ikke se at tiltaket faller innunder denne definisjonen av vesentlig nybygging. Byr\u00e5den mener KPAs bestemmelser m\u00e5 forst\u00e5s slik at forbudet hovedsakelig rammer nyetableringer. Byr\u00e5den viser ogs\u00e5 til KPA \u00a7 26.5.7: \u00abEksisterende n\u00e6ringsomr\u00e5der kan videref\u00f8res, og eksisterende drift kan utvides innenfor gjeldende rammer.\u00bb Tiltaket gjelder videref\u00f8ring av eksisterende drift innenfor regulert industriomr\u00e5de med et relativt lite tilbygg i forhold til den totale bygningsmassen. Byr\u00e5den viser til at eksisterende n\u00e6ringsbygg utgj\u00f8r ca. 20500 m2 og skal utvides med ca. 3500 m2 (ekskl. tenkte plan, jf. reguleringsbestemmelsene \u00a7 2.3.4). Utvidelsen utgj\u00f8r ca. 17 % av den totale bygningsmassen. Utvidelsen skjer ogs\u00e5 innenfor reguleringsplanens byggegrenser. Byr\u00e5den mener p\u00e5 denne bakgrunnen at tiltaket omfattes av \u00a7 26.5.7 om utvidelse \u00abinnenfor gjeldende rammer\u00bb. Byr\u00e5den finner det ikke sannsynliggjort at det har v\u00e6rt KPA 2018 sin intensjon \u00e5 ramme denne type utvidelser. Det framg\u00e5r av det p\u00e5klagde vedtaket p\u00e5 side 12 at det kan v\u00e6re rom for en viss grad av tolkningstvil med hensyn til forholdet mellom KPA 2018 og reguleringsplanen fra 2009. I dette tilfellet mener byr\u00e5den at eventuell tvil m\u00e5 komme tiltakshaver til gode i vurderingen av om tiltaket skal anses som vesentlig nybygging. Om utnyttingsgraden Det f\u00f8lger av KPA 2018 \u00a7 2.4 at ved motstrid g\u00e5r KPA foran eldre reguleringsplanen vedtatt f\u00f8r 1.1.2013. Reguleringsplanen tr\u00e5dte i kraft i 2009. Byggets utnyttingsgrad er i strid med KPA 2018 \u00a7 26.5.3 om at utnyttingsgraden for ny bebyggelse skal v\u00e6re maks. 45 %. If\u00f8lge ansvarlig s\u00f8ker er grad av utnytting i forbindelse med rammes\u00f8knad beregnet til 48,1 % utenom parkeringsareal og utenom \u00abtenkte plan\u00bb, jf. s\u00f8knad om dispensasjon datert 28.10.2024. Det f\u00f8lger av pbl. \u00a7 19-2 at kommunen kan gi varig eller midlertidig dispensasjon fra bestemmelser fastsatt i eller i medhold av loven. Det kan settes vilk\u00e5r for dispensasjonen. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. Det kan ikke dispenseres fra saksbehandlingsregler. 3 \u00abTenkte plan\u00bb er i hovedsak aktuelt \u00e5 legge til grunn for n\u00e6ringsbygg i form av lagerhaller o.l. med en h\u00f8yde som muliggj\u00f8r innredning av flere etasjer og dermed en vesentlig utvidelse av bruksarealet (BRA). Fagetaten har i det p\u00e5klagde vedtaket vist til at det kan i alle tilfeller ikke \u00e5pnes opp for en h\u00f8yere utnyttelse enn 45%, selv om 45 % prim\u00e6rt knytter seg til boligform\u00e5l. Fagetaten har vist til at KPAs formulering \u00abbebyggelse\u00bb ikke skiller mellom bolig og n\u00e6ring. KPA 2018 omtaler ikke \u00abtenkte plan\u00bb. Byr\u00e5den viser til at det ikke n\u00f8dvendigvis er motstrid mellom KPA 2018 \u00a7 26.5.3 og reguleringsplanen \u00a7 2.3.4. Det kan ikke uten videre legges til grunn at \u00a7 26.5.3 opphever reguleringsplanens bestemmelse, ut fra prinsippet om at spesialregler g\u00e5r foran generelle regler (lex specialis). Mye tyder ogs\u00e5 p\u00e5 at KPAs bestemmelser er ment \u00e5 regulere boligomr\u00e5der, da n\u00e6ringsbebyggelse ikke har samme krav til uteomr\u00e5der og vanligvis er regulert med en vesentlig h\u00f8yere utnyttingsgrad enn 45%. Slik byr\u00e5den leser forholdet mellom KPA 2018 og reguleringsplanen, vil utnyttelsesgraden i KPA v\u00e6re f\u00f8rende, men reguleringsplanen supplerer KPA n\u00e5r det gjelder vurderingen av at \u00abtenkte plan\u00bb ikke skal telle med. Her er reguleringsplanen mer spesifikk og ikke i motstrid med overordnet plan, da KPA ikke har bestemmelser om dette. Byr\u00e5den kan ikke se at de hensyn som ligger bak byggeforbudet vil bli vesentlig tilsidesatt ved en dispensasjon. Sett i sammenheng med at KPA 2018 \u00e5pner for en viss utvidelse av eksisterende n\u00e6ringsomr\u00e5der, tilsier dette at det er grunnlag for \u00e5 dispensere ogs\u00e5 med hensyn til utnyttingsgraden. Uansett vil byr\u00e5den vise til at overskridelsen i dette tilfellet (3,1 %) er s\u00e5pass liten at det b\u00f8r v\u00e6re grunnlag for \u00e5 vurdere dispensasjon. Byr\u00e5den mener for \u00f8vrig at fordelene ved en dispensasjon klart overstiger ulempene i dette tilfellet. Byr\u00e5den viser til det areal\u00f8konomiske aspektet ved at eiendommen planmessig og i praksis allerede er klargjort for bruk til n\u00e6ringsform\u00e5l, at virksomheten er en betydelig n\u00e6ringsakt\u00f8r i Bergensomr\u00e5det, samt at tiltaket if\u00f8lge klageren er n\u00f8dvendig for \u00e5 utvide virksomhetens lagerkapasitet. Byr\u00e5den har kommet til at de rettslige vilk\u00e5rene for \u00e5 dispensere er oppfylt i dette tilfellet, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet mener byr\u00e5den at det kan gis dispensasjon Om nabomerknader F\u00f8lgende fremg\u00e5r av departementets rundskriv H-8/15 p\u00e5 side 8: \u00abPlan- og bygningsloven \u00a7 29-4 forutsettes praktisert slik at tiltakshavers \u00f8nske im\u00f8tekommes der ikke avgj\u00f8rende grunner taler imot dette. Med avgj\u00f8rende grunner sikter en s\u00e6rlig til plassering og h\u00f8yde som medf\u00f8rer betydelig ulempe for f.eks. naboeeiendommer og/eller omkringliggende milj\u00f8. Det er kun i tilfeller der det objektivt sett kan konstateres betydelig ulempe for naboeiendommer eller omkringliggende milj\u00f8 at kommunen kan ut\u00f8ve \"kan\"- skj\u00f8nnet etter plan- og bygningsloven \u00a7 29-4 f\u00f8rste ledd (fritt skj\u00f8nn). I praksis skal det mye til for at naboer i tettbygd str\u00f8k blir h\u00f8rt med protest eller klage over tap av utsikt eller reduksjon i solforhold. Dette er forhold som vil v\u00e6re p\u00e5regnelig i boligfelt, og s\u00e6rlig i forbindelse med kommunal fortettingspolitikk.\u00bb Byr\u00e5den viser til at nybygget holder seg innenfor byggegrensene og den regulerte buffersonen. Byr\u00e5den mener det er p\u00e5regnelig med en viss utvikling av det aktuelle n\u00e6ringsomr\u00e5det og at det ikke er dokumentert ulemper for naboene som er av en slik karakter at det gir hjemmel for \u00e5 avsl\u00e5 s\u00f8knaden p\u00e5 dette grunnlaget. Samtidig har fagetaten vist til at det ikke er framlagt st\u00f8yrapport i saken. Eksisterende n\u00e6ringsvirksomhet gir noe st\u00f8y, og det er s\u00f8kt om en avgrenset utvidelse. Byr\u00e5den vil likevel be om at det legges frem en st\u00f8yrapport f\u00f8r det kan gis igangsettelsestillatelse til tiltaket. 4 Vedtakskompetanse: Byr\u00e5d for byutvikling har myndighet til \u00e5 treffe vedtak i enkeltsaker eller typer av saker som ikke er av prinsipiell betydning, jf. byr\u00e5dssak 1282/23. Alle viktige saker eller saker av prinsipiell betydning legges frem for byr\u00e5det til beslutning. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33, andre ledd, oppheves fagetatens vedtak datert 13.12.2024. 2. Med hjemmel i plan- og bygningsloven \u00a7 20-1, jf. \u00a7 21-4, gis det tillatelse til tilbygg som oms\u00f8kt, p\u00e5 vilk\u00e5r av at det utarbeides st\u00f8yrapport som viser at st\u00f8yp\u00e5virkningen overfor omgivelsene er innenfor akseptable rammer f\u00f8r det kan gis igangsettelse. 3. Med hjemmel i plan- og bygningsloven \u00a7 19-2, innvilges dispensasjon fra KPA 2018 \u00a7 26.5.3 om utnyttingsgrad. 4. Rammetillatelse med n\u00f8dvendige vilk\u00e5r utarbeides av Plan- og bygningsetaten. 5. Klagen tas til f\u00f8lge. Dato: 8. april 2025 Eivind N\u00e6vdal-Bolstad Byr\u00e5d for byutvikling Dokumentet er godkjent elektronisk. Vedlegg: Fagnotat datert 24.01.2025 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage p\u00e5 vedtak 5. Avslag p\u00e5 s\u00f8knad, datert 13.12.2024 6. Uttalelse fra Bymilj\u00f8etaten, datert 25.11.2024 7. S\u00f8knad 8. Tilsvar til nabomerknader 9. Nabomerknader 10. Solstudier 11. Tegninger 5 "
}