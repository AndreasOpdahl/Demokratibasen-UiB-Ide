{
  "dokument_id": "d6c3fd16-9a7a-5d22-a431-81340a5175c8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 11 fra Eira Martinsen Garrido (SV) om etablering av ny lovlig veggplass for gatekunst",
  "url": "https://bergen.kommune.no/politikere-utvalg/api/fil/bk360/9498565/Svar-pa-skriftlig-sporsmal-nr-11-fra-Eira-Martinsen-Garrido-SV-om-etablering-av-ny-lovlig-veggplass-for-gatekunst",
  "tekst": " BNKI - stab Til Intern korrespondanse Bystyrets kontor V\u00e5r referanse: 2023/276820-3 Saksbehandler: Gerd Nilsen Fra Dato: 18. desember 2023 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 11 fra Eira Martinsen Garrido (SV) om etablering av ny lovlig veggplass for gatekunst Kunst i det offentlige rom beriker v\u00e5r by. I Bergen har vi et bredt utvalg av gatekunst som pryder alt fra vegger, offentlige bygninger og gater til smug. Graffiti og gatekunst har en spesiell plass i det offentlige rommet, som er et fellesrom for oss alle. Da byens viktigste og st\u00f8rste vegg for graffiti p\u00e5 Sentralbadet ble fjernet, ble det ikke presentert noen midlertidig eller permanent erstatning til det aktive gatekunstmilj\u00f8et. SV har tidligere p\u00e5pekt at dette er et tap for byen. Den lovligveggen var en viktig arena og m\u00f8teplass for et urbant og kreativt milj\u00f8 som n\u00e5 st\u00e5r uten andre tilbud i Bergenhus. Dette bekymrer gatekunstnerne i Bergen, hvor vi n\u00e6rmer oss v\u00e5r og h\u00f8ysesong gatekunsten. Et forslag fra milj\u00f8et er \u00e5 etablere en ny lovlig vegg knyttet til et allerede eksisterende kulturhus, for eksempel Skur 14. Sp\u00f8rsm\u00e5l: Vil byr\u00e5den ta initiativ til \u00e5 etablere en ny lovlig veggplass for graffiti i Bergenhus bydel, og i s\u00e5 fall n\u00e5r? Svar fra byr\u00e5den: Takk for sp\u00f8rsm\u00e5let og mulighet for \u00e5 oppklare. Byens gatekunstmilj\u00f8 best\u00e5r av mange uavhengige akt\u00f8rer. Det har v\u00e6rt, og er stadig, en aktiv dialog med flere representanter blant byens gatekunstmilj\u00f8 og kommunen, da ved Seksjon for kunst og kulturutvikling, om etableringen av en midlertidig erstatningsvegg for Sentralbadet. Det skal etablert en slik lovligvegg, og etter tidsplanen vil det i samarbeid med USF Verftet, Dikkedokken AS og gatekunstnere, inviteres til \u00e5pning av fire vegger i omr\u00e5det Dikkedokken og Kj\u00f8dehallen. Gatekunstmilj\u00f8et har v\u00e6rt involvert gjennom befaringer, utvikling av l\u00f8sninger for h\u00e5ndtering av avfall, utarbeidelsen av skilt og bidrar ogs\u00e5 i etableringen av selve veggene. Bergen kommune har i en ti\u00e5rsperiode tilbudt lovlige vegger til byens graffiti- og gatekunstnere. Kommunen har en sammensatt tiln\u00e6rming til graffiti, der man p\u00e5 den ene siden har fjernet u\u00f8nsket graffiti raskt, og p\u00e5 den andre siden har satset p\u00e5 oppl\u00e6ring og lovlige tiltak. Denne politikken ble vedtatt i forbindelse med handlingsplanen Graffiti og gatekunst i kulturbyen Bergen 2011-2015 - som var den f\u00f8rste i sitt slag i Norge. I planen ble lovligvegger for ut\u00f8velse av kunstuttrykkene vektlagt som et sentralt tiltak, i samspill med strategier for h\u00e5ndtering av ulovlig graffiti og tagging. I 2017 ble graffiti og gatekunst inkludert i kommunens Kunstplan for det profesjonelle feltet 2018-2027. Dette er et uttrykk for kommunens annerkjennelse av graffiti og gatekunst som kunstform \u2013 og et resultat av erfaringer fra perioden siden 2011, hvor graffiti og gatekunstmilj\u00f8et har utviklet seg i en positiv retning n\u00e5r det gjelder kvalitet, kompetanse, fagmilj\u00f8 og synlighet. Graffiti og gatekunst har ogs\u00e5 en sentral plass i Bergen kommunes Amat\u00f8rkulturplan 2018- 2027, og de lokale bydelskulturkontorene har i en \u00e5rrekke fulgt et utviklingsprogram for ungdom innen graffiti og gatekunst med vekt p\u00e5 kompetansehevende kurs og workshops. I sentrum har den lovlige veggen p\u00e5 Sentralbadet v\u00e6rt viktig for milj\u00f8et, og disse nye lovligveggene for graffiti og gatekunst p\u00e5 Dikkedokken vil kunne svare p\u00e5 dette behovet. Dette er et midlertidig tiltak som erstatter lovligveggen p\u00e5 Sentralbadet i byggefasen. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}