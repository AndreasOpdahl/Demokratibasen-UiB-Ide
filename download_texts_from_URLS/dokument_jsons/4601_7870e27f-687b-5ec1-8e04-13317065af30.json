{
  "dokument_id": "7870e27f-687b-5ec1-8e04-13317065af30",
  "doc_type": "case_presentation",
  "kommune": 4601,
  "tittel": "Bergenhus gnr 163 bnr 272 Stemmeveien 50 Klage p\u00e5 rammetillatelse til rivning",
  "url": "https://bergen.kommune.no/politikere-utvalg/api/fil/bk360/10267110/Framstilling-Bergenhus-gnr-163-bnr-272-Stemmeveien-50-Klage-pa-rammetillatelse-til-rivning",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/234879-7 Bergenhus gnr 163 bnr 272 Stemmeveien 50 Klage p\u00e5 rammetillatelse til rivning Hva saken gjelder: Saken gjelder klage p\u00e5 rammetillatelse datert 14.06.2023 til rivning av deler av bygning (ca. 208,7 m2) som ledd i tvangsgjennomf\u00f8ring av rivningsvedtak. Rammetillatelsen er p\u00e5klaget den 07.09.2023 av Advokatfirmaet SANDS v/ Lars S. Alsaker p\u00e5 vegne av Rakners Eiendomsselskap AS (eier av seksjon 21 i bygget). Tiltakshaver er Bergen kommune p\u00e5 vegne av Kehm AS og ansvarlig s\u00f8ker er Ramb\u00f8ll Norge AS. Denne klagesak m\u00e5 ses i sammenheng med byr\u00e5dets vurdering av s\u00f8knad om legalisering av trapp- og heishus i sak 2024/14582. Byr\u00e5det innstiller til utvalg for milj\u00f8 og byutvikling om \u00e5 avsl\u00e5 s\u00f8knaden. Rammetillatelse til riving i denne sak (stiplet linje) Sak 2024/14582 om s\u00f8knad om legalisering av trapp- og heishus (r\u00f8d stiplet linje) Eiendommen er uregulert. KPA 2018 viser den som ytre fortettingssone Y1 og innenfor hensynssone Konsesjonsomr\u00e5de fjernvarme, Kulturmilj\u00f8 Fjellsiden, Historisk sentrum og bestemmelsesomr\u00e5de #4. I KDP Fjellsiden s\u00f8r er eiendommen vist som boligomr\u00e5de, delomr\u00e5de E \u2013 \u00c5rstad. Oms\u00f8kte tiltak er ikke avhengig av dispensasjoner, men klagen er oversendt politisk behandling grunnet sakens historikk. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og det er ikke mottatt noen merknader. Sakshistorikk: Saken p\u00e5 eiendommen har en sv\u00e6rt lang og komplisert historikk, og det har tidligere v\u00e6rt til behandling hos overordnet klageinstans og i rettsapparatet ved flere anledninger (sak 200022984). Sakshistorikken gjengis i korte trekk i det f\u00f8lgende. Tiltaket som i sin tid ble oppf\u00f8rt p\u00e5 eiendommen best\u00e5r av tre boligbygg (lavblokker benevnt bygg B, C og D) i Svartediks- og Stemmeveien, gbnr. 163/272. Byggene er oppf\u00f8rt med til sammen 21 leiligheter. I dag st\u00e5r tre av leilighetene uten formell godkjenning og skal rives. 1 Dette gjelder \u00f8verste etasje i bygg D (\u00e9n leilighet) og to av tre leiligheter i \u00f8verste etasje av bygg C. Det er s\u00e5ledes kun 18 leiligheter som er godkjent. Fylkesmannen i Hordaland fattet endelig vedtak om tiltakets tillatte st\u00f8rrelse den 26.03.2009. Gyldigheten av Fylkesmannen i Hordalands vedtak fra 2006 og 2009, som ledet fram til 18 leiligheter, ble sl\u00e5tt fast i Gulating lagmannsretts dom av 08.11.2012. Dommen er rettskraftig. Fylkesmannen i Hordaland sitt vedtak av 26.03.2009 inneb\u00e6rer at \u00f8verste etasje i bygg D (\u00e9n leilighet) og to av tre leiligheter i \u00f8verste etasje av bygg C, samt heis- og trappehuset i tredje etasje i bygg C ikke har tillatelse. Fylkesmannen i Hordaland stadfestet den 22.03.2013 kommunen sitt vedtak av 11.02.2010 om p\u00e5legg om retting. Det ble her lagt til grunn at siste leiligheten i tredje etasje i blokk C kan beholdes, med endret tilkomst. Plan- og bygningsetaten utstedte den 04.11.2013 forelegg etter pbl. \u00a7 32-6 som f\u00f8lge av manglende oppfylling av tidligere gitt p\u00e5legg i saken. Ved stevning av 29.11.2013 reiste Kehm AS og Siv. Ing. Rakner AS sak for \u00e5 f\u00e5 pr\u00f8vd forelegget rettslig. Ved kjennelse den 13.10.2015 hevet Bergen Tingrett saken. Bergen kommune ble tilkjent dekning av saksomkostninger fullt ut. Denne kjennelsen ble p\u00e5anket av saks\u00f8kerne etter utl\u00f8pet av ankefristen. Gulating lagmannsrett tok ikke saks\u00f8kernes begj\u00e6ring om oppfriskning til f\u00f8lge og anken ble avvist den 28.06.2016. Kehm AS anket til H\u00f8yesterett, men den 26.10.2016 fant H\u00f8yesteretts ankeutvalg det enstemmig klart at anken ikke kunne f\u00f8re frem, og anken ble forkastet. Heis- og trappehuset har i ettertid ogs\u00e5 v\u00e6rt et tema, det vises her blant annet til stadfesting av vedtak datert 27.04.2015 (ref. 2008/6709), som omhandler dispensasjon p\u00e5 vilk\u00e5r gitt av Komite for milj\u00f8 og byutvikling den 16.04.2015 \u2013 men da med en endring, ved at dispensasjonen ble gitt p\u00e5 vilk\u00e5r om at endring av bygg C og D er ferdig gjennomf\u00f8rt innen 01.05.2016. Det har tidligere v\u00e6rt gitt en midlertidig brukstillatelse gjeldende blant annet seksjon 21. Den midlertidige brukstillatelsen for seksjon 21 ble senere omgjort i vedtak av 25.06.2021. Dette som f\u00f8lge av at seksjonen ikke ville ha tilkomst. Dette vedtaket ble p\u00e5klaget av advokat Lars S. Alsaker p\u00e5 vegne av Rakners Eiendomsselskap AS. Statsforvalteren i Vestland stadfestet kommunen sitt vedtak den 28.09.2021. Klagers anf\u00f8rsler: Det er i klagen datert 07.09.2023 anf\u00f8rt at en ikke har f\u00e5tt innsyn i saken dokumenter. Det reageres p\u00e5 at advokatfirmaet ikke ble tilsendt vedtaket, og at klienten har hatt interesse i utfallet av saken. Det er ogs\u00e5 vist til at det er vanskelig \u00e5 lese ut fra vedtaket om heis- og trappehus til seksjon 21 er blant det som er oms\u00f8kt revet. Det er ogs\u00e5 vist til at det tidligere har kommet inn nabomerknader. Det er i ettertid kommet en e-post datert 18.09.2023, der det fremg\u00e5r at klagegrunnene vil bli supplert. I forbindelse med svar p\u00e5 innsynsforesp\u00f8rsel har det kommet supplerende merknader, som omhandler nabovarsel. Det er her vist til at dette utgj\u00f8r saksbehandlingsfeil. Det vises ellers til klagen i sin helhet. Byr\u00e5dsavdelingen har forespurt supplerende klagegrunner. Klager har ikke inngitt supplerende klagegrunner, men mener at klagesaken b\u00f8r stilles i bero i p\u00e5vente av et resultat i legaliseringssaken. Korrespondanse om anmodning om supplerende klagegrunner f\u00f8lger vedlagt. 2 Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Klagefrist, innsyn og nabovarsling Rammetillatelsen ble fattet 14.06.2023. Dette vedtaket ble p\u00e5klaget i e-post datert 07.09.2023. Det legges til grunn at klager har rettslig klageinteresse i saken jf. forvaltningsloven \u00a7 28 og er \u00e5 anse som part i saken. Det legges videre til grunn, at siden klager ikke har mottatt vedtaket tidligere, er klagefristen 3 uker fra tidspunktet de ble kjent med vedtaket. Det er videre fremmet klage innen 3 m\u00e5neder etter at vedtaket ble fattet, se fvl. \u00a7 29 andre ledd. Klagen blir derfor realitetsbehandlet. N\u00e5r det gjelder manglende svar p\u00e5 opprinnelig krav om innsyn, bemerkes det at dokumentene det tilsynelatende ble bedt om innsyn i, ikke var rettet mot Plan- og bygningsetaten. Det ble videre i bekreftelse p\u00e5 mottatt klage vist til innsynsl\u00f8sningen til Bergen kommune, slik at advokaten kunne gj\u00f8re seg kjent med dokumentene som er tilknyttet s\u00f8knaden. Det er s\u00f8knaden med underliggende dokumenter som blir behandlet, og som klagebehandlingen tar utgangspunkt i. Det f\u00f8lger av plan- og bygningsloven \u00a7 21-3 at naboer og gjenboere skal varsles. Naboer er det som grenser til s\u00f8kerens eiendom/festetomt, se Ot.prp.nr.45 (2007-2008) s. 319. Varslingsplikten i \u00a7 21-3 omfatter dermed ikke seksjonseierne i et sameie, da de regnes som sameiere og ikke naboer. For \u00f8vrig er sameiet som s\u00e5dan vel kjent med at det har kommet inn en s\u00f8knad om riving, herunder heis- og trappehus. Det regnes derfor ikke som en saksbehandlingsfeil at Rakners Eiendomsselskap ikke har mottatt nabovarsel. For \u00f8vrig er ogs\u00e5 Rakners Eiendomsselskap godt kjent med at det vil bli oms\u00f8kt rivning. Det m\u00e5 legges til grunn at parten selv var innforst\u00e5tt med at rivning ville finne sted. Saken m\u00e5 ses i sammenheng med fullbyrdelse av rivningsp\u00e5legget, som Kehm AS tidligere ikke har innrettet seg etter. Det er videre fremmet klage i saken, som her blir realitetsbehandlet. Tatt i betraktning sakens historikk og omfang av dokumenter, er det vanskelig \u00e5 se at eventuelt varsel til Rakners Eiendomsselskap AS uansett ville avstedkommet noe nytt som ville hatt virkning for vedtaket. Saken m\u00e5 anses som tilstrekkelig opplyst etter fvl. \u00a7 17. Eventuelle feil m\u00e5 derfor uansett anses som rettet i klagesaksbehandlingen, slik at det ikke har virket inn p\u00e5 resultatet, ogs\u00e5 sett i sammenheng med at s\u00f8knaden inneb\u00e6rer gjennomf\u00f8ring av rettskraftige avgj\u00f8relser. Rivning av heis- og trappehus Med henvisning til tidligere avgj\u00f8relser fra Fylkesmannen og lagmannsretten fastsl\u00e5r fagetaten at trapp- og heishuset omfattes av rammetillatelsen til rivning. Dette forholdet er lite tvilsomt, og det henvises derfor til fagetatens notat for n\u00e6rmere utdyping om dette. Sp\u00f8rsm\u00e5let om legalisering av heishuset er gjenstand for behandling i sak 2024/14582, og byr\u00e5det har innstilt p\u00e5 avslag. Advokat Alsaker tidligere har v\u00e6rt i kontakt med byggherreombud, jf. tidligere e-post som fulgte klagen, der det er anf\u00f8rt at de anser det som en klar forutsetning at det s\u00f8kes om lovliggj\u00f8ring av eksisterende heis- og trappehus i blokk C, for \u00e5 sikre lovlig tilkomst til seksjon 21, alternativt m\u00e5 det prosjekteres for en alternativ tilkomst. Dette er likevel forhold som tidligere har v\u00e6rt underlagt en omfattende behandling. Det er videre vist til at advokat Alsaker representerer Rakners Eiendomsselskap som eier seksjon 21. Det var Kehm AS som i sin tid oppf\u00f8rte byggene, og er heleid av Rakners Eiendomsselskap AS ut fra informasjon i proff.no. Det er dermed heller ikke tale om en uskyldig tredjepart, som blir skadelidende, dersom riving blir gjennomf\u00f8rt i samsvar med rettskraftige p\u00e5legg. Det er 3 alts\u00e5 ingen beskyttelsesverdige interesser, som tilsier at heis- og trappehus ikke skal rives, se blant annet Statsforvalteren i Vestland sitt vedtak av 28.09.2021, der det er uttalt: \u00abStatsforvalteren ser heller ikke at kommunen har noen forpliktelse til \u00e5 sluttf\u00f8re eller bygge ny adkomst for snr. 21. Seksjon 21 omfattes ikke av rivningsp\u00e5legget, og ny adkomst er ikke n\u00f8dvendig for \u00e5 gjennomf\u00f8re fullbyrdelsen. Fullbyrdelsen medf\u00f8rer ikke at kommunen f\u00e5r eller overtar noe tiltakshaver- eller byggherreansvar for seksjon 21. For gjennomf\u00f8ring av selve rivningen er det tilstrekkelig at leiligheten sikres/sperres av p\u00e5 forsvarlig vis, jf. pbl. \u00a7\u00a7 28-2 og 31-3 mfl. Dersom n\u00e5v\u00e6rende eier \u00f8nsker \u00e5 ferdigstille seksjonen, antar vi at foretaket selv har anledning til \u00e5 s\u00f8ke om dette, innenfor rammene av 2009- og 2015-vedtaket. Rivningen medf\u00f8rer ingen begrensning for dette. Hvorvidt det er grunnlag for ny behandling, m\u00e5 ses i lys av KPA2018. Ny dispensasjonsbehandling for forhold som allerede er avsl\u00e5tt og rettskraftig avgjort, kan trolig ikke p\u00e5regnes, jf. vedtak i klagesak 27.08.2020 og Sivilombudets brev 22.07.2021 i sakens anledning.\u00bb Og videre: \u00abTil selve tidspunktet for omgj\u00f8ringen, ser vi at det vil v\u00e6re en fordel for klager \u00e5 kunne benytte leiligheten lengst mulig, til rivningen skal forest\u00e5s. I lys av forholdene gjennomg\u00e5tt ovenfor, fremst\u00e5r heller ikke denne interessen som videre beskyttelsesverdig. Statsforvalteren viser p\u00e5 nytt til at eieren har, eller m\u00e5 ha v\u00e6rt, innforst\u00e5tt med seksjonens midlertidige karakter, og dermed innforst\u00e5tt med at bruken kunne bringer til opph\u00f8r med rimelig varsel.\u00bb Seksjon 21 ville hatt tilkomst, hadde Kehm AS forholdt seg til Fylkesmannen sin avgj\u00f8relse av 2015, om de hadde oppfylt vilk\u00e5ret og innrettet seg etter dette. Rakner har s\u00e5ledes tatt en risiko for \u00e5 f\u00e5 ting godkjent i ettertid, og det er ingen andre som kan lastes for dette. Det er videre helt \u00e5penbart at det ikke er kommunen sin oppgave \u00e5 s\u00f8rge for at seksjon 21 har tilkomst. Det vises i den forbindelse til tidligere vedtak fra Fylkesmannen/Statsforvalteren av 2013, 2015 og 2021, der dette blant annet har v\u00e6rt tema. Det vises ellers til fagetatens notat datert 04.12.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det p\u00e5peker innledningsvis sakens spesielle karakter og historikk. Saken har p\u00e5g\u00e5tt siden 2002 (rammetillatelse for de tre byggene ble gitt i 2004). Siden den gang har omtrent samtlige klagemuligheter og rettergangsskritt blitt utt\u00f8mmende benyttet av partene i saken. Rammetillatelsen som er p\u00e5klaget i denne saken er kun en oppf\u00f8lging av de rettskraftige avgj\u00f8relsene som er gitt av domstolene og Fylkesmannen/Statsforvalteren. Det er sterke allmennpreventive hensyn som tilsier at kommunen n\u00e5 tvangsgjennomf\u00f8rer rettingsarbeidet, slik at sakskomplekset kan f\u00e5 en endelig avslutning. Utover dette slutter byr\u00e5det seg til fagetatens vurdering, og byr\u00e5det kan ikke anbefale at klagen p\u00e5 rammetillatelsen tas til f\u00f8lge. Det vises for \u00f8vrig til byr\u00e5dets innstilling i sak om s\u00f8knad om legalisering av heis- og trappehus. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for 4 milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak om rammetillatelse datert 14.06.2023 opprettholdes. Klagen tas ikke til f\u00f8lge. Dato: 14. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagetatens notat datert 04.12.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Bekreftelse p\u00e5 mottatt klage, datert 20.09.2023 5. Klage p\u00e5 vedtak 6. Rammetillatelse, datert 14.06.2023 7. S\u00f8knad 8. Tegninger 9. Statsforvalteren i Vestland, vedtak datert 28.09.2021 10. Fylkesmannen i Hordaland sitt vedtak, datert 27.04.2015 11. Fylkesmannen i Hordaland sitt vedtak, datert 22.03.2013 12. SV_ Vedr. klagesak i Stemmeveien 50 [SANDS-MATTERS.FID596810].msg [Korrespondanse om supplerende klagegrunner] 5 "
}