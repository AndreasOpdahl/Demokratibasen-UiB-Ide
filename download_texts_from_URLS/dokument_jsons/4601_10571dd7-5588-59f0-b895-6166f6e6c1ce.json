{
  "dokument_id": "10571dd7-5588-59f0-b895-6166f6e6c1ce",
  "doc_type": "case_attachment",
  "kommune": 4601,
  "tittel": "28 - FLERBRUKSHALL P\u00c5 MJ\u00d8LKER\u00c5EN 2025",
  "url": "https://bergen.kommune.no/politikere-utvalg/api/fil/bk360/11579373/28-FLERBRUKSHALL-PA-MJOLKERAEN-2025",
  "tekst": " FLERBRUKSHALL P\u00c5 MJ\u00d8LKER\u00c5EN Vi vil med dette be om at midler til prosjektering/bygging av en flerbrukshall p\u00e5 Mj\u00f8lker\u00e5en blir tatt med i budsjettet for 2025. Vi var godt i gang med arbeidet med \u00e5 bygge en idrettshall p\u00e5 Mj\u00f8lker\u00e5en skole, men plutselig var vi ute av budsjett. Prosjektgruppe Mj\u00f8lker\u00e5en idrettshall var i gang hos Kommunen. Konseptutvikling og mulightesstudie var gjennomf\u00f8rt og man satt \u00e5 skulle jobbe med \u00e5 starte byggingen. Kommunen har allerede bevilga 4 mill, og s\u00e5 23,5 mill i handlings- og \u00f8konomiplanen. Det ble satt av 4 mill. til oppstart av prosjektet for 2022, 10,5 mill. til videre arbeid for 2023 og 13 mill. for 2024. Fra idrettsplanen 2023-2027 - rullering av anleggsdelen - vedtatt 21. juni 2023. Prioritert. Avsatt midler til konseptutvikling og realisering i handlings- og \u00f8konomiplan 2023-2026. I budsjettutkastet, som ble lagt frem i h\u00f8st, er midlene for 2024 tatt ut (og arbeidet stoppet). Mj\u00f8lker\u00e5en skole har 674 elever per dags dato. Vi er \u2018Mj\u00f8lker\u00e5en for N\u00e6rmilj\u00f8et\u2019, et samarbeid mellom Mj\u00f8lker\u00e5en skole, FAU, FK Bergen Nord, Salhus Turn & IL og frivillige. Som skole, foreldre og idrettslag mener vi at det er stort behov for en flerbrukshall i Mj\u00f8lker\u00e5en omr\u00e5det. En hall var inne p\u00e5 prioritert plass i Idrettsmeldingen 2000, f\u00f8r den plutselig ble tatt ut av de neste planene. I Idrettsplanen 2017-2027 st\u00e5r f\u00f8lgende: \u2018Byr\u00e5det har i forbindelse med idrettsplanen utredet muligheten for \u00e5 etablere en ny flerbrukshall i omr\u00e5det Mj\u00f8lker\u00e5en. Byr\u00e5det \u00f8nsker \u00e5 samlokalisere mer aktivitet i n\u00e6rhet til barnehage og skole, og vurderer at det er behov for en flerbrukshall i omr\u00e5det.\u2019 At behovet for hall er til stede, er alts\u00e5 nevnt ogs\u00e5 i Idrettsplanen. I henhold til Idrettsplanen, ble det bestilt en mulighetsstudie fra Idrettsseksjonens side. Denne mulighetsstudien ble sluttf\u00f8rt f\u00f8r sommeren. Studien sl\u00e5r fast at det er mulig \u00e5 bygge en flerbrukshall UTEN ny regulering. L\u00f8sningen, som er utredet, er en hall med spilleflate 25 x 45 m med blant annet god utnyttelse av arealet, publikumsfunksjoner (tribune, kiosk) og garderobefasiliteter til uteaktiviteter. Forslaget tilfredsstiller ogs\u00e5 krav til tippemidler. If\u00f8lge tidligere avdelingsleder i seksjon for strategi, utvikling og utredning i BBSI, var noe av forutsetningen, da arbeidet startet, en hall som er fleksibel og som gir mest mulig aktivitet og minst mulig d\u00f8dtid. Skolen greier ikke gjennomf\u00f8re kropps\u00f8vingstimene uten \u00e5 dobbeltbooke, dvs klassene m\u00e5 bytte p\u00e5 \u00e5 v\u00e6re inne og ute. Skolen har heller ikke noen plass som er stor nok til at de kan samle alle elevene samtidig (kun utend\u00f8rs). I tillegg til at skolen trenger mer plass for \u00e5 kunne gjennomf\u00f8re undervisning, m\u00f8ter og samlinger, har vi tidligere f\u00e5tt f\u00f8lgende beskjed fra h\u00e5ndballgruppen til Salhus Turn & IL: \u00abVi er veldig preget av at vi ikke har \"egen hall\" i v\u00e5rt n\u00e6romr\u00e5de. Vi er tildelt litt tid i \u00c5stveithallen, \u00c5sane Areana og i gymsaler p\u00e5 skoler og det er greit nok. Men det er litt frustrasjon blant trenere og ledere som m\u00e5 dra p\u00e5 mye utstyr mellom hallene. Det som er verre er at vi ikke er blitt tildelt noen arrangementer, noe som delvis skyldes at gruppen er blitt liten og Tertnes ser p\u00e5 \u00c5stveithallen som \"sin\". S\u00e5 til tross for kreative l\u00f8sninger og samarbeid med klubber p\u00e5 andre siden av Nordhordlandsbroen er det vanskelig \u00e5 bygge klubb med utvikling av dommere, trenere og styremedlemmer n\u00e5r vi ikke har egen hall.\u00bb Milj\u00f8messig vil en hall p\u00e5 Toppe redusere bilkj\u00f8ring innad i \u00c5sane (og Bergen ogs\u00e5 for den saks skyld), da de fleste barna vil f\u00e5 gang/sykkelavstand til hallen. Det er dessverre ogs\u00e5 slik, at u\u00f8nsket aktivitet har \u00f8kt og det er mye ungdomskriminalitet og u\u00f8nsket aktiviteter rundt \u00c5sane terminal og \u00c5sane senter. For skole, idrettslag og n\u00e6rmilj\u00f8 vil en flerbrukshall v\u00e6re en viktig brikke for \u00e5 kunne gi en tilfredsstillende undervisning, ha en egnet m\u00f8te-/samlingsplass for elever og ansatte, gi bedre trenings-/garderobefasiliteter for idretten, slik at flere barn kan f\u00e5 delta i aktiviteter, og ikke minst v\u00e6re en s\u00e5rt tiltrengt m\u00f8te-/aktivitetsplass for n\u00e6rmilj\u00f8et. Mj\u00f8lker\u00e5en er et av LEVEK\u00c5RSOMR\u00c5DENE i Bergen Kommune, med de utfordringene det gir. Behovet for en hall var ogs\u00e5 til stede i 2000, da den l\u00e5 inne i planen p\u00e5 prioritert plass. Det har g\u00e5tt 20 \u00e5r siden den gang og behovet er ikke mindre n\u00e5, heller tvert om. Kom gjerne p\u00e5 bes\u00f8k til Mj\u00f8lker\u00e5en, eller ta kontakt med oss for mer info om situasjonen i omr\u00e5det. I og med at mulighetsstudien er gjennomf\u00f8rt og det er bekreftet at det ikke trengs ny regulering, ligger n\u00e5 alt klart for det videre arbeidet med hallen. Vi ber derfor om at det blir satt av midler til prosjektering/bygging av en flerbrukshall p\u00e5 Mj\u00f8lker\u00e5en i budsjettet for 2025 Mj\u00f8lker\u00e5en for N\u00e6rmilj\u00f8et: Jorunn Viken Vibeke Knudsen Elisabeth Selvik Nielsen Tove Lise \u00d8ye Jeanette Meyer Mobil: 97 33 45 99 Epost: jeanette.meyer@gmail.com BAKGRUNNSINFO * Mj\u00f8lker\u00e5en er if\u00f8lge levek\u00e5rsunders\u00f8kelsene samt unders\u00f8kelsen \u2018Barn og unge i Bergen \u2013 0-13 \u00e5r\u2019 en av de utfordrende sonene i Bergen Kommune som har f\u00e5tt benevnelsen LEVEK\u00c5RSOMR\u00c5DE. Mj\u00f8lker\u00e5en er blant de ti d\u00e5rligste i kommunen for de fleste levek\u00e5rsindikatorene. For oss handler LAV LEVEK\u00c5RSINDEKS om konstant jobbing fra b\u00e5de skolens, foreldrenes og idrettslagenes side. Det handler om \u00f8kte problemer i omr\u00e5det, u\u00f8nsket adferd blant ungdom, at det har lagt spr\u00f8yter langs skoleveien til de minste, at ungdommer har v\u00e6rt ruset p\u00e5 skolen, at ungdommer/unge voksne i omr\u00e5det gj\u00f8r b\u00e5de voksne og barn utrygge. Det handler ogs\u00e5 om lav medianinntekt, barnefattigdom, sosialhjelp til unge, lav utdanning, uf\u00f8repensjon, sykefrav\u00e6r og kommunalt tildelte boliger. * Hvordan jobber vi? Mj\u00f8lker\u00e5en skole arbeider med PALS p\u00e5 1.-7. trinn (Positiv atferd, st\u00f8ttende l\u00e6ringsmilj\u00f8 og samhandling \u2013 god l\u00e6ring/anti-mobbing). P\u00e5 8.-10. trinn jobbes det med MOT (Mot til \u00e5 leve, Mot til \u00e5 bry seg, Mot til \u00e5 si nei \u2013 MOT er en helhetlig modell for hvordan skoler og lokalsamfunn kan jobbe sammen med ungdom, som involverer b\u00e5de fritidsarena og foreldre.). Skolen har en fantastisk flink MILJ\u00d8ARBEIDER, og i tillegg har elevene sin egen \u2018BRY DEG KOMITE\u2019. FAU p\u00e5 Mj\u00f8lker\u00e5en har hatt hovedfokus p\u00e5 UORGANISERTE AKTIVITETER. FAU jobbet i mange \u00e5r med en plan for utearealet ved skolen, samt bistod milj\u00f8arbeideren og skolen med \u00e5 s\u00f8ke midler til ettermiddagsaktiviteter for ungdommene (dans, treningsapparater etc). Vi har ogs\u00e5 hatt samarbeid med natteravnene som \u2018patruljerer\u2019 n\u00e6romr\u00e5det og ogs\u00e5 med motorsykkelgruppen til natteravnene. Med en hall i omr\u00e5det vil vi ha mulighet for \u00e5 sette i gang flere aktiviteter, b\u00e5de organiserte og uorganiserte, enten i hallen eller i gymsalene, som f\u00e5r frigjort ledig tid. P\u00e5 den m\u00e5ten vil flere ha et milj\u00f8 \u00e5 g\u00e5 til. FK Bergen Nord er FAIR PLAY-KLUBB, og gj\u00f8r en stor innsats i forhold til alle spillerne. De jobber hardt for \u00e5 holde p\u00e5 de unge, ogs\u00e5 de som ikke er s\u00e5 veldig interessert i fotball, slik at alle har et milj\u00f8 rundt seg lengst mulig. Alle f\u00e5r lik spilletid, og det jobbes kontinuerlig med holdninger. * Det finnes INGEN IDRETTSHALL/FLERBRUKSHALL mellom \u00c5stveit og Leikvang langs sj\u00f8siden, og HER BOR DET CA 9000 MENNESKER. Omr\u00e5det har kun 3 sm\u00e5 gymsaler, som alle er sprengt, de mangler kapasitet til alle de barna som VIL trene, de aktive farter bydelen eller byen rundt for \u00e5 trene, mangel p\u00e5 hall og lang treningsvei gir frafall, frafall s\u00e6rlig for gruppen 13-18 \u00e5r, if\u00f8lge Salhus Turn & IL, kunne de hatt flere trenere med en lokal hall, der er ingen mulighet for samarbeid p\u00e5 tvers av idrettene, som f.eks idrettsskole, ingen mulighet for FAU og andre \u00e5 legge til rette for uorganiserte aktiviteter i gymsalene, og heller ingen mulighet for \u00e5 aktivisere flere voksne og eldre. * Det er UTBYGGING og GENERASJONSSKIFTE i omr\u00e5det. Det gir flere barn b\u00e5de til skolen og til idrettslagene, og dermed flere utfordringer. Mj\u00f8lker\u00e5en skole er Bergens st\u00f8rste skole med 670 elever (kapasiteten er 650). 2 sm\u00e5 gymsaler (203m 2 + 228 m 2). Da et nytt byggeprosjekt dukket opp i omr\u00e5det, og det ble diskutert p\u00e5 FAU m\u00f8tet, rev rektor seg i h\u00e5ret, ristet p\u00e5 hodet og sa: \u2019hvor har de tenkt \u00e5 gj\u00f8re av alle disse barna?\u2019 * Det finnes INGEN \u2018STORSTUE\u2019 for arrangementer i omr\u00e5det. Vi mangler samlingsplass for skolen og idrettslagene, og mulighet for private initiativ for et bedre milj\u00f8. Eneste plassen skolen kan samle alle l\u00e6rerne er i gymsalene. De har INGEN plass hvor de kan samle alle elevene, unntatt ute p\u00e5 skoleplassen. Ett av m\u00e5lene i Idrettsplanen er \u00e5 styrke frivilligheten og tilrettelegge for frivillige i idretten. La det bli litt enklere for alle som jobber frivillig med aktiviteter i omr\u00e5det v\u00e5rt. La oss f\u00e5 mulighet til \u00e5 gi enda flere barn og unge et godt aktivitetstilbud, og til \u00e5 sikre at enda flere av dem har et nettverk rundt seg, noen som ser dem og f\u00f8lger dem opp. En flerbrukshall p\u00e5 Mj\u00f8lker\u00e5en vil ha stor innvirkning p\u00e5 mulighetene vi har til \u00e5 gi aktivitetstilbud i n\u00e6rmilj\u00f8et. Aktivitet har, som dere vet, effekt p\u00e5 b\u00e5de kropp og sinn og helsegevinsten er stor. I et omr\u00e5de med betydelige helse- og sosial kostnader, mener vi at der er et potensiale for reduserte kostnader for Bergen Kommune. Og ikke minst, vi tilh\u00f8rer et LEVEK\u00c5RSOMR\u00c5DE, med alle de utfordringene det gir. Mj\u00f8lker\u00e5en skole (1-10): En av Bergens st\u00f8rste skoler 692 elever (kap. 650). Utbygging + generasjonsskifte i omr\u00e5det. 2 sm\u00e5 gymsaler (203m 2 + 228 m 2 ), 2 klasser m\u00e5 dele gymsal (inne annenhver uke). Fullt p\u00e5 kveldstid, ved m\u00f8ter/arrangement utg\u00e5r treningen, ikke rom for FAU og andre til \u00e5 sette i gang aktiviteter i salene. Kun gymsalene er store nok til \u00e5 samle alle l\u00e6rerne. INGEN plass til \u00e5 samle alle elevene innend\u00f8rs. PALS (Positiv atferd, st\u00f8ttende l\u00e6ringsmilj\u00f8 og samhandling \u2013 god l\u00e6ring/anti-mobbing) 1.-7. kl MOT (Mot til \u00e5 leve, Mot til \u00e5 bry seg, Mot til \u00e5 si nei \u2013 MOT, en helhetlig modell for hvordan skoler og lokalsamfunn kan jobbe sammen med ungdom, som involverer b\u00e5de fritidsarena og foreldre.) 8.-10. kl MILJ\u00d8ARBEIDER, som har god kontakt med elevene, setter i gang ulike aktiviteter og bruker elever og tidligere elever som hjelpere til \u00e5 gjennomf\u00f8re aktivitetene. Elevene har sin egen \u2018BRY DEG KOMITE\u2019. FAU Mj\u00f8lker\u00e5en skole: Hovedfokus UORGANISERT AKTIVITET. Jobbet i mange \u00e5r med plan for utearealet ved skolen, samt bist\u00e5tt milj\u00f8arbeider/skolen med \u00e5 s\u00f8ke midler til ettermiddagsaktiviteter for ungdommer. Satte i gang jobben med \u00e5 oppgradere utearealet ved skolen. Ansvar for Sandvolleyballbanen og Streetbasketbanen p\u00e5 Marikollen N\u00e6rmilj\u00f8anlegg, et samarbeid mellom FK Bergen Nord, skolen og FAU. Samarbeid med natteravnene som \u2018patruljerer\u2019 omr\u00e5det. Salhus skole (1-7): 108 elever. 1 gymsal (176 m 2) fullbooket p\u00e5 kveldstid. FK Bergen Nord: Ca 1000 medl, 70 lag, 3 baner - Marikollen, Salhus og Tellevik (7-er bane). FAIR PLAY-KLUBB og NFF Kvalitetsklubb. Jobber kontinuerlig med holdninger. P\u00e5drivere med enorm innsats for \u00e5 fullf\u00f8re Marikollen N\u00e6rmilj\u00f8anlegg, som best\u00e5r av kunstgressbane, sandvolleyballbane og streetbasketbane. Fullf\u00f8rt ved hjelp av midler fra Trond Mohn, Tippemidler samt mange tusen dugnadstimer. Banekapasiteten p\u00e5 fotballbanene er likevel sprengt. Hall vil gi: mer innetrening, viktig om vinteren + slippe \u00e5 leie dyr treningstid av andre, alternativ trening, samarbeid med andre lag/klubber om for eksempel idrettsskole. En hall vil ogs\u00e5 gi s\u00e5rt tiltrengte garderober for b\u00e5de Bergen Nords lag og ikke minst for lagene som kommer p\u00e5 bes\u00f8k. Ved mye sn\u00f8 m\u00e5 trenere, aktive og foreldre ut for \u00e5 m\u00e5ke (stort sett de samme som gj\u00f8r dette). Hvis is, blir det ingen trening. Kontinuerlig jobbing med \u00e5 finne ledere/trenere/frivillige, stor slitasje da de som stiller til ulike verv sitter i mange \u00e5r og jobber mye (mye praktisk tilrettelegging pga treningsforholdene). St\u00f8rst frafall av aktive i gruppen 14-18 \u00e5r. Salhus Turn & IL: ca. 650 medlemmer. Turngruppen: Har trent p\u00e5 Mj\u00f8lker\u00e5en Skole, Salhus Skule, \u00c5sanehallen, Flaktveithallen og Turnkassen (Land\u00e5s, m\u00e5 bet dyr leie). Ventelister, kunne rekruttert flere med bedre treningsforhold i n\u00e6rmilj\u00f8et. Krever mye utstyr/stor plass/kan ikke tas med i bilen. H\u00e5ndballgruppen: Ca 120 medlemmer (har v\u00e6rt 200). Trener n\u00e5 i \u00c5stveithallen og Flaktveithallen, men har ikke nok halltid. Har tidligere trent p\u00e5 Mj\u00f8lker\u00e5en skole, \u00c5stveithallen, \u00c5sanehallen og Rolland ballhall. Har leid i Nordneshallen, Buehallen og Meland Aktiv, som er b\u00e5de kostbart og slitsomt. Mistet en del medlemmer, mye p\u00e5 grunn av altfor lite tildelt treningstid i hall. Kunne hatt flere trenere, hvis treningene var i n\u00e6rmilj\u00f8et. Med hall p\u00e5 Mj\u00f8lker\u00e5en vil b\u00e5de \u00c5sane, Tertnes og Flaktveit f\u00e5 mer treningstid i hallene som ligger i deres n\u00e6romr\u00e5de. De fleste i klubben bor i Mj\u00f8lker\u00e5en omr\u00e5det/gangavstand. For b\u00e5de turn og h\u00e5ndball er frafallet blant unge mellom 13-18 \u00e5r st\u00f8rst. Med en hall p\u00e5 Mj\u00f8lker\u00e5en f\u00e5r klubben samlet aktiviteten p\u00e5 ett sted, noe som ogs\u00e5 gir sterkere tilh\u00f8righet til omr\u00e5det, samt at klubben har mulighet for \u00e5 gi flere barn og unge et tilbud. IL Norna-Salhus: Har f\u00e5tt gode treningsvilk\u00e5r p\u00e5 Leikvang, men m\u00e5 supplere med treningstid i \u00c5stveithallen. En hall p\u00e5 Mj\u00f8lker\u00e5en vil gi klubben treningslokale i omr\u00e5det. Klubben stiller seg derfor bak initiativet med \u00e5 f\u00e5 en hall i n\u00e6rmilj\u00f8et. TIF Viking (Nyborg Volleyballklubb): Mj\u00f8lker\u00e5en skole er viktig for rekruttering til klubben. Volleyball st\u00e5r sterkt blant de ansatte, har bl.a trener for herrer elite/landslagstrener samt landslagsspiller i kollegiet. Blant norges beste volleyballklubber p\u00e5 herresiden, elitelag ogs\u00e5 p\u00e5 damesiden. Stort rekrutteringspotensiale med bedre treningsforhold, har m\u00e5ttet avvise unge som vil trene, har tidligere \u2018flydd byen rundt\u2019 for \u00e5 trene: Mj\u00f8lker\u00e5en skole, Li skole, \u00c5stveithallen, Stemmemyren, Haukelandshallen, Ny-Krohnborg skole, Land\u00e5shallen, Amalie Skram v.g.skole. En hall vil kunne bidra til at alle de yngste f\u00e5r trene i n\u00e6romr\u00e5det. Volleyball er et godt alternativ som kan fange opp dem som ikke spiller fotball, eller som faller fra fotballen i ten\u00e5rene. Viser her til beskrivelse om at det er vansker med \u00e5 finne alternative idretter som fenger gutter. I forslag til tidligere Idrettsplan er nevnt at gutter har hatt en nedgang i antall aktive. Bilde fra mulighetsstudien (Ramb\u00f8ll) Perspektiv - S\u00f8r Idrettshallen sett fra fotballbane ved gangvei til barneskolen. Hallen ligger nedtrappet i terreng som gj\u00f8r at bygget oppleves som lavere p\u00e5 dette i niv\u00e5et. MJ\u00d8LKER\u00c5EN TRENGER EN AKTIVITETSARENA OG SOSIAL ARENA! "
}