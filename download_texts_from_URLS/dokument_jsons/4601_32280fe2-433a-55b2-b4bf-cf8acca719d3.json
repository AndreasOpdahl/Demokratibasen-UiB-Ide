{
  "dokument_id": "32280fe2-433a-55b2-b4bf-cf8acca719d3",
  "doc_type": "case_attachment",
  "kommune": 4601,
  "tittel": "Laksev\u00e5g gnr 153 bnr 29 Damsg\u00e5rdsallmenningen 1. Klage over avslag p\u00e5 endringss\u00f8knad om balkonger m.m",
  "url": "https://bergen.kommune.no/politikere-utvalg/api/fil/bk360/12197762/Laksevag-gnr-153-bnr-29-Damsgardsallmenningen-1-Klage-over-avslag-pa-endringssoknad-om-balkonger-m-m",
  "tekst": " Byr\u00e5d for byutvikling Fullmaktssak /25 Saksframstilling V\u00e5r referanse: 2024/172180-5 Laksev\u00e5g gnr 153 bnr 29 Damsg\u00e5rdsallmenningen 1. Klage over avslag p\u00e5 endringss\u00f8knad om balkonger m.m. Hva saken gjelder: Saken gjelder klage over avslag p\u00e5 deler av s\u00f8knad om endring av rammetillatelse datert 15.03.2015 til ombygging av gamle Laksev\u00e5g kommunehus. Avslaget gjelder endringer p\u00e5 fasaden mot Damsg\u00e5rdsveien som omfatter \u00f8kt bredde p\u00e5 24 balkonger, samt endret vindu- og balkongutforming. Oms\u00f8kte endringer p\u00e5 fasaden mot Damsg\u00e5rdsallmenningen og mot sj\u00f8 er gitt tillatelse i samtidig utstedt vedtak. Det vises til vedtakets pkt. 1 for komplett oversikt over oms\u00f8kte endringer. Plan- og bygningsetatens avslag beror p\u00e5 at tiltaket ikke innehar eller ivaretar visuelle kvaliteter og kulturelle verdier, samt manglende rettslig grunnlag for \u00e5 dispensere fra gjeldende reguleringsplan \u00a7 5.3.2 om balkongenes utkragning, jf. hhv. pbl. \u00a7\u00a7 29-2 og 19-2. Vedtaket er p\u00e5klaget av ansvarlig s\u00f8ker Opus Bygg AS v/Elin Vetaas p\u00e5 vegne av tiltakshaver Nye Damsgaard Brygge AS. Eiendommen omfattes av reguleringsplan 62090000 fra 2014 og er regulert til kombinert bebyggelse og anleggsform\u00e5l. I gjeldende kommunedelplan for Bergenhus er den vist som senteromr\u00e5de. KPA 2018 viser for \u00f8vrig eiendommen som senterform\u00e5l og den ligger innenfor hensynssonene byggegrense langs sj\u00f8 og historisk senter Laksev\u00e5g. Tiltakene i denne klagesak er avhengig av oms\u00f8kte dispensasjon fra reguleringsplanens \u00a7 5.3.2, jf. pbl. \u00a7 19-1. Det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 153/92 (Bergen kommune). Merknaden er ikke av relevans for denne klagesaken. Byarkitekten anbefaler tiltaket. Det vises til at transformasjonen til bolig har f\u00f8rt til at bygningen ikke lenger er leselig som et bygg med en offentlig historie. Det vises st\u00f8tte til de konkrete tiltakene som er gitt tillatelse. Tiltakene i denne klagesaken er ikke kommentert n\u00e6rmere. Byantikvaren viser til at Laksev\u00e5g kommunehus er et viktig kulturhistorisk bygg, men p\u00e5peker at bygningens eksteri\u00f8r ikke lenger er leselig som et bygg med tidligere viktig og identitetsskapende rolle. Byantikvarens viser likevel st\u00f8tte til de konkrete tiltakene som er gitt tillatelse. Tiltakene i denne klagesaken er ikke kommentert n\u00e6rmere. Bymilj\u00f8etaten v/Veiforvaltningsseksjonen har uttalt seg positiv til dispensasjon fra byggegrense langs kommunal vei for balkonger mot Damsg\u00e5rdsallmenningen og Damsg\u00e5rdsveien, p\u00e5 n\u00e6rmere angitte betingelser. Seksjon Byromsforvaltning sin uttalelse ber\u00f8rer ikke tiltakene i denne klagesaken. 1 Klage: Klager mener at Plan- og bygningsetaten ikke har tilstrekkelig vurdert flere relevante faktorer. Innledningsvis vises det til forhandlinger med Byantikvaren i 2023, om \u00e5 finne tilstrekkelig l\u00f8sninger for bygget i sin helhet. Tiltak p\u00e5 fasaden mot Damsg\u00e5rdsveien har fra tidlig stadium blitt ansett som OK, og fokus har v\u00e6rt p\u00e5 andre fasader \u2013 Mot sj\u00f8siden og mot Damsg\u00e5rdsallmenningen. Det vises til vedlagte m\u00f8tereferat. N\u00e5r det gjelder tiltakets estetiske betydning, vises det til at fasaden mot Damsg\u00e5rdsveien er den minst synlige fasaden. Fasaden er dessuten allerede endret fra det opprinnelige uttrykket og kulturminneverdien er uansett tapt, slik at om balkonger er litt st\u00f8rre har liten betydning. Tiltaket bidrar ogs\u00e5 til at fasaden f\u00e5r et helhetlig uttrykk. Klager p\u00e5peker for \u00f8vrig at avslag inneb\u00e6rer at 24 balkonger m\u00e5 fjernes og remonteres med n\u00e6r identiske balkonger, slik at den eneste forskjell er at balkongene vil v\u00e6re 35 \u2013 50 cm smalere. Dette er b\u00e5de kostnadskrevende og lite b\u00e6rekraftig med hensyn til den milj\u00f8messige og \u00f8konomiske belastningen for tiltakshaver. Det trekkes frem at tiltakshaver ikke har noe \u00e5 vinne p\u00e5 at disse balkongene har blitt noe bredere enn det kommunen mener er godkjent, og som fra tiltakshavers syn skyldes rene misforst\u00e5elser i tidligere byggesak. Det anf\u00f8res i denne sammenheng at kommunen m\u00e5 vurdere forholdsmessigheten ved \u00e5 gi avslag. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene i pbl. \u00a7 19-2 ikke er oppfylt for \u00e5 gi dispensasjon fra planbestemmelsen \u00a7 5.3.2 om balkongenes st\u00f8rrelse og plassering. Det vises til at hele 60 % av fasadebredden vil v\u00e6re dekket med balkonger, som fremst\u00e5r ruvende og dominerende. Dispensasjon f\u00f8rer da til at bygget kommer sterkere i konflikt med byggets arkitektoniske kvaliteter og opprinnelige fasadeuttrykk. Balkongene er ogs\u00e5 av negativ betydning for hensynet til lys og luft p\u00e5 fortau. Det er ellers ingen s\u00e6rlige relevante objektive fordeler ved \u00e5 innvilge dispensasjon. N\u00e5r det gjelder den konkrete vurderingen om tiltakets visuelle kvaliteter, viser fagetaten til at fasaden mot Damsg\u00e5rdsveien er godt synlig av hensyn til dets st\u00f8rrelse langs relativt trafikkert vei. Fagetaten mener videre at utvidelsen og oms\u00f8kte endringer gj\u00f8r at fasaden mister sin lesbarhet i enda st\u00f8rre grad. Helheten p\u00e5 fasaden fremst\u00e5r da som visuelt oppstykket og usammenhengende. I tillegg vil de nederste balkongene ha negativ innvirkning p\u00e5 omgivelsene og bidra til reduksjon av lys og luft med tanke p\u00e5 underliggende fortau. I forbindelse med henvisningen til forhandlinger med Byantikvaren, p\u00e5peker fagetaten for \u00f8vrig at det skal vektlegges ogs\u00e5 andre faktorer enn de som er innenfor Byantikvarens fagomr\u00e5de. Det vises til fagetatens notat datert 13.12.2024 i sin helhet. Byr\u00e5dens vurdering og konklusjon: Kort om sakshistorikk og utgangspunkter for byr\u00e5dens vurderinger Saken har en lengre historikk etter at dav\u00e6rende byr\u00e5d for byutvikling, klima og milj\u00f8 den 14.06.2015 innvilget tillatelse til ombygging av gamle Laksev\u00e5g kommunehus fra kontor og administrasjonsbygg til bolighus, i forbindelse med klage p\u00e5 avslagsvedtak. Det ble stadfestet og opprettholdt ved dom i Gulating lagmannsrett, at tiltaket var utf\u00f8rt i strid med gitte tillatelser. Det har det v\u00e6rt oms\u00f8kt ulike l\u00f8sninger med sikte p\u00e5 \u00e5 rette forholdet \u2013 \u00c9n i 2019 som ble delvis innvilget av utvalg for milj\u00f8 og byutvikling i 2020, samt byggesaken til behandling. Det foreligger n\u00e5 tillatelse for legalisering og nye tiltak p\u00e5 fasadene mot Damsg\u00e5rdsallmenningen og mot sj\u00f8. Legalisering av tiltak p\u00e5 fasaden mot Damsg\u00e5rdsveien er imidlertid gitt avslag og er til behandling i denne klagesak. Det omfatter f\u00f8lgende tiltak, som allerede er utf\u00f8rt i strid med opprinnelig byggetillatelse og som er oppramset i avslagsvedtakets pkt. 1: 2 \u00abI dette vedtaket behandles kun f\u00f8lgende deler av s\u00f8knad om endring: Legalisering av f\u00f8lgende tiltak: Mot Damsg\u00e5rdsveien: - 4 stk. balkonger utvidet fra 1,5 x 2,675 meter til 1,5 x 3,025 meter. - 16 stk. balkonger utvidet fra 1,5 x 3,475 meter til 1,5 x 3,775 meter. - 4 stk. balkonger utvidet fra 1,5 x 3,475 meter til 1,5 x 4,475 meter. Fasadeendringer av fasade mot Damsg\u00e5rdsveien best\u00e5ende av f\u00f8lgende: - Totalt 8 stykk vinduer endret til 12Mx18M. - S\u00f8yler i fremkant mellom balkonger i 4. og 5. etg.\u00bb Godkjent situasjon i korte trekk: Alle balkongene utenom raden til h\u00f8yre, er 1,5 x 3,475 meter. Raden til h\u00f8yre er 1,5 x 2,675 meter. Ikke s\u00f8yler mellom 4. og 5. etg. Avlange vinduer mellom balkongene. Oms\u00f8kte situasjon i korte trekk: Alle balkongene utvides (se markert omr\u00e5de i bl\u00e5tt). S\u00f8yler mellom 4. og 5. etg. Vinduer utvidet i bredde og redusert i h\u00f8yde. Byr\u00e5den vil presisere at selv om tiltaket allerede er utf\u00f8rt, vil det v\u00e6re uten betydning for saksbehandlingen. Det vises til at alle bygges\u00f8knader skal behandles som om at tiltaket ikke er utf\u00f8rt. Dette forhold skal da ogs\u00e5 v\u00e6re verken til fordel eller ulempe for s\u00f8ker. Med dette vil ikke byr\u00e5den g\u00e5 inn i en forholdsmessighetsvurdering. Byr\u00e5den vil heller ikke vektlegge den kostnad- eller milj\u00f8messige betydningen mv. som retting vil kunne medf\u00f8re. Dispensasjon fra planbestemmelsen \u00a7 5.3.2, jf. pbl. \u00a7 19-2 Det f\u00f8lger av planbestemmelsen \u00a7 5.3.2 at balkonger \u00abtillates utkraget over vist form\u00e5lsgrense med maksimalt 1 m fra fasadeliv. Dette gjelder mot sj\u00f8 og mot Damsg\u00e5rdsveien\u00bb. Byr\u00e5den vil innledningsvis kort redegj\u00f8re for sakshistorikken av hensyn til at denne sak ang\u00e5r utvidelse i bredde, og ikke \u00f8kt utkragning fra fasadelivet i forhold til godkjent situasjon. Bergen bystyre fattet planvedtak den 23.04.2014 med tilsvarende begrensninger i \u00a7 5.3.2, som i dag. Flere forhold ved planen ble p\u00e5klaget av forslagsstiller og andre parter, og i dav\u00e6rende byr\u00e5d sin klagesaksbehandling i m\u00f8tet 12.03.2015 sak 1078-15 ble den aktuelle bestemmelsen endret fra \u00abmaksimalt 1 m\u00bb til \u00abmaksimalt 1,7 m\u00bb. Selv om klage p\u00e5 planvedtaket enda var til behandling hos Fylkesmannen (n\u00e5, Statsforvalteren), besluttet byr\u00e5d for byutvikling \u00e5 utstede tillatelse til ombyggingen i tr\u00e5d med ovennevnte planendring. 3 Det innebar at balkongene ble godkjent med utkragning p\u00e5 1,7 m. I henhold til opplysninger fra s\u00f8ker har bygget blitt etterisolert, slik at den reelle balkongutkragningen er 1,5 m, som oms\u00f8kt. Den 02.11.2015 opphevet Statsforvalteren byr\u00e5dets planendring. Det medf\u00f8rte at planbestemmelsen fikk sitt opprinnelig innhold med en begrensing p\u00e5 maksimal utkragning p\u00e5 1 m. Etter byr\u00e5dens gjennomgang har dette imidlertid ikke hatt noen betydning for byggetillatelsen som allerede var gitt innen det tidspunktet. Denne sak ang\u00e5r da utvidelse av bredden p\u00e5 godkjente balkonger tilsvarende 0,3 m for 16 stk. balkonger, 0,35 m for 4 stk. balkonger og 1 m for 4 stk. balkonger i henhold til opplysninger i vedtaket. Utvidelsene har lik utkragning som godkjent situasjon fra 2015, men som m\u00e5 n\u00e5 vurderes opp mot gjeldende begrensing p\u00e5 maksimal 1 m utkragning. Av denne grunn tas det stilling til oms\u00f8kte dispensasjon fra bestemmelsen for utvidelsene i seg selv, jf. pbl. \u00a7 19-1. Vilk\u00e5rene for dispensasjon f\u00f8lger av pbl. \u00a7 19-2, hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynet bak bestemmelsen om maksimal dybde p\u00e5 balkonger p\u00e5 1 meter fra fasadelivet antas \u00e5 v\u00e6re \u00e5 dempe balkongenes dominerende virkning p\u00e5 fasaden, bevare kulturminneverdier i bygget, samt \u00e5 skape mer lys og luft for tilliggende offentlige arealer. I tillegg skal bestemmelsen ivareta hensyn til frisikt, drift og vedlikehold knyttet til byggegrense mot offentlig veg. Byr\u00e5den anser ikke tema om balkongenes bredde \u00e5 v\u00e6re i kjernen av hva bestemmelsen regulerer. Det er likevel klart at \u00f8kt bredde p\u00e5 balkonger med utkragning utover 1 m vil kunne ha en viss betydning for hensynene som gj\u00f8res gjeldende. Det avgj\u00f8rende for byr\u00e5den er i hvilken grad oms\u00f8kte utvidelse tilsidesetter hensynene. For det f\u00f8rste vil byr\u00e5den poengtere at utvidelsen er uten betydning for forhold knyttet til frisikt, drift og vedlikehold av offentlig vei. Dette f\u00f8lger av fagetatens og Bymilj\u00f8etatens vurderinger. Videre mener byr\u00e5den at utvidelsene utgj\u00f8r mindre endringer med hensyn til hvilken grad balkongene anses som dominerende p\u00e5 fasaden, eller p\u00e5virker kulturminneverdier i bygget. Byr\u00e5den n\u00f8yer seg i hovedsak med \u00e5 vise til at verken Byantikvaren eller Byarkitekten har inngitt noen innvendinger til denne delen av oms\u00f8kte tiltak. Det vises s\u00e6rskilt til referat datert 16.10.2023, der Byantikvaren skal ha gitt blant annet f\u00f8lgende innspill til ansvarlig s\u00f8ker: \u00abMye av det opprinnelige kulturminnet er svekket pga endringer gjennom tidene og med endret bruk og ombygging til bolig samt \u00e5 ha balkonger p\u00e5 bygget. De ser at med byggets funksjon som boligbygg s\u00e5 er det ogs\u00e5 funksjonelt med balkonger. Om balkonger da er litt st\u00f8rre eller mindre i fasade mot Damsg\u00e5rdsveien har det ikke vesentlig betydning for kulturminnet, og bygde balkonger kan beholdes slik de er. Heller ha fokus p\u00e5 sj\u00f8siden.\u00bb (min understrekning) Det henvises for \u00f8vrig til byr\u00e5dens vurderinger om tiltakets visuelle kvaliteter, som i st\u00f8rre grad ber\u00f8rer dette tema, av relevans for dispensasjonsvurderingen. Hensynene bak bestemmelsen blir ikke \u00abvesentlig tilsidesatt\u00bb, jf. pbl. \u00a7 19-2. Uten at byr\u00e5den kan identifisere nevneverdige ulemper knyttet til at det foretas mindre justeringer p\u00e5 fasaden i forhold til godkjent situasjon, mener byr\u00e5den at fordelene ved dispensasjon ikke m\u00e5 gj\u00f8res gjeldende i s\u00e6rlig stor grad. Byr\u00e5den legger da ikke vekt p\u00e5 4 tiltakshavers fordeler ved \u00e5 unng\u00e5 \u00e5 m\u00e5tte rette utf\u00f8rte tiltak, men mener det er en relevant fordel at boligseksjonene f\u00e5r et gunstigere privat uteoppholdsareal p\u00e5 fasaden uten negativ betydning for omgivelsene eller andre relevante hensyn. Denne fordelen vurderes til \u00e5 v\u00e6re av positiv betydning for kommunens arealdisponering. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Tiltakets visuelle kvaliteter og betydning for kulturelle verdier, jf. pbl. \u00a7 29-2 Det f\u00f8lger av pbl. \u00a7 29-2 at tiltaket \u00abskal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. I tillegg kan kommunen, ved tiltak som knytter seg til et eksisterende byggverks ytre, \u00ablegge vekt p\u00e5 hensynet til viktige historiske, arkitektoniske og andre kulturelle verdier\u00bb. Byr\u00e5den vil legge noen viktige premisser for den videre vurderingen. Laksev\u00e5g kommunehus er riktignok et kulturhistorisk viktig bygg, men har gjennomg\u00e5tt store endringer i forbindelse med ombygging til boligbygg. Byantikvaren har i denne sammenheng uttalt at bygningens eksteri\u00f8r ikke lenger er leselig som et bygg med tidligere viktige og identitetsskapende rolle for tidligere Laksev\u00e5g kommune. I prosessen med \u00e5 finne l\u00f8sninger som til en viss grad kan virke avb\u00f8tende, er det gitt innspill fra Byantikvaren om at de konkrete balkongene mot Damsg\u00e5rdsveien ikke har vesentlig betydning for kulturminnet og kan beholdes slik de er. Byr\u00e5den vil derfor ikke legge noen s\u00e6rlig vekt p\u00e5 hensynet til kulturelle verdier, jf. \u00abkan\u00bb- formuleringen i pbl. \u00a7 29-2 annet punktum. Byr\u00e5den redegj\u00f8r i det f\u00f8lgende for sitt syn p\u00e5 tiltakets visuelle kvaliteter \u00abi seg selv og i forhold til dets funksjon og dets bygde og naturlige omgivelser og plassering\u00bb, jf. pbl. \u00a7 29-2 f\u00f8rste punktum. Omfanget av balkonger p\u00e5 fasaden er ikke n\u00f8dvendigvis spesielt interessant i et arkitektonisk perspektiv. Byr\u00e5den mener imidlertid at endringene av s\u00e6rlig betydning for bygningens arkitektoniske kvaliteter, alt er utf\u00f8rt i forbindelse med gitte tillatelser. All den tid det er for sent \u00e5 g\u00e5 tilbake og endre de vesentlige forutsettingene for prosjektet i sin helhet, finner ikke byr\u00e5den forhold som tilsier at de mindre justeringene ikke har tilfredsstillende kvaliteter i seg selv eller i forhold til dets funksjon. Dette synes ogs\u00e5 \u00e5 v\u00e6re i tr\u00e5d med Byarkitektens syn, som heller ikke g\u00e5r n\u00e6rmere inn p\u00e5 denne delen av oms\u00f8kte tiltak. Byr\u00e5den er uansett positiv til at en opprettholder en ryddig og symmetrisk fasade. Med hensyn til byggets bygde og naturlige omgivelser og plassering, vil byr\u00e5den trekke frem at det har p\u00e5g\u00e5tt, og vil p\u00e5g\u00e5, store endringer langs sj\u00f8fronten i dette omr\u00e5det. Fasaden mot Damsg\u00e5rdsveien med de oms\u00f8kte endringene, anses ikke \u00e5 skille seg vesentlig ut fra \u00f8vrig bebyggelse som er etablert eller oppgradert i nyere tid langs Damsg\u00e5rdsveien. Da er byr\u00e5den av den oppfatning at tiltaket ogs\u00e5 ivaretar disse hensyn. Samlet sett mener byr\u00e5den at tiltaket innehar tilfredsstillende visuelle kvaliteter, jf. pbl. \u00a7 29-2. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens avslagsvedtak datert 22.10.2024 oppheves i medhold av fvl. \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra reguleringsplan 62090000 \u00a7 5.3.2. 5 3. Med hjemmel i pbl. \u00a7 20-1, jf. \u00a7 21-4 gis det endringstillatelse for utvidelse i bredde av 24 balkonger mot Damsg\u00e5rdsveien, fasadeendring i form av vinduer og endret balkongutforming og s\u00f8yler mellom balkonger i 4. og 5. etasje. 4. Det overlates Plan- og bygningsetaten \u00e5 utferdige tillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 2. februar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 13.12.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. Klage datert 12.11.2024 6. Avslag p\u00e5 s\u00f8knad om endring datert 22.10.2024 7. Tillatelse til endringer datert 22.10.2024 8. Uttalelse fra Byantikvaren datert 09.08.2024 9. Uttalelse fra Bymilj\u00f8etaten datert 29.07.2024 10. Uttalelse fra Bymilj\u00f8etaten datert 09.07.2024 11. Uttalelse fra Byarkitekten datert 02.07.2024 12. S\u00f8knad datert 26.04.2024 13. P\u00e5legg om retting datert 31.10.2023 14. Rammetillatelse datert 15.09.2015 15. Tegninger 6 "
}