{
  "dokument_id": "8155d059-6e3e-55ea-8694-b8a8e895161b",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 23 fra Ingrid Nergaard Fjeldstad (V) om barneteater p\u00e5 Fl\u00f8yen. Utvalg for milj\u00f8 og byutvikling 20",
  "url": "https://bergen.kommune.no/politikere-utvalg/api/fil/bk360/9850635/Svar-pa-skriftlig-sporsmal-nr-23-fra-Ingrid-Nergaard-Fjeldstad-V-om-barneteater-pa-Floyen-Utvalg-for-miljo-og-byutvikling-20",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/12449-4 Saksbehandler: Malene Nesse Gr\u00f8nningen Fra Dato: 5. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 23 fra Ingrid Nergaard Fjeldstad (V) om barneteater p\u00e5 Fl\u00f8yen. Utvalg for milj\u00f8 og byutvikling 2024 H\u00f8yre gikk til valg p\u00e5 en 100 dagers plan hvor partiet var tydelig p\u00e5 at Bergenserne skulle merke at H\u00f8yre var i byr\u00e5d. N\u00e5 har H\u00f8yre straks styrt byen i 100 dager, og jeg lurer p\u00e5 status p\u00e5 hvordan det g\u00e5r med 100 dagers planen. 12. Ja til barneteater p\u00e5 Fl\u00f8yen og andre gode initiativer fra frivillighet og kultur Vi vil ha en holdningsendring. Det m\u00e5 bli slutt p\u00e5 den sendrektige saksbehandlingen som endte med at det ikke ble Hakkebakkeskogen p\u00e5 Fl\u00f8yen i sommer. H\u00f8yre vil si ja til kulturlivet og allmennyttige tiltak i Bergen. Ideelle organisasjoner som har tilbud til barn og unge skal f\u00e5 klapp p\u00e5 skulderen og raske svar fra kommunen. Sp\u00f8rsm\u00e5l til byr\u00e5den: 1. Hva har byr\u00e5det gjort for \u00e5 s\u00f8rge for aktivitet p\u00e5 Fl\u00f8yen i sommeren? 2. Kan byr\u00e5det vise til tiltak hvor en har sagt ja til kulturlivet og allmennyttige tiltak i Bergen? Svar fra byr\u00e5den: 1. Utleie av Fl\u00f8ysletten til kulturform\u00e5l er et positivt tilskudd til byens kulturliv, og tilbudet tilknyttet Fl\u00f8yenomr\u00e5det. Byr\u00e5det ser positivt p\u00e5 muligheten for i st\u00f8rre grad \u00e5 benytte omr\u00e5det til kulturarrangement. Regelverket for utleie av Fl\u00f8ysletten er ikke i tr\u00e5d med dette. Samtidig er sletten heller ikke tilrettelagt p\u00e5 en m\u00e5te som gj\u00f8r at man enkelt kan \u00f8ke bruken til arrangement. Blant annet t\u00e5ler vegetasjonen dette d\u00e5rlig, og det er behov for oppgraderinger. Det er ogs\u00e5 knyttet usikkerhet til Kamveiens tilstand. Byr\u00e5det vil legge frem en sak for bystyret om den videre bruken av Fl\u00f8ysletten, herunder muligheten for \u00e5 \u00f8ke bruken til kulturarrangement, i l\u00f8pet av v\u00e5ren. Byr\u00e5det har bedt om at s\u00f8knader om utleie av Fl\u00f8ysletten til kulturarrangement for 2024 l\u00f8ftes til behandling i byr\u00e5det. 2. Byr\u00e5det har sagt ja til ja til b\u00e5de kulturlivet, idretten og n\u00e6ringslivet gjennom sitt arbeid med b\u00e5de tilskuddsforvaltningen og budsjettet for 2024. Byr\u00e5dets arbeid med forenklinger i tilskuddsforvaltningen er p\u00e5begynt. Tilskuddsordninger for kultur og frivillighet er samkj\u00f8rt, retningslinjer er tydeliggjort, ordninger har blitt rendyrket slik at det er tydeligere for s\u00f8kere hvilken ordning de skal s\u00f8ke p\u00e5, flere krav til tilskuddsmottakere er fjernet og det er lempet p\u00e5 rapporteringskravene for noen av ordningene. Det jobbes i tillegg for \u00e5 bedre kommunikasjonen av ordningene. Byr\u00e5det og byr\u00e5dspartiene har sagt ja til en rekke viktige p\u00e5plussinger p\u00e5 feltene n\u00e6ring, kultur og idrett i budsjettet for 2024. I sin tilleggsinnstilling til budsjett 2024 styrket byr\u00e5det aktivitetskortordningen med kr 5 mill. Videre sikret byr\u00e5det flere viktige engangstilskudd \u2013 blant annet kr 5 mill. til S\u00e6dalen IL for \u00e5 bidra til realiseringen av S\u00e6dalen idrettspark, kr 2,6 mill. til Bjarg IL i forbindelse med bygging av Bjarg Arena, kr 1,5 mill. til Stiftelsen Statsraad Lehmkuhl og et tilskudd for gjennomf\u00f8ring av One Ocean Week 2024. Byr\u00e5dspartiene inngikk budsjettforlik med st\u00f8ttepartiene som sikret en ytterligere budsjett\u00f8kning p\u00e5 feltene n\u00e6ring, kultur og idrett p\u00e5 til sammen kr 16,45 mill. Dette innebar betydelige engangstilskudd til blant annet privateide idrettsanlegg (kr 7 mill.), Bergen Sentrum AS (kr 2 mill.), Bergen Vitensenter AS (kr 2 mill.), Opera Bergen (kr 2 mill.), Bymuseet (kr 2 mill.) og Litteraturhuset (kr 1 mill.). Byr\u00e5det har ogs\u00e5 gitt st\u00f8tte til realisering av maratonmarkeringen av nobelprisvinner Jon Fosse p\u00e5 Det Vestnorske Teater. Vedlagt er ogs\u00e5 en oversikt over antall tillatelser til leie av byrom som er gitt i perioden 1. oktober 2023 \u2013 25. januar 2024. Christine Kahrs - Byr\u00e5d for byutvikling Dokumentet er godkjent elektronisk. "
}