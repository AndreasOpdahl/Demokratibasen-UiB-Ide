{
  "dokument_id": "854862fd-3abc-5128-a0aa-a6501435acd8",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til oppstart av omr\u00e5dereguleringsplan for E39 V\u00e5gsbotn - Klauvaneset",
  "url": "https://bergen.kommune.no/politikere-utvalg/api/fil/bk360/11788473/Framstilling-Horingsuttalelse-til-oppstart-av-omradereguleringsplan-for-E39-Vagsbotn-Klauvaneset",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/187093-4 H\u00f8ringsuttalelse til oppstart av omr\u00e5dereguleringsplan for E39 V\u00e5gsbotn - Klauvaneset Hva saken gjelder: Statens vegvesen har i medhold av plan- og bygningsloven \u00a7\u00a7 3-7 og 12-8, og i samr\u00e5d med Bergen kommune, startet regulering av E39 V\u00e5gsbotn - Klauvaneset. Oppstart av reguleringsplanarbeid ble kunngjort den 9.desember 2024. Reguleringsplanen vil utarbeides som en omr\u00e5deregulering etter pbl \u00a7 12-2, og skal fastsette arealbruk innenfor planomr\u00e5det og detaljere utforming av et nytt riksveianlegg. Form\u00e5let med planarbeidet er i hovedsak \u00e5 regulere ny firefelts vei, med to separate tunneler, og planfrie kryss i hver ende. Veiprosjektet vil knytte Bergen og Nordhordland bedre sammen, og v\u00e6re b\u00e5de en effektiv, sikker og forutsigbar transportforbindelse i regionens riksveinett. Reguleringsplanarbeidet vil ta utgangspunkt i bystyrets vedtatte tras\u00e9 og f\u00f8ringer fra gjeldende kommune- delplan fra 2022. Ved oppstart er det er varslet et noe utvidet planomr\u00e5de i forhold til kommunedelplanens grenser. Det er gjort for \u00e5 ta h\u00f8yde for \u00e5 optimalisere tilkoblinger til eksisterende veinett, fremf\u00f8ring av private tilkomstveier, str\u00f8mforsyning, avl\u00f8psledninger, midlertidige anleggsomr\u00e5der m.m. Planomr\u00e5det vil innsnevres i den videre planprosessen. Statens vegvesen har opprettet en egen nettside for prosjektet som vil bli oppdatert underveis i planprosessen. Informasjon om planarbeidet, og relevante dokumenter i saken, er og vil bli tilgjengeliggjort p\u00e5 denne prosjektsiden. Vegvesenet forventer at reguleringsplan- arbeidet vil kunne ta to til tre \u00e5r, med forbehold om lavt konfliktniv\u00e5, og at det Figur 1: Kart over planomr\u00e5det ved oppstart 1 ikke avdekkes uventede, komplekse, regulerings-tekniske problemstillinger underveis. H\u00f8ringsfrist: 1.februar 2025 Overf\u00f8ring av planforberedelse til statlig myndighet: Planarbeidet er startet med hjemmel i Plan- og bygningslovens \u00a7 3-7 tredje ledd. Denne bestemmelsen \u00e5pner for at Statens vegvesen, etter samr\u00e5d med planmyndigheten, kan utarbeide og fremme forslag til arealplan for st\u00f8rre samferdselsanlegg og teknisk infrastruktur, og selv beslutte \u00e5 legge slike planer ut p\u00e5 offentlig ettersyn. Vegvesenet og Plan- og bygningsetaten har kommet til enighet om hva som skal reguleres, og at staten kan utf\u00f8re de oppgavene som kommunens planadministrasjon vanligvis utf\u00f8rer i forbindelse med oppstart av offentlig planarbeid (se vedlegg 4). Denne byr\u00e5dssaken vil s\u00f8ke \u00e5 avklare videre prosess inkludert fordeling av roller og myndighet i planarbeidet. Det vil v\u00e6re byr\u00e5det som avgir h\u00f8ringsuttalelse p\u00e5 vegne av kommunen ved ekstern utarbeidelse av planforslag. Bystyret f\u00e5r saken til vurdering ved sluttbehandling. Det anses ikke hensiktsmessig at bystyret eventuelt skulle avgi h\u00f8ringsuttalelse i saker som organet selv fatter vedtak i. Bakgrunn: Kommunedelplan for E16/E39 Arna - V\u00e5gsbotn - Klauvaneset med bestemmelser og retningslinjer gir rammer for planarbeidet. Bystyret gjorde vedtak om kommunedelplanen den 22.06.2022, sak 180/22: \u00ab1. Med hjemmel i pbl. \u00a711-15 og \u00a711-16. vedtas f\u00f8lgende kommunedelplan: A. Arna og \u00c5sane bydeler - Kommunedelplan med konsekvensutredning E16/E39 Arna - V\u00e5gsbotn \u2013 Klauvaneset, planID 61200000 alternativ N1 med kryssprinsipp A for strekningen V\u00e5gsbotn \u2013 Klauvaneset, vist p\u00e5 plankart S1aN1 datert 10.02.2022 a. Alternativ N1 med kryssprinsipp A for strekningen V\u00e5gsbotn \u2013 Klauvaneset b. Alternativ S1a, s\u00f8r for koordinat Y 67040000, p\u00e5 strekningen Arna - V\u00e5gsbotn B. For strekningen V\u00e5gsbotn-Klauvaneset skal det fysisk legges til rette slik at det er mulig \u00e5 etablere tungbil-felt i begge retninger. Fremkommelighet for kollektivtransport skal prioriteres fremfor fremkommelighet for \u00f8vrig motorg\u00e5ende transport. 2. F\u00f8lgende forutsetninger skal legges til grunn og innarbeides i reguleringsplanen: a) Det arbeides for \u00e5 redusere omfanget/konsekvensene av kryss i V\u00e5gsbotn. Merknad Bystyret ber byr\u00e5det om at i det videre planarbeidet jobbes med en l\u00f8sning som har fokus p\u00e5 vern av jordbruksareal og natur.\u00bb Den vedtatte kommunedelplanen inneb\u00e6rer at det skal etableres en lang firefelts tunnel mellom V\u00e5gsbotn og Klauvaneset i nord, se figur 2. P\u00e5 strekningen Arna - V\u00e5gsbotn var det kun kryssomr\u00e5det i V\u00e5gsbotn (kryssprinsipp A) og den s\u00f8rligste delen i Arna som ble vedtatt. Den mellomliggende strekningen ble tatt ut av planen i bystyrebehandlingen, hovedsakelig av hensyn til jordvern. 2 Figur 2: Utsnitt av gjeldende kommuneplan fra 2022 N\u00e5r det gjelder vedtakspunkt 1B, vil et vedtak om etablering av tungbil-felt, som ogs\u00e5 omfatter buss, v\u00e6re en beslutning som tas med hjemmel i veitrafikkloven, ikke i reguleringsplan etter plan- og bygningsloven. M\u00e5lformuleringer fra kommunedelplanen videref\u00f8res i reguleringsplanen. Prosjektet har f\u00f8lgende samfunnsm\u00e5l: \u2022 \u00abDet skal legges til rette for et riksveganlegg for E39 V\u00e5gsbotnKlauvaneset som skal knytte Bergen og Nordhordland bedre sammen og v\u00e6re en effektiv, sikker og forutsigbar transportforbindelse i riksvegnettet. Veganlegget skal samtidig avlaste dagens vegnett i \u00c5sane bydel. \u2022 M\u00e5lsettingen i Milj\u00f8l\u00f8ftet om at veksten i persontransporten skal tas med kollektivtrafikk, sykling og gange, skal legges til grunn. \u2022 Som del av framtidig Ringveg \u00f8st skal anlegget bidra til framtidig reduksjon i biltrafikk gjennom Bergen sentrum. \u2022 Eksisterende bruks- og verneverdier skal ivaretas slik at verdifulle omr\u00e5der ikke \u00f8delegges eller bygges ned.\u00bb Utledet av samfunnsm\u00e5lene ble det fastsatt flere effektm\u00e5l, som er p\u00e5 et mer detaljert og konkret niv\u00e5 for vegprosjektets virkninger for brukerne og omgivelsene: \u2022 \u00abEffektm\u00e5l 1: Et sikkert transporttilbud for alle brukere \u2022 Effektm\u00e5l 2: \u00d8kt fremkommelighet og forutsigbarhet p\u00e5 hele strekningen for alle brukere \u2022 Effektm\u00e5l 3: Vegkapasitet \u2022 Effektm\u00e5l 4: Redusere s\u00e5rbarhet \u2022 Effektm\u00e5l 5: Ivareta bruks- og verneverdier\u00bb Om planarbeidet: E39 V\u00e5gsbotn - Klauvaneset omfatter 7 km ny motorvei der ca. 5,3 km vil v\u00e6re i tunnel, samt to planfrie kryss. Nytt veisystem planlegges etter dimensjoneringsklasse H3 som firefeltsvei med 23 m veibredde og fartsgrense 100 km/t, med tilpasninger avklart i kommunedelplanen. 3 Omr\u00e5dereguleringen vil i tillegg omfatte areal for kollektiv, g\u00e5ende og syklende i kryssomr\u00e5dene, omlegging av lokalveger og tilkomstveier, omr\u00e5der for framf\u00f8ring av ledninger og kabler, renseanlegg, st\u00f8ytiltak og midlertidige rigg- og anleggsomr\u00e5der. Oppgradert sykkel- og gangforbindelse mellom V\u00e5gsbotn og Klauvaneset vil i hovedsak f\u00f8lge dagens hovedvei langs Steinest\u00f8vegen. Det vil bli utarbeidet egen reguleringsplan for dette med antatt oppstart i l\u00f8pet av 2025. Denne l\u00f8sningen samsvarer med rekkef\u00f8lgekrav \u00a7 2.2.1 i kommunedelplanen om at gang- og sykkelveianlegg kan bygges ut i egen utbyggingsetappe innen tre \u00e5r etter at veianlegget er ferdigstilt. Styringsm\u00e5l og KS21 for prosjektet vil omhandle begge deler. Referat fra samr\u00e5dsm\u00f8te lister opp en rekke tema som skal vurderes i planarbeidet (se vedlegg 4). H\u00e5ndtering av overskuddsmasser, naturmangfold, jordvern, friluftsliv, trafikkavvikling i byggeperioden og andre trafikale forhold, er eksempler p\u00e5 viktige tema som vil utredes n\u00e6rmere. Krav til konsekvensutredning i samsvar med pbl \u00a7\u00a7 4-1 og 4-2 i plan- og bygningsloven er vurdert til \u00e5 v\u00e6re tilfredsstillende avklart p\u00e5 kommunedelplanniv\u00e5, jf. Forskrift om konsekvensutredning \u00a7 6 f\u00f8rste ledd bokstav b og \u00a7 8 f\u00f8rste ledd bokstav a. Dersom det kommer til ny informasjon eller skjer endringer av tiltak underveis i planarbeidet som kan ha betydning etter forskriften, vil det foretas ny vurdering av behovet for konsekvensutredning. Prioritering, kostnad og fremdrift: E39 V\u00e5gsbotn - Klauvaneset inng\u00e5r som del av framtidig ringvei \u00f8st i Bergen, og er en del av statens satsning p\u00e5 \u00e5 bygge ut delprosjekter langs E39 mellom Bergen og Trondheim, jf. Nasjonal transportplan 2025-2036. I NTP er prosjektet inkludert i planportef\u00f8ljen, som er en liste over prosjekter som Statens vegvesen vil prioritere \u00e5 bygge ut i perioden. V\u00e5gsbotn - Klauvaneset er gitt en investeringssum p\u00e5 6,9 mrd. kr, der det forutsettes delvis bompengefinansiering p\u00e5 1,6 mrd. kr av denne summen. Prosjektet fikk ved slutten av 2024 gitt et styringsm\u00e5l i underkant av 8,7 mrd. kr. Kostnadstallet er \u00f8vre grense for prosjektet, og omfatter b\u00e5de ny veg og oppgradering av gang- og sykkelforbindelse langs eksisterende veg. Prosjektet har f\u00e5tt \u00f8kte kostnader p\u00e5 grunn av endrede forutsetninger for kryssl\u00f8sninger i V\u00e5gsbotn, fravikss\u00f8knader som ikke har blitt godkjent, strengere klima- og milj\u00f8krav, \u00f8kte usikkerhetsfaktorer - s\u00e6rlig knyttet til grunnforhold, ev. utfylling i Langevatnet, overdekning i tunnel, uavklarte l\u00f8sninger for g\u00e5ende og syklende med mer. Finansiering av prosjektet er ikke endelig avklart, men det er en del av Bypakke Bergen. Det vil v\u00e6re opp til styringsgruppen i Milj\u00f8l\u00f8ftet \u00e5 fatte beslutning om bruken av bompenger i pakken. N\u00e5r reguleringsplanen er vedtatt, er prosjektet i posisjon til \u00e5 v\u00e6re blant de prosjektene Stortinget prioriterer i Statsbudsjettet med midler til bygging. Vegvesenet legger opp til f\u00f8lgende fremdrift: Desember 2025 2025/26 2026 2026 2024 Oppstart Utarbeidelse Off. h\u00f8ring Merknads- Planforslag Kommunalt regulering reguleringsplan av plan- behandling oversendes planvedtak forslag PBE 1 KS2 = kvalitetssikring av styringsunderlag samt kostnadsoverslag. 4 If\u00f8lge fremdriftsplanen har vegvesenet som m\u00e5l \u00e5 levere et komplett planforslag til sluttbehandling i kommunen f\u00f8r 2027. Plandialog mellom Statens vegvesen og Bergen kommune: Statens vegvesen har etablert en samarbeidsmodell hvor det kalles inn til faste arbeidsgruppem\u00f8ter minimum en gang pr m\u00e5ned p\u00e5 administrativt niv\u00e5 med Plan- og bygningsetaten. Ut over disse faste m\u00f8tepunktene, er det lagt opp til at det skal gjennomf\u00f8res arbeidsverksteder for konkrete problemstillinger. Kryssl\u00f8sninger i V\u00e5gsbotn trekkes frem som eksempel p\u00e5 problemstilling det vil v\u00e6re aktuelt \u00e5 ha arbeidsverksted med fagfolkene i kommunen om. Etter merknadsfrist til varsel om planoppstart, vil vegvesenet etablere en ekstern samarbeidsgruppe, som vil ha en type r\u00e5dgivende funksjon uten avgj\u00f8rende myndighet. Aktuelle deltagere kan v\u00e6re ulike etater i kommunen, Vestland fylkeskommune, Skyss, relevante statsetater eller andre eksterne organisasjoner med plankompetanse relevant for prosjektet. Vegvesenet vil dr\u00f8fte aktuelle deltagere og opprette ekstern samarbeidsgruppe i samr\u00e5d med Plan- og bygningsetaten. N\u00e5r det gjelder dialog og involvering av det politiske niv\u00e5et i Bergen kommune, er det lagt opp til at vegvesenet kan gi en orientering om planforslaget i forkant av utleggelse til offentlig ettersyn. Innspill fra Plan- og bygningsetaten: Plan- og bygningsetaten uttrykker at det i innledende fase av reguleringsarbeidet har v\u00e6rt god dialog og godt samarbeid med Statens veivesen. Etter etatens syn b\u00f8r imidlertid kommunen st\u00e5 for planbehandlingen og legge planforslaget ut til offentlig ettersyn, selv om oppgavene som planadministrasjonen i kommunen vanligvis har med \u00e5 organisere og utarbeide planforslag blir overlatt til statlig myndighet. PBE forutsetter at f\u00f8ringer gitt i kommunedelplanen legges til grunn for vegvesenets arbeid med reguleringsplanen, herunder at det arbeides for \u00e5 redusere omfanget/konsekvensene av kryssl\u00f8sningen i V\u00e5gsbotn, og at reguleringsplanen sikrer en l\u00f8sning som gj\u00f8r det mulig \u00e5 etablere tungbil-felt i begge retninger mellom V\u00e5gsbotn og Klauvaneset. Videre forutsetter PBE at bybaneplanleggingen i V\u00e5gsbotn inng\u00e5r som en rammebetingelse i planarbeidet. PBE anbefaler vegvesenet \u00e5 utforske hvordan ulike fartsgrenser p\u00e5virker veianleggets omfang og relative kostnadsforskjeller, og dokumentere dette p\u00e5 egnet m\u00e5te. PBE er innstilt p\u00e5 aktiv deltagelse i faglige diskusjoner om ulike problemstillinger og l\u00f8sninger ogs\u00e5 i fortsettelsen av planarbeidet. Byr\u00e5dens vurdering og forslag til h\u00f8ringsuttalelse: Melding om oppstart av reguleringsplan for E39 V\u00e5gsbotn - Klauvaneset er etterlengtet for Bergen kommune. Arbeidet med \u00e5 f\u00e5 realisert en s\u00e5rt tiltrengt innfarts\u00e5re nord i Bergen har p\u00e5g\u00e5tt i mange \u00e5r. Med oppstart av reguleringsplan er en ny og vesentlig milepel i dette arbeidet n\u00e5dd. Skiftende bystyrer har i utallige h\u00f8ringsuttalelser til ulike nasjonale transportplaner prioritert \u00e5 f\u00e5 bygget ut denne veistrekningen. Det er bred politisk oppslutning for prosjektet b\u00e5de i og utenfor Bergen kommune, i regionen og ellers i n\u00e6ringslivet. Prioritering av Ringvei \u00d8st med oppstart av V\u00e5gsbotn - Klauvaneset er byr\u00e5dets viktigste veiprosjekt. Det er avgj\u00f8rende \u00e5 f\u00e5 realisert prosjektet av hensyn til beboere, beredskap, trafikksikkerhet og n\u00e6ringsliv i nordlig bydel. Argumentasjonen og betydningen av \u00e5 f\u00e5 utbedret veistrekningen tiltar i styrke ved vurdering i regional og nasjonal kontekst. 5 Statens vegvesen legger opp til en effektiv planprosess med m\u00e5l om oversendelse av planforslag til politisk sluttbehandling i bystyret i l\u00f8pet av 2026. Bergen kommune vil derfor prioritere reguleringsplanarbeidet h\u00f8yt, og er innstilt p\u00e5 \u00e5 bidra og stille faglige ressurser til disposisjon for \u00e5 sikre effektiv fremdrift. Fremleggelse av planforslag til politisk behandling vil bli prioritert. For \u00e5 holde trykk p\u00e5 videre fremdrift, er det fordelaktig \u00e5 starte opp med prosjektering, KS2 og \u00f8konomiske/politiske prosesser til grunn for finansiering s\u00e5 tidlig som mulig. Etter gjennomf\u00f8rt varsel om oppstart, mener Bergen kommune at Statens vegvesen som rette myndighet med ansvar for prosjektet b\u00f8r ta initiativ til \u00e5 dr\u00f8fte rigging av prosesser som ser n\u00e6rmere p\u00e5 finansiering og prop. sp\u00f8rsm\u00e5l i byvekstsamarbeidet. Bergen kommune mener at politisk forankring er vesentlig for prosjektets legitimitet og videre fremdrift. Det legges til grunn at Statens vegvesen anerkjenner at Bergen kommune har behov for \u00e5 politisk forankre planprosessen, selv om det legges opp til at statlig sektor- myndighet overtar kommunens utredningsansvar og vesentlige deler av planbehandlingen. Byr\u00e5det har som delegert planmyndighet en lovmessig oppgave i \u00e5 samr\u00e5de seg med de myndigheter som helt eller delvis f\u00e5r overf\u00f8rt kommunale planoppgaver. Bergen kommune v/Plan- og bygningsetaten er i utgangspunktet rigget for \u00e5 planlegge st\u00f8rre samferdselsprosjekter. Kommunen har mindre erfaring med at oppgavene planadministrasjonen har med \u00e5 organisere planarbeid og utarbeide planforslag blir overf\u00f8rt til statlig myndighet etter pbl. \u00a7 3-7, med unntak av Fellesprosjektet Arna - Stanghelle. Bergen kommune anerkjenner imidlertid at Statens vegvesen kan overta kommunens oppgaver med \u00e5 utarbeide planforslag og organisere planarbeidet etter pbl \u00a7 3-7, herunder \u00e5 legge det ut p\u00e5 h\u00f8ring. Det anses som fordelaktig at staten driver planprosessen videre av hensyn til fremdrift og realisering av dette viktige prosjektet, i tillegg til kommunens n\u00e5v\u00e6rende ressursmessige og \u00f8konomiske situasjon. Bergen kommune opplever ikke at det er uoverensstemmelse om hva som skal reguleres mellom partene. Bystyret vil uansett v\u00e6re suverent til \u00e5 vedta det de m\u00e5tte \u00f8nske som vedtaksmyndighet for planarbeidet. Aktiv dialog og inkludering av Bergen kommune i diskusjon av l\u00f8sninger og utarbeidelse av dokumenter, vil styrke planprosessen og resultatet. Det er positivt \u00e5 registrere at det er etablert et godt samarbeid med faste m\u00f8ter med plan- og bygningsetaten i de forberedende arbeidene frem til n\u00e5. Kommunen er mer kritisk til at det ikke er skissert en tydeligere samarbeidsmodell for rigging av dialog med fagbyr\u00e5den og eksterne samarbeidspartnere til oppstart av planarbeid, n\u00e5r kommunen bes overf\u00f8re planforberedelsen i sin helhet til statlig myndighet. Byr\u00e5d for byutvikling har etterspurt en tydeligere rigg for hvordan vegvesenet vil organisere planarbeidet med eksterne, for eksempel i m\u00f8te med ledelsen i vegvesenet av 18.09.2024 og 18.12.2024. Slik byparlamentarismen i Bergen er innrettet, er det byr\u00e5den som orienterer og st\u00e5r fagansvarlig overfor bystyresiden, og man har ikke som tradisjon at eksterne holder orienteringer. Byr\u00e5dsavdeling for byutvikling m\u00e5 i det videre inkluderes i ekstern samarbeidsgruppe. Byr\u00e5d for byutvikling kan f\u00e5 dekket sitt informasjonsbehov gjennom den faste m\u00f8teserien som er etablert med ledelsen i Statens vegvesen kalt \u00abStatus p\u00e5 bybanen og utvikling av riksveinettet i Bergen\u00bb. N\u00e6rmere avklaring av organisering av planarbeidet opp mot Bergen kommune og \u00f8vrige eksterne parter m\u00e5 forankres snarest. Bergen kommune kan v\u00e6re positiv til at sykkel- og gangforbindelsen p\u00e5 strekningen kan reguleres i egen planprosess, gitt at form\u00e5let er raskere vei til realisering og at rekkef\u00f8lgekravet om at sykkelveien skal realiseres innen tre \u00e5r etter \u00e5pning av ny riksveitunnel ligger fast. Bergen kommune anser ny riksvei og ny sykkel- og gangforbindelse som deler av ett felles prosjekt s\u00e5 lenge styringsm\u00e5l og KS2 omhandler begge deler. Det forutsettes at vegvesenet melder oppstart p\u00e5 sykkelplanen tidlig nok, og setter tilstrekkelig bemanning p\u00e5 ogs\u00e5 denne oppgaven, slik at ikke sykkelveien forsinker KS2-prosessen. 6 Bergen kommune legger til grunn at f\u00f8ringer fra vedtatt kommunedelplanen er styrende for det videre arbeid med reguleringsplanen, herunder at det arbeides for \u00e5 redusere omfanget/konsekvensene av kryssl\u00f8sningen i V\u00e5gsbotn, og at hensyn til jordvern og natur m.m. vurderes s\u00e6rskilt. Som innspill til selve veianlegget, er Bergen kommune opptatt av at det planlegges for l\u00f8sninger som kan h\u00e5ndtere ulike scenarier b\u00e5de n\u00e5r det gjelder trafikkavvikling og grensesnitt mot p\u00e5g\u00e5ende og potensielt fremtidige prosjekter i tilknytning til planomr\u00e5det. Det m\u00e5 for eksempel hensyntas at bybanen til V\u00e5gsbotn kan realiseres b\u00e5de f\u00f8r og etter ny E39. En fremtidig E39 Arna - V\u00e5gsbotn m\u00e5 ogs\u00e5 kunne la seg bygge ut uten at det vil kreve behov for nye kryssl\u00f8sninger i V\u00e5gsbotn. Bergen kommune ber Statens vegvesen s\u00f8ke l\u00f8sninger som sk\u00e5ner lokalbefolkningen i omr\u00e5det i st\u00f8rst mulig grad, ogs\u00e5 i anleggsfasen. Det gjelder s\u00e6rlig st\u00f8yh\u00e5ndtering, lokal forurensning og trafikkavvikling. Avslutningsvis vil kommunen ber\u00f8mme vegvesenet for \u00e5 legge opp til en offensiv og effektiv fremdrift p\u00e5 planarbeidet. Alle eventuelle utsettelser vil v\u00e6re uheldige og m\u00e5 unng\u00e5s. Bergen kommune skal ikke v\u00e6re en tidsforlengende faktor i denne planprosessen. Vedtakskompetanse: I henhold til delegasjonsreglementet for byr\u00e5det vedtatt av Bergen bystyre 27.11.2024, i sak 462/24, avgis h\u00f8ringsuttalelser av byr\u00e5det der Forretningsutvalget har fordelt dem oppgaven, jf. pkt. 2.10.1. H\u00f8ringssaker i prinsipielle saker som samtidig inneb\u00e6rer politiske avveininger, skal avgis av bystyret, jf. pkt. 2.10.2. Saken har ikke v\u00e6rt til behandling i Forretningsutvalget og anses ikke som prinsipiell. H\u00f8ringsuttalelsen avgis derfor av byr\u00e5det. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00aboppstart av omr\u00e5dereguleringsplan for E39 V\u00e5gsbotn - Klauvaneset\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 28. januar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Statens vegvesen, Oversendelsesbrev av 09.12.2024 2. Statens vegvesen, Varslingsgrense 3. Fagnotat, datert 14.01.2025 4. Statens vegvesen, Referat fra samr\u00e5dsm\u00f8te ved oppstart av 14.05.2024. 7 "
}