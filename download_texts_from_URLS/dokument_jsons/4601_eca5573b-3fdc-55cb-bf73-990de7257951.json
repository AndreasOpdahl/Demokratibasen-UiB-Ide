{
  "dokument_id": "eca5573b-3fdc-55cb-bf73-990de7257951",
  "doc_type": "case_attachment",
  "kommune": 4601,
  "tittel": "Vurdering av krav om lovlighetskontroll av vedtak gjort i \u00abstrandsonesakene\u00bb  ",
  "url": "https://bergen.kommune.no/politikere-utvalg/api/fil/bk360/9678637/Vurdering-av-krav-om-lovlighetskontroll-av-vedtak-gjort-i-strandsonesakene-",
  "tekst": " Bystyrets kontor Til Notat Utvalg for milj\u00f8 og byutvikling V\u00e5r referanse: 2023/275807-7 Saksbehandler: Roar Kristiansen Dato: 11. januar 2024 Fra Bystyrets kontor Vurdering av krav om lovlighetskontroll av vedtak gjort i \u00abstrandsonesakene\u00bb Forretningsutvalget behandlet i m\u00f8tet 05.12.2023 to saker med krav om lovlighetskontroll i \u00abstrandsonesakene\u00bb i Utvalg for milj\u00f8 og byutvikling (UMBY) 9.11.23, sak 54/23 og sak 55/23. Forretningsutvalget fattet f\u00f8lgende likelydende vedtak i de to sakene: 1. Kravet om lovlighetskontroll behandles i Utvalg for milj\u00f8 og byutvikling i m\u00f8te 18. januar 2024. 2. Bystyrets kontor bes vurdere kravet og oversende et notat med vurdering av dette f\u00f8r Utvalg for milj\u00f8 og byutvikling behandler saken i m\u00f8tet i 18. januar. I sak 54/23 ba representantene bak lovlighetskontrollkravet om f\u00f8lgende: \u00abMed bakgrunn i at representanten Lars Selmar Alsaker fra H\u00f8yre, ble kjent inhabil til \u00e5 behandle f\u00f8lgende saker 9/23,12/23,16/23,17/23, 26/23, 27/23, 28/23, 29/23, 30/23, 38/23 og 46/23, i m\u00f8tet 9.november, dette til tross for sin aktive rolle i behandling av- og i forberedelsene til vedtak i sakene, ber undertegnede representanter om \u00e5 f\u00e5 vurdert lovligheten av vedtakene.\u00bb I sak 55/23 reises det sp\u00f8rsm\u00e5l om Utvalg for milj\u00f8 og byutvikling har vedtakskompetanse til \u00e5 fatte det vedtaket de gjorde. Foreliggende notat er bystyredirekt\u00f8rens vurdering av kravene i de to lovlighetskontrollene og lovligheten av vedtaket som utvalget fattet i disse sakene. Hva er vurdert Det er tre sider ved utvalgets behandling av disse sakene som er vurdert. 1. Om vedtaket er gyldig p\u00e5 grunnlag av at representanten som ble kjent inhabil deltok i deler av utvalgets behandling av sakene. 2. Om behandlingen av forslaget som ble fremsatt av flertallet er \u00e5 anse som en ny sak eller ikke. 3. Om Utvalg for milj\u00f8 og byutvikling har kompetanse til \u00e5 fatte denne type vedtak. Til pkt. 1 - er vedtaket gyldig p\u00e5 grunnlag av at representanten som ble kjent inhabil deltok i deler av utvalgets behandling av sakene Kommuneadvokaten mener at Alsaker var inhabil til \u00e5 delta i behandlingen av UMBYs sak 9/23, og skriver \u00abSlik saken utviklet seg, innebar vedtaket en instruks til byr\u00e5det om \u00e5 utsette/fryse behandlingen av alle gjenst\u00e5ende saker i strandsoneprosjektet. Alsaker representerer partene i syv av sakene som ble utsatt. Dette rammes av forvaltningsloven \u00a7 6 f\u00f8rste ledd bokstav d. Det var derfor riktig av UMBY \u00e5 erkl\u00e6re han inhabil i saken. Ettersom Alsaker deltok i behandlingen av saken, hefter det en saksbehandlingsfeil ved vedtaket\u00bb. Forvaltningsloven \u00a7 41 stiller opp prinsippene for hvilke konsekvenser en slik saksbehandlingsfeil kan f\u00e5. Sp\u00f8rsm\u00e5let er saksbehandlingsfeilen kan ha virket bestemmende p\u00e5 vedtakets innhold. Ogs\u00e5 dette sp\u00f8rsm\u00e5let er belyst ved kommuneadvokatens vurdering: Av forarbeidene til kommuneloven fremg\u00e5r det at en inhabil b\u00e5de skal fratre ved avstemmingen og ved diskusjonen i det folkevalgte m\u00f8tet (tilretteleggingen). Alsaker var til stede og opptr\u00e5dte som medlem av UMBY frem til ca. midtveis i behandlingen av sak 9/23. Han tok ordet og argumenterte for det alternative forslaget. Dette er en klar saksbehandlingsfeil, og det gjelder uavhengig av om utvalget senere ble kjent med inhabilitetsgrunnen.\u00bb Bystyredirekt\u00f8ren slutter seg til Kommuneadvokatens vurdering, og anser dette som en saksbehandlingsfeil som kan ha virket bestemmende for vedtakets innhold og derfor b\u00f8r lede til at vedtaket er ugyldig. Kommuneadvokaten har ogs\u00e5 vurdert om Alsaker er inhabil til \u00e5 delta i fremtidige saker der han ikke representerer noen av partene, men der saken er fra strandsoneprosjektet. Kommuneadvokaten skriver at \u00abSelv om inhabilitetsvurderingen m\u00e5 skjer konkret, anbefaler vi at det tas som utgangspunkt at Alsaker er inhabil til \u00e5 delta i behandling i andre saker fra strandsoneprosjektet. Etter v\u00e5rt syn b\u00f8r det v\u00e6re noks\u00e5 klart at saken ikke kan f\u00e5 slike presedensvirkninger, f\u00f8r Alsaker b\u00f8r kunne delta i behandlingen av saker fra dette sakskomplekset. Kommuneadvokaten legger videre til grunn at Alsaker er inhabil til \u00e5 delta i utformingen av generelle retningslinjer for h\u00e5ndtering av sakene i strandsoneprosjektet.\u00bb Bystyredirekt\u00f8ren slutter seg til Kommuneadvokatens vurdering. Det klare utgangspunktet er at inhabilitet ved saksdeltakelse kan f\u00f8re til ugyldighet ogs\u00e5 for andre saker fra strandsoneprosjektet eller utforming av generelle retningslinjer for hvordan slike saker skal behandles. Bystyredirekt\u00f8ren understreker, som Kommuneadvokaten, at sakene m\u00e5 vurderes konkret. Til pkt. 2 - er behandlingen av forslaget som ble fremsatt av flertallet er \u00e5 anse som en ny sak eller ikke Kommuneadvokaten peker ogs\u00e5 p\u00e5 at det fremsatte forslaget til vedtak som ble vedtatt m\u00e5 v\u00e6re \u00e5 betrakte som en ny sak. Kommuneadvokaten skriver videre: \u00abUtgangspunktet for behandlingen av saker i et folkevalgt organ, er sakslisten slik denne er sendt ut i forkant av m\u00f8tet. Det er ikke noe forbud mot \u00e5 behandle saker utenfor sakslisten, men det f\u00f8lger av kommuneloven \u00a7 11-3 femte ledd at 1/3 av de m\u00f8tende medlemmene (og eventuelt m\u00f8telederen alene) kan motsette seg behandling av nye saker. Det er m\u00f8teleders ansvar \u00e5 gj\u00f8re medlemmene kjent med at man behandler saker som ikke st\u00e5r p\u00e5 sakslisten. Mindretallet skal ogs\u00e5 gis anledning til \u00e5 motsette seg behandling av saken i dette m\u00f8tet. P\u00e5 sakslisten til UMBYs m\u00f8te den 9. november stod behandling av klager over avslagsvedtak i 11 konkrete saker, knyttet til 11 eiendommer. I disse sakene ble vedtakets punkt 2 utvidet til \u00e5 gjelde en rekke andre eiendommer. Man st\u00e5r da overfor en ny sak, og mindretallet skulle v\u00e6rt gitt mulighet til \u00e5 motsette seg dette. Ogs\u00e5 dette er en saksbehandlingsfeil ved vedtakene.\u00bb Bystyredirekt\u00f8ren slutter seg til Kommuneadvokaten sin vurdering. Mindretallet som sto bak utsettelsesforslaget, skulle etter dette blitt gjort oppmerksom p\u00e5 at de kunne motsette seg behandling av saken, og slik blokkere realitetsbehandling av forslaget. Til pkt. 3 - har Utvalg for milj\u00f8 og byutvikling kompetanse til \u00e5 fatte denne type vedtak Utvalg for milj\u00f8 og byutvikling sin kompetanse til \u00e5 fatte vedtak er regulert i reglement for bystyret og utvalgene punkt 6.8.2, punkt a \u2013 g. Utvalget kan etter disse bestemmelsene fatte vedtak i flere typer saker. Ingen av disse punktene \u00e5pner opp for at utvalget kan instruere byr\u00e5det om \u00e5 stanse behandling av enkeltsaker for \u00e5 utarbeide nye retningslinjer for saksomr\u00e5det. Reglementet gir dermed ikke Utvalg for milj\u00f8 og byutvikling kompetanse til \u00e5 fatte denne type vedtak. Heller ikke reglementsbestemmelsene for bystyreutvalgene generelt \u00e5pner for at et bystyreutvalg kan fatte denne type vedtak. Reglementet \u00e5pner opp for at alle utvalg kan vedta at byr\u00e5det skal legge fram en sak, men ikke at utvalget kan detaljere hva som skal v\u00e6re innholdet i saken og instruere byr\u00e5det p\u00e5 hva som skal gj\u00f8res og hvordan det skal gj\u00f8res. I reglement for bystyreutvalgene, kap 6.4 \u00abBystyreutvalgenes ansvarsomr\u00e5der og oppgaver\u00bb st\u00e5r det at \u00abet flertall i et utvalg kan vedta at byr\u00e5det skal fremme sak om et konkret emne innenfor utvalgets ansvarsomr\u00e5de. Utvalget kan i slike saker vedta en innstilling til bystyret.\u00bb I reglement for bystyret, kap. 5.8 \u00abOppgaver p\u00e5 andre omr\u00e5der som bystyret skal behandle\u00bb, heter det at bystyret behandler enkeltsaker: a. Enkeltsaker som inneb\u00e6rer prinsipielle avveininger som er av politisk interesse b. Enkeltsaker som avviker fra vedtatte planer innenfor alle omr\u00e5der som er delegert c. Enkeltsaker som bystyret har vedtatt \u00e5 behandle Vedtaket som utvalget gjorde, kan ikke forst\u00e5s p\u00e5 en annen m\u00e5te enn at det b\u00e5de er en sak \u00absom inneb\u00e6rer prinsipielle avveininger som er av politisk interesse\u00bb og at det er en sak \u00absom avviker fra vedtatte planer innenfor alle omr\u00e5der som er delegert\u00bb. I tillegg er det en sak som f\u00e5r konsekvenser for en rekke enkeltsaker. Etter en grundig gjennomgang av reglementene for bystyret og bystyreutvalgene og delegasjonsbestemmelsene for Utvalg for milj\u00f8 og byutvikling spesielt, vil bystyredirekt\u00f8ren konkludere med at vedtak av denne type bare kan gj\u00f8res av bystyret. Bystyredirekt\u00f8rens konklusjon Oppsummert mener bystyredirekt\u00f8ren at behandlingen av sakene som er gjenstand for lovlighetskontroll med tilh\u00f8rende vedtak er ugyldig p\u00e5 tre m\u00e5ter: 1. Representanten som ble kjent inhabil deltok i deler av behandlingen, og det er en saksbehandlingsfeil som kan ha virket bestemmende p\u00e5 vedtakets innhold. 2. Utvalgets medlemmer skulle blitt gjort oppmerksom p\u00e5 at det fremsatte forslaget i realiteten var en ny sak fremsatt f\u00e5 timer f\u00f8r m\u00f8tets start. Det gir m\u00f8teleder eller 1/3 av medlemmene anledning til \u00e5 motsette seg en realitetsbehandling. Det fremsatte utsettelsesforslaget fikk 8 stemmer og ville p\u00e5 det grunnlag v\u00e6rt tilstrekkelig for \u00e5 stoppe en realitetsbehandling. 3. Utvalg for milj\u00f8 og byutvikling hadde ikke kompetanse til \u00e5 treffe vedtaket de gjorde. Det er ikke dekning i reglement for Bergen bystyre og utvalgene 2023 - 2027 for at slike vedtak kan treffes av et utvalg. Bystyredirekt\u00f8ren anbefaler at vedtaket som er grunnlaget for de to fremsatte lovlighetskontrollene oppheves og at sakene 9/23, 12/23, 16/23, 17/23, 26/23, 27/23, 28/23, 29/23, 30/23, 38/23 og 46/23 tas opp til fornyet behandling. Hvis forslaget som ble vedtatt i disse sakene skal tas opp til realitetsbehandling, m\u00e5 denne fremlegges/settes opp som egen sak med sluttbehandling i bystyret. Trine Pettersen Gr\u00f8nbech - bystyredirekt\u00f8r Dokumentet er godkjent elektronisk. Vedlegg Notat fra Kommuneadvokaten til Bystyrets kontor datert 30. november 2023 "
}