{
  "dokument_id": "9372a805-a8e3-586d-8a3a-3f60795ce3c8",
  "doc_type": "case_attachment",
  "kommune": 4601,
  "tittel": "Fagnotat, datert 30.09.2024",
  "url": "https://bergen.kommune.no/politikere-utvalg/api/fil/bk360/11021483/Fagnotat-datert-30-09-2024",
  "tekst": " Bergen Vann Til Fagnotat BBU - Seksjon klima, milj\u00f8 og samfunn V\u00e5r referanse: 2023/59340-24 (Arbeidssted) Saksbehandler: Hogne Per Hjelle Dato: 30. september 2024 Fra Bergen Vann Fagnotat. Hovedplaner for vannforsyning og for avl\u00f8p og vannmilj\u00f8 2024 - 2033. Behandling av planer etter offentlig ettersyn. Hva saken gjelder: Byr\u00e5det behandlet sak om hovedplaner for vannforsyning og for avl\u00f8p og vannmilj\u00f8 for perioden 2024 \u2013 2033 i m\u00f8te 20.06.2024, sak 1176/24, og fattet f\u00f8lgende vedtak: 1. Hovedplan for vannforsyning 2024 \u2013 2033 sendes p\u00e5 h\u00f8ring og legges ut til offentlig ettersyn i en periode p\u00e5 minimum seks uker. 2. Hovedplan for avl\u00f8p og vannmilj\u00f8 2024 \u2013 2033 sendes p\u00e5 h\u00f8ring og legges ut til offentlig ettersyn i en periode p\u00e5 minimum seks uker. Saken gjelder behandling av hovedplanene etter at planene har v\u00e6rt utlagt til offentlig ettersyn. Aktuelle offentlige instanser og andre interessenter har f\u00e5tt direkte invitasjon til \u00e5 kommentere planene. Mottatte h\u00f8ringsuttalelser er referert og kommentert i vedlagte skjema. Noen uttalelser er tatt til f\u00f8lge og vedlagte planer er justerte etter h\u00f8ringen. Fagetatens anbefaling: Hovedplaner for vannforsyning og for avl\u00f8p og vannmilj\u00f8 for perioden 2024 \u2013 2033, med justeringer etter h\u00f8ring, godkjennes og legges til grunn for arbeidet innenfor vann- og avl\u00f8psvirksomheten i Bergen kommune i planperioden. Med hilsen Bergen Vann Magnar Sekse Sverre Ottesen Direkt\u00f8r Avdelingsleder Dokumentet er godkjent elektronisk. Vedlegg: 1. Hovedplan for vannforsyning 2024 \u2013 2033 2. Hovedplan for avl\u00f8p og vannmilj\u00f8 2024 \u2013 2033 3. Merknadsskjema for hovedplan for vannforsyning 4. Merknadsskjema for hovedplan for avl\u00f8p og vannmilj\u00f8 1 Fagetatens vurdering: Innledning Hovedplan for vannforsyning og hovedplan for avl\u00f8p og vannmilj\u00f8 for perioden 2019 - 2028 ble vedtatt av Bergen bystyre 19. juni 2019, sak 205/19. Hovedplanene er overordnede sektorplaner for vannforsyning og avl\u00f8psh\u00e5ndtering, og planene gir grunnlag for innspill til handlingsplaner og \u00f8konomiplaner som rulleres \u00e5rlig. Planene angir hvordan kommunen skal oppfylle krav i lover og forskrifter. S\u00e6rlig viktig for virksomheten er drikkevannsforskriften og forurensningsforskriften. Videre angir hovedplanene hvordan kommunen skal oppfylle selvp\u00e5lagte oppgaver, for eksempel n\u00e5r det gjelder serviceniv\u00e5 overfor abonnentene. Gjeldende hovedplaner ble utarbeidet som tematiske kommunedelplaner, men de ble ikke formelt behandlet etter plan- og bygningsloven, siden kommuneplanens arealdel skal ivareta arealform\u00e5let teknisk infrastruktur i n\u00f8dvendig grad. Ved rullering av kommuneplanens arealdel gir Bergen Vann innspill basert p\u00e5 hovedplaner og andre utredninger. Bystyrebehandling av hovedplanene etter en offentlig h\u00f8ringsrunde gir dermed tilstrekkelig grunnlag for og forankring av kommunens strategiske valg innenfor vann- og avl\u00f8pssektoren. I september 2019 vedtok bystyret Kommunedelplan for overvann 2019 \u2013 2029 (KDPO). Overvannsh\u00e5ndtering handler i stor grad om arealdisponering, og denne planen er derfor forankret i plan- og bygningsloven. Det anbefales at kommunedelplanen for overvann inntil videre videref\u00f8res med n\u00e5v\u00e6rende innhold, men at behov for rullering og oppdatering vurderes i l\u00f8pet av bystyreperioden. Det er behov for mer detaljerte retningslinjer for overvannsh\u00e5ndtering, og Bergen Vann arbeider n\u00e5 med oppdatering av retningslinjene fra 2005. Status for gjeldende planer Vannforsyning Status for et utvalg av tiltakene i hovedplan for vannforsyning som ble vedtatt i 2019 (sitat fra planene i kursiv): \u2022 Vurdere utvidelse av klausuleringsbestemmelsene for Jordalsvatnet vba. (vba. = vannbehandlingsanlegg) for \u00e5 beskytte r\u00e5vannskildene bedre. Bergen Vann anbefaler \u00e5 f\u00f8lge situasjonen tett gjennom overv\u00e5king av vannkvaliteten, spesielt i Indrevatnet, og med bakgrunn i overv\u00e5kingen vurdere videre behov for skjerping av klausuleringen utover dagens bestemmelser. \u2022 Forsterke overv\u00e5kingen av r\u00e5vannskvaliteten i Jordalsvatnet.... Overv\u00e5kingsprogram igangsettes i 2024. \u2022 Vurdere om restriksjonene overfor allmenheten utvides til \u00e5 gjelde alle vanntilsigsomr\u00e5dene tilh\u00f8rende Bergen vannverk. (Restriksjonene gjelder i dag i tilsigsomr\u00e5der til Svartediket og S\u00e6dalen). Bergen Vanns anbefaling er at dagens restriksjoner beholdes for Svartediket og S\u00e6dalen, men at det ikke innf\u00f8res tilsvarende restriksjoner for de andre tilsigsomr\u00e5dene. \u2022 Utarbeide sikringspolicy for vannforsyningssystemene inkl. vannbehandlingsanlegg, bassenger og andre viktige installasjoner p\u00e5 vannledningsnettet. Sikringspolicy er utarbeidet i 2023. \u2022 Espeland vba. skal oppdimensjoneres til maksimum produksjon 80 000 m3/d\u00f8gn, tilsvarende Svartediket vba. Bygging av nye Espeland vba. startet i 2023. Anlegget skal etter planen st\u00e5 ferdig i 2027. \u2022 Optimalisere produksjonskapasiteten ved Kismul vba. og \u00f8ke slambehandlingskapasiteten. 2 Konseptvalgutredning om oppdimensjonering og framtidig behandlingsprosess er gjennomf\u00f8rt i 2023 \u2013 2024. \u2022 Utrede Jordalsvatnet vba. og S\u00e6dalen vba. sin plass i den framtidige vannforsyningen i Bergen kommune. Inntil forsyning fra Espeland vba. er p\u00e5 plass m\u00e5 Jordalsvatnet v\u00e6re hovedvannkilde for \u00c5sane. S\u00e6dalen vba. har i dag en viktig posisjon i forsyningssystemet, og det er Bergen Vanns vurdering at nedlegging tidligst kan skje etter at oppdimensjonering av Espeland og Kismul vba. er gjort, og da etter en n\u00f8ye vurdering av forsyningssikkerheten. \u2022 Vurdere og prioritere gravefrie l\u00f8sninger (NoDig) framfor konvensjonell graving for \u00e5 n\u00e5 m\u00e5let om en ledningsfornyingstakt 0,7 % per \u00e5r. En stor del av fornyingen av vannledninger foreg\u00e5r som del av st\u00f8rre infrastrukturprosjekt som f.eks. bybane til Fyllingsdalen, eller i regi av \u00abGraveklubben\u00bb. Da m\u00e5 det uansett graves og dermed blir andelen NoDig lav. NoDig for vannledninger er ogs\u00e5 mindre egnet der det er mange anboringer siden det da uansett m\u00e5 graves for hver stikkledning. For avl\u00f8p er dette lettere fordi det da ogs\u00e5 kan brukes NoDig p\u00e5 stikkledningen. \u2022 Utrede sammenhengen mellom merkostnader og merarbeid i forhold til forventet reduksjon i vannforbruk ved innf\u00f8ring av husvannm\u00e5lere som grunnlag for beslutning om eventuell innf\u00f8ring av husvannm\u00e5lere i Bergen kommune. Utredningen er gjennomf\u00f8rt og Bergen Vanns anbefaling er at det ikke innf\u00f8res krav om husvannm\u00e5lere for alle husstander i Bergen. Kostnader for et slikt krav st\u00e5r ikke i forhold til forventet gevinst i form av mindre vannforbruk. Det er ogs\u00e5 gjort en vurdering av om krav om installasjon av m\u00e5ler for nye boliger kan v\u00e6re aktuelt. Dette vil v\u00e6re mindre krevende for den enkelte abonnent og kostnadene for kommunen overkommelige. Men ogs\u00e5 dette vil kreve etablering av nye administrative rutiner og endring i gebyrforskriften. Bergen Vanns anbefaling er derfor \u00e5 vurdere dette n\u00e6rmere i tilknytning til revisjonen av den lokale gebyrforskriften som n\u00e5 p\u00e5g\u00e5r. \u2022 Ny hovedvannledning mellom Arna og V\u00e5gsbotn for \u00e5 kunne forsyne sone nord, \u00c5sane, fullt ut fra Espeland vannbehandlingsanlegg skal etableres. F\u00f8rste delstrekning er gjennomf\u00f8rt i Reinane i forbindelse med BaneNors etablering av dobbeltspor og ombygging av Arna stasjon. Et skisseprosjekt med aktuelle ledningstras\u00e9er er utarbeidet, og reguleringsplan for et sentralt h\u00f8ydebasseng p\u00e5 Gaup\u00e5s er startet opp. En delstrekning p\u00e5 Arnadalsflaten er prosjektert i samarbeid med en privat utbygger. \u2022 H\u00f8ydebasseng p\u00e5 Stuajordet etableres iht. gjennomf\u00f8rt skisseprosjekt (2018). Bassenget er bygget og er satt i drift i 2024. \u2022 Overf\u00f8ring av vann fra Kismul vannbehandlingsanlegg til sone vest skal styrkes ved etablering av ny vannledning gjennom Nord\u00e5svatnet til Fj\u00f8sanger .... Ledningen gjennom Nord\u00e5svatnet er under prosjektering. \u2022 Samarbeidet med \u00d8ygarden kommune (tidligere Fjell kommune) om gjensidig reservevannforsyning Bergen \u2013 \u00d8ygarden skal videref\u00f8res. Tiltaket er knyttet opp mot det nye Sotrasambandet. Sotrasambandet er under bygging og ventes ferdig i 2027 \u2013 2028, og reservevannledningen inng\u00e5r i prosjektet. \u2022 Leveranse av reservevann fra Bergen kommune til Ask\u00f8y. Innledende samtaler er gjennomf\u00f8rt og videref\u00f8res med felles forprosjekt, slik at planer om reserveforsyningsanlegg til Ask\u00f8y kan implementeres i planer om fornying av vannledningsnett mm. i Kj\u00f8kkelvikdalen. Tiltaket betinger politisk behandling/godkjenning. Vannledningstras\u00e9en gjennom Kj\u00f8kkelvikdalen koordineres med reguleringsplan for gang-/sykkelveg langs Kj\u00f8kkelvikvegen i regi av Vestland fylkeskommune. 3 \u2022 Reserveforsyning fra Bergen kommune til Os kommune er under etablering i ny E39 Svegatj\u00f8rn \u2013 R\u00e5dal. Anlegget ble satt i drift i 2023. \u2022 H\u00f8ydebasseng i Storrinden-omr\u00e5det utredes/konkretiseres for \u00e5 \u00f8ke reservevannkapasiteten i sonen. Reguleringsplanprosess for bassenget er satt i gang. Avl\u00f8p og vannmilj\u00f8 Status for et utvalg av tiltakene i gjeldende hovedplan for avl\u00f8p og vannmilj\u00f8 (sitat fra planene i kursiv): \u2022 Sj\u00f8bunnen i Store Lungeg\u00e5rdsvann skal tildekkes n\u00e5r utfyllingen for bybanen og badestrand er gjennomf\u00f8rt. Tildekkingen er gjennomf\u00f8rt i 2023 \u2013 2024. \u2022 P\u00e5 lang sikt skal skadevirkninger som f\u00f8lge av havniv\u00e5stigning begrenses ved at det etableres barrierer ved innl\u00f8pet til V\u00e5gen og Store Lungeg\u00e5rdsvann, eventuelt i Damsg\u00e5rdssundet ved Puddefjordsbroen. Klimautviklingen vil v\u00e6re bestemmende for n\u00e5r det er n\u00f8dvendig \u00e5 bygge barrierene, men utredning b\u00f8r starte i hovedplanperioden. Utredningen er gjennomf\u00f8rt i 2023 \u2013 2024 med st\u00f8tte fra Milj\u00f8direktoratet. \u2022 \u00c5rlig fornyingstakt for avl\u00f8psledningsnettet settes til 1,0 \u2013 1,2 % basert p\u00e5 l\u00f8pende avl\u00f8psfaglige vurderinger. Prioritering av tiltak skjer ofte basert p\u00e5 eksterne prosjekt og vil av den grunn ikke alltid v\u00e6re i tr\u00e5d med prioritering basert kun p\u00e5 avl\u00f8psnettets behov. Fornyingstakten for avl\u00f8p ligger p\u00e5 ca. 1,0 % per \u00e5r. \u2022 Kommunedelplan for overvann for Bergen (KDPO), vil avklare prinsipp for separering av overvann fra avl\u00f8psnettet. Planen inkluderer krav til vannkvalitet p\u00e5 overvann og prinsipp for rensing. Planen er under utarbeidelse og fremmes som kommunedelplan etter plan- og bygningsloven. Kommunedelplan for overvann 2019 \u2013 2029 ble vedtatt i bystyret i september 2019. \u2022 Bygging av \u00abtakrenne\u00bb langs fjellsiden i Fjellveien og ved Stemmemyren \u2013 \u00d8yjorden som avskj\u00e6rer overvannet fra fjellsiden ovenfor bebyggelsen og f\u00f8rer det utenom avl\u00f8pssystemet til sj\u00f8en. Overvannsmengder og vannveger er kartlagt i Sandviken og separeringstiltak i avl\u00f8pssystemet vil bli gjennomf\u00f8rt i et fellesprosjekt med andre infrastruktureiere. For Stemmemyren \u2013 \u00d8yjorden \u2013 omr\u00e5det er det etablert separatsystem. Det gjenst\u00e5r \u00e5 videref\u00f8re dette fra Stemmemyren til Breiviksbakken. \u2022 Fornying av ledninger som ligger under grunnvannstanden rundt V\u00e5gen. Ledningen i C. Sundts gate er fornyet. Ved Bryggen inng\u00e5r tiltaket i VA-rammeplan til vedtatt reguleringsplan for bybanen fra sentrum til \u00c5sane. \u2022 Separere L\u00f8vstakksiden Bystyret gjorde gjennomf\u00f8ringsvedtak for f\u00f8rste del av dette prosjektet i september 2023. \u2022 Separere utbyggingsomr\u00e5dene langs Mindemyren. Det er lagt til rette for dette under bygging av bybanen. \u2022 Elver og bekker skal ikke lukkes. Vassdrag som er lukket skal vurderes gjen\u00e5pnet der dette kan gjennomf\u00f8res innenfor forsvarlige tekniske og \u00f8konomiske rammer. Dette er f\u00f8rende prinsipp b\u00e5de i KPA og i KDPO og f\u00f8lges opp i all planbehandling i kommunen. \u2022 Faren for skade p\u00e5 liv og eiendom som f\u00f8lge av flom i vassdragene skal reduseres. Det er gjennomf\u00f8rt flomsonekartlegging i en lang rekke vassdrag i kommunen, og dette legges til grunn ved planbehandling og utbygging slik at en unng\u00e5r bygging i utsatte omr\u00e5der. \u2022 Sekund\u00e6rrensing skal etableres f\u00f8r 31.12.2025 for f\u00f8lgende omr\u00e5der: o Hylkje \u2013 Steinst\u00f8 \u2013 Tellevik 4 o Salhus \u2013 Mj\u00f8lker\u00e5en o Ytre Arna \u2013 Garnes \u2013 Hagardsvika o Helleneset \u2013 Ytre Sandviken o Kj\u00f8kkelvik \u2013 Fagerdalen \u2013 Godvik o Hilleren \u2013 H\u00e5konshella \u2013 Alv\u00f8en \u2013 Drotningsvik Av ulike \u00e5rsaker har ikke dette arbeidet hatt \u00f8nsket framdrift, og v\u00e5ren 2024 er det av disse anleggene bare overf\u00f8ring fra Mj\u00f8lker\u00e5en til Kvernevik renseanlegg som er under bygging og som vil klare fristen som er satt i Statsforvalterens utslippstillatelse. Bakgrunn for forsinkelsene er presentert i hovedplanen. \u2022 Framtidig renseprosess for Knappen renseanlegg skal avklares i hovedplanperioden. Ikke startet. \u2022 Sanering av eksisterende utslipp og overf\u00f8ring til renseanlegg med sekund\u00e6rrensing vurderes kontinuerlig. Utslipp i f\u00f8lgende omr\u00e5der blir sanert i hovedplanperioden: o Indre del av Fanafjorden o Grimstad og Hope o V\u00e5ganeset o Sm\u00f8r\u00e5s o Sanering av utslipp til indre del Fanafjorden er prosjektert og gjennomf\u00f8ringsvedtak gjort. o P\u00e5 Grimstad og Hope er offentlig anlegg tilrettelagt for tilknytning. o V\u00e5ganeset er ikke startet. o Sm\u00f8r\u00e5s er gjennomf\u00f8rt Myndighetsrollen og forholdet til omverden \u2022 Kommunen overtar eierskap til stikkledninger for vann og avl\u00f8p i offentlig vei fra 1.1.2020. Det utredes hvordan overtakelse av eierskapet skal gjennomf\u00f8res i praksis, og det utarbeides tydelige regler som enkelt kan kommuniseres til abonnentene. Stikkledningene ble overtatt som forutsatt, og erfaringer som er h\u00f8stet etter overtakelsen er presentert i det foreliggende planforslaget. \u2022 Vi skal legge til rette for elektronisk f\u00f8rstevalg med h\u00f8y grad av innsyn og selvbetjening S\u00f8knadsprosesser og saksbehandling kan n\u00e5 gjennomf\u00f8res digitalt. \u2022 Vi skal gjennomf\u00f8re \u00e5rlig brukerunders\u00f8kelse og kundetilfredsunders\u00f8kelser ved behov for \u00e5 f\u00e5 tilbakemeldinger fra brukerne og kunne avdekke eventuelle forbedringspotensialer. Unders\u00f8kelsen gjennomf\u00f8res \u00e5rlig og andelen som svarer de er ganske eller sv\u00e6rt forn\u00f8yd med VA-tjenestene ligger p\u00e5 93-95 %. Organisering av virksomheten \u2022 VA-virksomheten skal ha kontinuerlig fokus p\u00e5 kvalitets- og milj\u00f8ledelse, og sertifiseringen etter kvalitets- og milj\u00f8styringsstandardene skal videref\u00f8res. Bergen Vann er sertifisert etter standardene for kvalitets- og milj\u00f8ledelse, NS-EN ISO 9001:2015 og NS-EN ISO 9014:2015. \u2022 Dagens bestiller/utf\u00f8rer \u2013 modell blir n\u00e5 (desember 2018) evaluert av eksterne r\u00e5dgivere. Videre oppf\u00f8lging skal avklares. Bergen bystyre vedtok i januar 2021 \u00e5 avslutte bestiller/utf\u00f8rer \u2013 organiseringen av VA-virksomheten i Bergen kommune. Vann- og avl\u00f8psetaten og Bergen Vann KF ble sl\u00e5tt sammen og har fra 1. oktober 2021 v\u00e6rt en etat med navnet Bergen Vann. 5 Noen sentrale tema i planene som n\u00e5 legges fram Vannforsyning \u2022 Sikring av rentvannsbasseng med ferdigbehandlet vann som skal rett til forbruker. \u00c5 hindre innlekking av forurenset vann til bassengene er en oppgave som vil ha h\u00f8y prioritet. Det skal ogs\u00e5 arbeides for at omr\u00e5der over bergsprengte basseng gis status som sikringssoner i KPA. \u2022 Fysisk sikring av anleggene. \u2022 Bygge ferdig \u00abnye\u00bb Espeland vannbehandlingsanlegg med behandlingsprosess tilsvarende som Svartediket og Jordalsvatnet har. \u2022 Oppdimensjonering og ny behandlingsprosess p\u00e5 Kismul vannbehandlingsanlegg. \u2022 Tiltak p\u00e5 S\u00e6dalen vannbehandlingsanlegg, inkludert behandlingsprosess, rehabilitering av dammer og produksjon av energi. \u2022 Rehabilitering av en lang rekke eldre dammer i samsvar med plan for rehabilitering 2020 \u2013 2030, vedtatt av bystyret 24.02.2021. \u2022 Fornying av vannforsyningssystemene p\u00e5 et niv\u00e5 som opprettholder god funksjon i ledningsnettet. \u2022 Etablering av overf\u00f8ringsledninger mellom vannforsyningssonene, f.eks. mellom Arna og \u00c5sane, og mellom Fana/Ytrebygda og sentrum. \u2022 Etablere nye h\u00f8ydebasseng i alle hovedforsyningssonene. Dette vil gi bedre leveringssikkerhet og stabilitet i forsyningssystemet. \u2022 Gjensidig reserveforsyning med \u00d8ygarden kommunen og reserveforsyning til Bj\u00f8rnafjorden og til Ask\u00f8y kommune dersom det fattes politisk vedtak om det. Avl\u00f8p og vannmilj\u00f8 \u2022 Sekund\u00e6rrensing skal etableres s\u00e5 snart som praktisk mulig for f\u00f8lgende omr\u00e5der: o Ytre Arna \u2013 Indre Arna \u2013 Espeland \u2013 Garnes \u2013 Hagardsvika ved overf\u00f8ring til Garnes renseanlegg som oppgraderes til sekund\u00e6rrensing. o Helleneset \u2013 Eikeviken ved overf\u00f8ring til Ytre Sandviken renseanlegg. o \u00c5sane nord ved overf\u00f8ring til Kvernevik renseanlegg. o Bergen vest. Utslipp p\u00e5 strekningen Kj\u00f8kkelvik \u2013 Fagerdalen \u2013 Godvik \u2013 Alv\u00f8en \u2013 H\u00e5konshella \u2013 Hilleren saneres og overf\u00f8res til nytt renseanlegg i Drotningsvik. o Fanahammaren \u2013 Stend ved overf\u00f8ring til Flesland renseanlegg. \u2022 Kommuneplanens forutsetninger skal f\u00f8lges opp. Det inneb\u00e6rer bl.a. at elver og bekker ikke skal lukkes, og at allerede lukkede vassdrag skal vurderes gjen\u00e5pnet og restaurert. \u2022 Tiltak skal iverksettes for \u00e5 n\u00e5 vannforskriftens generelle krav om god \u00f8kologisk og kjemisk tilstand i vassdragene innen 2027. Regional plan for Vestland vassregion 2022 \u2013 2027 har med 167 tiltak i Bergen kommune. For 143 av disse er kommunen selv ansvarlig myndighet. \u2022 I perioden 2021 \u2013 2025 gjennomf\u00f8res den systematiske Byfjordunders\u00f8kelsen for hele fjordsystemet, i samarbeid med nabokommunene. I \u00abmellomperioden\u00bb 2026 \u2013 2030 gjennomf\u00f8res prosjektbaserte unders\u00f8kelser. \u2022 Kategorisering av tilstanden ved badeplassene g\u00e5r over fra bruk av den norske badevannsnormen til EU-standard for badeplasser. \u2022 Etter tildekking av bunnen av Store Lungeg\u00e5rdsvann g\u00e5r n\u00e5 arbeidet videre med utarbeiding av tiltaksplan og prosjektgrunnlag for tilsvarende opprydding i V\u00e5gen. \u2022 Implementering av Kommunedelplan for overvanns forutsetninger for overvannsh\u00e5ndtering skal videref\u00f8res i arealplanleggingen. Utviklingen av avl\u00f8pssystemene skal st\u00f8tte oppunder disse forutsetningene. Det forutsettes at dette f\u00f8lges opp i rullering av Kommuneplanens arealdel. 6 \u2022 Retningslinjer for overvann fra 2005 revideres. Retningslinjene skal detaljere prinsipper og krav definert i kommunedelplan for overvann og v\u00e6re et verkt\u00f8y for utbyggere i planlegging og prosjektering og for saksbehandlere ved godkjenning av planer og tiltak. M\u00e5let er arealplaner og tiltak med god kvalitet og \u00e5 sikre likebehandling i saksbehandlingen. \u2022 Utredning som er gjennomf\u00f8rt i 2024 om mulige tiltak for beskyttelse mot stigende havniv\u00e5 f\u00f8lges opp i fremtidig planarbeid i kommunen. \u2022 Fornying av avl\u00f8pssystemene p\u00e5 et niv\u00e5 som opprettholder god funksjon i avl\u00f8psnettet. \u2022 Separering av avl\u00f8pssystemene skal gjennomf\u00f8res for \u00e5 redusere overl\u00f8psdrift til de indre fjordomr\u00e5dene. \u2022 Registrering av tilstand og funksjon p\u00e5 avl\u00f8psanleggene skal gjennomf\u00f8res kontinuerlig og systematisk som grunnlag for god drift og prioritering av tiltak. \u2022 Utslipp fra overl\u00f8p skal ikke f\u00f8re til fors\u00f8pling. \u2022 Utredning av fremtidig renseprosess for Knappen renseanlegg startes opp i 2024, og oppgradering av anlegget gjennomf\u00f8res i hovedplanperioden. \u2022 Alternativ bruk av biogassen m\u00e5 v\u00e6re p\u00e5 plass n\u00e5r dagens avtale om leveranse til bussdrift g\u00e5r ut i 2030. \u2022 Bergen kommune skal arbeide for \u00e5 videreutvikle utnyttelsen av ressursene i bioresten. Dette gjelder f.eks. fosfor, bioolje og biokull. \u2022 Innf\u00f8ring av EUs nye avl\u00f8psdirektiv vil medf\u00f8re skjerpede rensekrav ogs\u00e5 i Norge. o Bergen kommune vil arbeide for at fremtidig avl\u00f8psrensing er tilpasset de lokale resipientene og ligger p\u00e5 et niv\u00e5 som sikrer god vannkvalitet. Beredskap Det er definert strenge beredskapskrav for vannforsyning. Lov om helsemessig og sosial beredskap og drikkevannsforskriften p\u00e5legger vannverkseierne \u00e5 gj\u00f8re n\u00f8dvendige beredskapsforberedelser. Vannverkene skal regelmessig gjennomf\u00f8re risiko- og s\u00e5rbarhetsanalyser i tr\u00e5d med lovkrav for \u00e5 identifisere og avdekke hendelser og s\u00e5rbarheter som kan f\u00f8re til ekstraordin\u00e6re belastninger for virksomheten (jf. Sikkerhetsloven \u00a7 4-2, Folkehelseloven, Drikkevannsforskriften \u00a7 6 om farekartlegging og \u00a7 11 om beredskap, lov om kommunal beredskapsplikt). Totalberedskapskommisjonen har kartlagt beredskapssituasjonen i Norge og kom i 2023 med forslag til n\u00f8dvendige forbedringer p\u00e5 flere omr\u00e5der i sin rapport NOU 2023:17 N\u00e5 er det alvor - Rustet for en usikker fremtid. I rapporten er det flere kapitler som omhandler og treffer oss i VA-bransjen, for eksempel drikkevannsforsyning, klimatilpasning og h\u00e5ndtering av naturfare, elektronisk kommunikasjon og digital sikkerhet. Beredskapskapittelet i planene omhandler Bergen Vanns h\u00e5ndtering av beredskapsutfordringer. Myndighetsrollen og forholdet til omverden \u2022 Evaluering av overtakelsen av private stikkledninger i offentlig vei er sentralt i disse planene, b\u00e5de med hensyn til kostnader og hvilke presiseringer og unntak som en har erfart m\u00e5 gj\u00f8res. \u2022 Det er behov for tettere oppf\u00f8lging under bygging av anlegg som skal overtas til offentlig drift og vedlikehold. \u2022 Kommunal vegeiers program for regelmessig t\u00f8mming av sandfang og innm\u00e5ling av fyllingsgrad f\u00f8lges opp. \u2022 Forbudet mot p\u00e5slipp av matavfall fra matavfallskvern, matavfallspresse og lignende innretninger til offentlig avl\u00f8psnett fra virksomheter og husholdninger f\u00f8lges opp. 7 \u2022 Informasjon og holdningsskapende tiltak gjennomf\u00f8res for \u00e5 redusere p\u00e5slipp av milj\u00f8gifter og medisinrester, engangskluter og andre u\u00f8nskede gjenstander til avl\u00f8psnettet b\u00e5de fra husholdninger og virksomheter. \u2022 Bergen Vann skal bidra aktivt i oppf\u00f8lging av akutt forurensning innenfor sitt fagomr\u00e5de, og samarbeide om slik oppf\u00f8lging med andre kommunale og statlige etater. \u2022 Vi skal ha s\u00e6rlig fokus p\u00e5 varsling til s\u00e5rbare abonnenter ved tap av vannkvalitet eller tap av vann. Vi skal ogs\u00e5 aktiv varsle v\u00e5re abonnenter p\u00e5 SMS og via nettsiden Meldinger fra Vaktsentralen ved samme type hendelser, samt ved planlagt arbeid som kan p\u00e5virke vannforsyningen. \u2022 Vi skal gjennom strategisk kommunikasjon, informasjonstiltak og kampanjer s\u00f8ke \u00e5 f\u00e5 folk til \u00e5 ha et bevisst forhold til vannkilder, drikkevann og vannforsyningsanlegg, samt eget vannforbruk. Klimafotavtrykk og energiledelse Vann- og avl\u00f8psvirksomheten inneb\u00e6rer bruk av mye energi, materialer og kjemikalier. Det er blant annet presentert f\u00f8lgende m\u00e5l og tiltak for \u00e5 redusere energibruken og klimafotavtrykket: \u2022 Bergen Vann skal ha oversikt over direkte og indirekte klimagassutslipp som f\u00f8lger av virksomheten. \u2022 Bergen Vann skal satse p\u00e5 sirkularitet og reduksjon av klimafotavtrykk ved \u00e5 ivareta aspekter som levetid, ombruk og klimafotavtrykk i anskaffelser og prosjekter. \u2022 Bergen Vann arbeider med \u00e5 redusere klimafotavtrykket i tr\u00e5d med Bergen kommunes Gr\u00f8nn Strategi. \u2022 Bergen Vann skal redusere energiforbruket p\u00e5 behandlingsanlegg og pumpestasjoner. Dette omfatter optimalisering av ventilasjons-, temperatur- og prosesstyring. \u2022 Bergen Vann skal utrede muligheter for produksjon av fornybar energi p\u00e5 Svartediket vannbehandlingsanlegg. \u2022 Bergen Vann skal utrede potensialet for gjenvinning av varme fra avl\u00f8psvann p\u00e5 avl\u00f8psnettet og p\u00e5 renseanleggene. \u2022 Systemer for intern og ekstern rapportering av energibruk og beregning av klimafotavtrykket vedlikeholdes og forbedres. \u00d8konomi \u2022 De samlede kostnadene innenfor drikkevannsektoren, dvs. drifts-, vedlikeholds-, administrasjons- og kapitalkostnader finansieres fullt ut med gebyrinntekter. \u2022 For \u00e5 sikre b\u00e6rekraftig finansiering av fornying av vann- og avl\u00f8psanleggene over tid, legges det opp til at en vesentlig del av fornyingen og vedlikeholdet finansieres over driftsbudsjettet og uten l\u00e5neopptak. \u2022 Oppgradering av vannbehandlingsanlegg og oppfylling av rensekrav vil f\u00f8re til \u00f8kning av vann- og avl\u00f8psgebyrene i Bergen, men gebyrniv\u00e5et vil i 2033 likevel ligge vesentlig under gjennomsnittlig gebyr for norske kommuner. 8 H\u00f8ringsuttalelser Planene har ligget ute til offentlig ettersyn i perioden 29.06 \u2013 12.08.2024. Planene er ogs\u00e5 sendt direkte til statlige myndigheter, nabokommuner, etater i Bergen kommune og andre aktuelle interessenter. Bergen Vann har mottatt merknader fra f\u00f8lgende: Eksterne: \u2022 Mattilsynet \u2022 Statsforvalteren i Vestland Internt i Bergen kommune: \u2022 Byr\u00e5dsavdeling for barnehage og skole \u2022 Seksjon for n\u00e6ring og landbruk \u2022 Samfunnssikkerhetens hus \u2022 Byantikvaren \u2022 Bymilj\u00f8etaten Hovedpunkt i merknadene er sammenstilt og kommentert i vedlagte skjema. Det er foresl\u00e5tt noen endringer og rettinger som f\u00f8lge av merknadene. Endringene er ogs\u00e5 gjengitt i vedlagte skjema. Statsforvalteren i Vestland ber i et eget brev om ny fremdriftsplan for etablering av sekund\u00e6rrensing i Bergen og Arna tettbebyggelse. Siden dette er tett knyttet opp til hovedplan for avl\u00f8p og vannmilj\u00f8, er hovedpunkt i brevet gjengitt og kommentert i vedlagte skjema, vedlegg 4. Andre justeringer av planene I tillegg til oppf\u00f8lging av h\u00f8ringsuttalelser er det gjort noen rettinger, mindre justeringer og oppdateringer i planene. 9 "
}