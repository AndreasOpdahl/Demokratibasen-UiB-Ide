{
  "dokument_id": "eca8b10c-1dfe-5679-89fa-514c66d377dc",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 18 fra Rune Bakervik (A) om lovliggj\u00f8ring av ulovlig bygde skogsbilveier - Utvalg for finans kultur og n\u00e6ring",
  "url": "https://bergen.kommune.no/politikere-utvalg/api/fil/bk360/9913810/Svar-pa-skriftlig-sporsmal-nr-18-fra-Rune-Bakervik-A-om-lovliggjoring-av-ulovlig-bygde-skogsbilveier-Utvalg-for-finans-kultur-og-naering",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/25885-3 Saksbehandler: Gerd Nilsen Fra Dato: 1. mars 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 18 fra Rune Bakervik (A) om lovliggj\u00f8ring av ulovlig bygde skogsbilveier - Utvalg for finans kultur og n\u00e6ring I store deler av Bergen er det bygget omfattende nettverk av ulovlige skogsbilveier. Mange er bygget uten s\u00f8knad, og de er ogs\u00e5 i stor grad bygget med forurensede masser. I tre konkrete tilfeller, Kleivevegen vest, Kleive-Kismulvegen og Kolhusvegen har grunneier og tiltakshaver s\u00f8kt om lovliggj\u00f8ring av veiene i ettertid. I disse tre tilfellene gjorde etat for landbruk vedtak om lovliggj\u00f8ring. Disse vedtakene ble p\u00e5klaget, og v\u00e5ren 2023 fattet dav\u00e6rende byutviklingsbyr\u00e5d vedtak i fav\u00f8r av klager, og opphevet med det etat for landbruk sine vedtak. Disse vedtakene er igjen p\u00e5klaget av grunneier og tiltakshavere, og i fagnotatet der landbruksetaten oversender klagene fra grunneier/tiltakshaver opprettholder de sin anbefaling om \u00e5 lovliggj\u00f8re veiene. Landbruksdepartementet har nylig gjort en tolkning av regelverket knyttet til lovliggj\u00f8ring av ulovlig bygde skogsbilveier, og konkluderer med at \u00abverken skogbruksloven eller bestemmelser i landbruksforskriften gir hjemmel for \u00e5 legalisere allerede bygde veier, selv om veitiltaket som s\u00e5dan fyller vilk\u00e5rene for \u00e5 kunne anses som en landbruksvei etter landbruksveiforskriften\u00bb. Videre har Kommunal- og distriktsdepartementet nylig, etter sp\u00f8rsm\u00e5l fra Statsforvalteren i Oslo og Viken, tolket lovverket knyttet til reguleringsplikt for skogsbilveier. Dagens praksis i Bergen kommune er at skogsbilveiene godkjennes etter landbruksveiforskriften, og vedtakskompetansen har v\u00e6rt delegert til etat for landbruk. Konklusjonen til KDD er at \u00abFor gjennomf\u00f8ring av st\u00f8rre bygge- og anleggstiltak og andre tiltak som kan f\u00e5 vesentlige virkninger for milj\u00f8 og samfunn, kreves det reguleringsplan\u00bb og at \u00abdet ikke er unntak for reguleringsplikt for tiltak som er unntatt s\u00f8knadsplikt. Dette gjelder ogs\u00e5 for landbruksveier\u00bb. Begge brevene det vises til her ligger vedlagt. Med bakgrunn i det overnevnte stiller jeg f\u00f8lgende sp\u00f8rsm\u00e5l til byr\u00e5den: 1. Mener byr\u00e5det at det er reguleringsplikt for skogsbilveier? 2. Vil disse to konklusjonene fra hhv Landbruksdepartementet og kommunal- og distriktsdepartementet endre Bergen kommunes praksis i behandling av s\u00f8knader og skogsbilveier? 3. Vil byr\u00e5det unders\u00f8ke om Bergen kommune feilaktig har lovliggjort ulovlig bygde skogsbilveier? 4. Hvordan vil byr\u00e5det f\u00f8lge opp de ulovlige bygde veiene som ikke er omfattet av de p\u00e5g\u00e5ende klagesakene? Svar fra byr\u00e5den: 1. Det vises til brev fra Kommunal- og distriktsdepartementet 19.12.2023 til Statsforvalteren i Oslo og Viken vedr\u00f8rende tolking av reguleringsplikt for landbruksveier. Der fremg\u00e5r det ikke et entydig krav til reguleringsplan for landbruksveier. Det er tydelig i tolkningsuttalelsen at det m\u00e5 gj\u00f8res en konkret vurdering av den enkelte veis\u00f8knaden for \u00e5 ta stilling til om det foreligger reguleringsplikt, og at reguleringsplan ikke er en forutsetning for \u00e5 gi tillatelse etter landbruksveiforskriften. I brevet blir det ogs\u00e5 henvist til veileder for kommuneplanens arealdel, der det fremg\u00e5r at det ikke er naturlig \u00e5 utl\u00f8se reguleringsplikt for landbruksveier med mindre det er snakk om anlegg av helt ekstraordin\u00e6r st\u00f8rrelse, eller anlegg med kombinert bruk som for eksempel adkomst til hytteomr\u00e5der. Mulighet for negative virkninger for milj\u00f8 er ogs\u00e5 trukket frem som kriterium for om det oppst\u00e5r planplikt. Byr\u00e5det viser til nasjonale veiledninger og rettspraksis innenfor feltet, som sier klart at det m\u00e5 vurderes i hver enkelt sak om det oppst\u00e5r reguleringsplikt for oms\u00f8kte landbruksveier. 2. Bergen kommune har de to siste \u00e5rene allerede gjort store endringer i praksis for saksbehandling av landbruksveier, og vil redegj\u00f8re grundigere for dette i egen sak til bystyret. 3. Bergen kommune har sendt brev til Landbruks- og matdepartementet med sp\u00f8rsm\u00e5l om hvordan man skal h\u00e5ndtere allerede ettergodkjente / lovliggjorte veier etter landbruksveiforskriften. 4. Byr\u00e5det vil sikre at alle landbruksveier i Bergen kommune blir saksbehandlet p\u00e5 korrekt m\u00e5te, i tr\u00e5d med gjeldende nasjonale retningslinjer og praksis for dette. Byr\u00e5den deler ikke representanten sin p\u00e5stand om at mange veier er bygget uten s\u00f8knad og i stor grad med forurensede masser, men erkjenner at det er utfordringer knyttet til noen veier, som kommunen tar tak i. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}