{
  "dokument_id": "7846d3b5-a504-5fb9-9211-f4cb63a2b94a",
  "doc_type": "case_presentation",
  "kommune": 4601,
  "tittel": "Endring av  kommunedelplan for Bergenhus, KDP Sentrum (arealplan-ID 15780000). Oppstart av planarbeid ",
  "url": "https://bergen.kommune.no/politikere-utvalg/api/fil/bk360/9733189/Framstilling-Endring-av-kommunedelplan-for-Bergenhus-KDP-Sentrum-arealplan-ID-15780000-Oppstart-av-planarbeid-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/211618-3 Endring av kommunedelplan for Bergenhus, KDP Sentrum (arealplan-ID 15780000). Oppstart av planarbeid Hva saken gjelder: Saken gjelder oppstart av planarbeid for endring av kommunedelplan for Bergenhus, kommunedelplan (KDP) Sentrum \u00a7 6.3 om Gatesalg og uteservering. Form\u00e5let med endringen er \u00e5 gj\u00f8re bestemmelsen mer fleksibel n\u00e5r det gjelder utend\u00f8rs servering. I KDP Sentrum er det gitt bestemmelser om fotgjengersone i to ulike bestemmelser; 6.2 og 6.3. I 6.2 Fotgjengerstandard st\u00e5r det blant annet: \u00abDet skal v\u00e6re tilstrekkelig fri bredde for fotgjengere p\u00e5 torg, i g\u00e5gater og p\u00e5 fortau, minimum 3 m der dette fysisk og funksjonelt kan gjennomf\u00f8res.\u00bb Konkrete rammer for uteservering og salg er gitt i punkt 6.3 Gatesalg og uteservering. Der gis butikker og serveringssteder mulighet for gatesalg og uteservering i inntil 1 m bredde langs fasade, under forutsetning av at minimum 3 meter fri fotgjengersone, og i tillegg ogs\u00e5 areal til holdeplass, varelevering og andre prioriterte aktiviteter, er ivaretatt. De siste \u00e5rene har det blitt gitt dispensasjon fra kravet om fri fortausbredde i KDP Sentrum \u00a7 6.3 for \u00e5 innvilge leieareal til utend\u00f8rs servering. Bakgrunnen for dispensasjonen var at kommunen tillot utleie av utvidet areal til uteservering i Bergen som et koronatiltak i 2020 og 2021. Ordningen ble ogs\u00e5 videref\u00f8rt i 2022 og 2023 som en h\u00e5ndsrekning til en hardt pr\u00f8vet bransje. Bymilj\u00f8etatens erfaringer fra disse \u00e5rene, s\u00e6rlig med hensyn til myke trafikanter, er at man ikke har registrert konkrete klager som f\u00f8lge av utvidet areal til uteservering. Det kan tyde p\u00e5 at ordningen har fungert bra, og ikke g\u00e5tt p\u00e5 bekostning av tilstrekkelig god fremkommelighet. Vestland fylkeskommune har ved flere anledninger, sist i brev datert 09.03.2023, gitt uttrykk for at de er kritiske til at Bergen kommune gir dispensasjon fra kravet om fri fortausbredde i KDP Sentrum flere \u00e5r p\u00e5 rad, og at det dermed i praksis blir gitt generell dispensasjon uten en overordnet vurdering. For \u00e5 unng\u00e5 \u00e5rlige dispensasjonsbehandlinger, og sikre en mer forutsigbar situasjon for serveringsbransjen foresl\u00e5s det en endring av KDP Sentrum \u00a7 6.3 med krav om fri fortausbredde. Prosess og medvirkning Endring av plan f\u00f8lger de samme reglene etter Plan- og bygningsloven som utarbeiding av ny plan. Unntak kan gj\u00f8res for mindre endringer dersom ikke h\u00f8ringsinstanser krever full prosess. I denne saken er det mange brukere av byrommene og f\u00f8lgelig mange ber\u00f8rte parter. Det er derfor lagt opp til at planendringen gjennomf\u00f8res med et fullt medvirkningsopplegg, herunder b\u00e5de varsel om oppstart, h\u00f8ring/offentlig ettersyn og vedtak i bystyret. Planarbeidet utl\u00f8ser ikke krav om konsekvensutredning eller planprogram. 1 Fagetatens vurdering og anbefaling: Plan- og bygningsetaten (PBE) har utarbeidet fagnotat sammen med et fagdokument om fotgjengere som synliggj\u00f8r dagens krav i vegnormaler, og dimensjoneringsbehov for ulike situasjoner. I fagnotatet pekes det p\u00e5 viktigheten med \u00e5 klargj\u00f8re hvilke behov fotgjengere har og hvordan fremkommelighet kan sikres. PBE skriver at tilstrekkelig fremkommelighet m\u00e5 vektes mot andre interesser, og planarbeidet m\u00e5 dermed ogs\u00e5 klargj\u00f8re hvilke andre interessenter enn fotgjengere som er relevante. Ulike interessenter til byrommene, inkludert ferdselsareal, areal til varelevering og mulig salgs- og serveringsareal er antatt \u00e5 v\u00e6re: - Fotgjengere, som transportgruppe - Innbyggere og gjester som bruker byens byrom og bygg - N\u00e6ringsakt\u00f8rer i serveringsbransjen - Andre n\u00e6ringsakt\u00f8rer - S\u00e6rlig s\u00e5rbare fotgjengergrupper - Distribut\u00f8rer - Kollektivtrafikk/holdeplasser PBE vurderer at bruk av byrom til salg og servering kan bidra til en attraktiv by, og er for mange en positiv del av opplevelsen n\u00e5r de beveger seg rundt i byen. Samtidig gir uteservering, som g\u00e5r p\u00e5 bekostning av gangsoner, negative konsekvenser. Det kan f\u00f8re til trafikkfarlige situasjoner der fotgjengere blir presset ut i kj\u00f8rebanen. Det kan ogs\u00e5 gj\u00f8re ganglenker mindre attraktive, slik at folk velger andre steder \u00e5 g\u00e5. Situasjonen gir omvei for de g\u00e5ende, men kan ogs\u00e5 v\u00e6re uheldig for n\u00e6ringsdrivende i handlegater der en \u00f8nsker h\u00f8yest antall mulige kunder forbi salgslokalene. PBE peker p\u00e5 at en viktig del av planarbeidet blir \u00e5 se p\u00e5 konsekvenser av ulike niv\u00e5 av fremkommelighet for fotgjengere, og hvordan de ulike l\u00f8sningene bygger opp under attraktiviteten til Bergen sentrum, b\u00e5de som et handelssentrum, en opplevelsesdestinasjon og som arena for hverdagsliv. Forventet tidspunkt for sluttbehandling i bystyret er januar 2025. Plan- og bygningsetaten har lagt fram f\u00f8lgende forslag til vedtak: 1. I medhold av plan- og bygningslovens \u00a7 11-17 startes det opp arbeid med mindre endring av bestemmelsene \u00a7 6 Gangareal med byromsbruk, med vekt p\u00e5 punkt 6.3 Gatesalg og uteservering i kommunedelplan for sentrum, planid. 15780000 \u00d8konomiske konsekvenser: Oppstart av planarbeid har ingen direkte \u00f8konomiske konsekvenser for Bergen kommune. Byr\u00e5dens vurdering og anbefaling/konklusjon: Byr\u00e5den \u00f8nsker en levende by der kommunen spiller p\u00e5 lag med folk og n\u00e6ringsliv som \u00f8nsker \u00e5 skape aktivitet, arbeidsplasser og opplevelser. Uteservering er for mange av serveringsstedene hovedinntektskilden, og uteserveringsareal er derfor et sv\u00e6rt ettertraktet gode for akt\u00f8rene. Det er for byr\u00e5den viktig \u00e5 sikre forutsigbarhet for serveringsbransjen, som hvert \u00e5r m\u00e5 belage seg p\u00e5 politiske dispensasjonsvedtak. \u00c5rlige dispensasjoner gir dessuten lite forutberegnelighet for vegeiere, og undergraver kommunedelplanen som styringsverkt\u00f8y. Byr\u00e5den anser det derfor som positivt at det startes opp planarbeid for endring av kommunedelplan for sentrum. Hovedform\u00e5let med endringen skal v\u00e6re \u00e5 sikre et st\u00f8rre handlingsrom for serveringsbransjen og gi en tiltrengt fleksibilitet, samtidig som viktige hensyn til allmennheten skal ivaretas. Gjeldende bestemmelse om uteservering i KDP Sentrum er, etter byr\u00e5dens vurdering for streng til \u00e5 skulle gjelde alle byrom, gater og veger i sentrum. Det er stor variasjon i 2 trafikkmengden i sentrumsgatene, og et absolutt krav om 3 meters fri bredde for fotgjengere gj\u00f8r det i praksis vanskelig \u00e5 drive uteservering p\u00e5 kommunale fortau. Samtidig kan det andre steder v\u00e6re for lite med 3 meters fri bredde til \u00e5 sikre god og trygg ferdsel for g\u00e5ende. En st\u00f8rre fleksibilitet i bestemmelsene til KDP Sentrum vil bidra til \u00e5 fange opp og hensynta disse nyansene. Byr\u00e5den ser samtidig at det er mange brukere av arealene i sentrum, og \u00f8nsker derfor en god balanse mellom hensynet til serveringsbransjen og dem som bruker byrommene. Serveringsarealet kan ikke strekke seg ut i omr\u00e5det p\u00e5 en slik m\u00e5te at det hindrer tilgjengelighet og fremkommelighet for g\u00e5ende og personer med funksjonsnedsettelse. Hensynet til g\u00e5ende og andre myke trafikanter skal fortsatt v\u00e6re tungtveiende. Det m\u00e5 ogs\u00e5 legges vekt p\u00e5 hvordan den aktuelle uteserveringen vil passe inn i bybildet. Byr\u00e5den peker p\u00e5 at det s\u00e6rlig vil v\u00e6re viktig at utend\u00f8rs servering i minst mulig grad kommer i konflikt med opplevelsen av Bryggen som det viktigste historiske omr\u00e5det i Bergen, og andre viktige deler av det historiske sentrum. Selve omfanget og innholdet i endringen av bestemmelsene m\u00e5 avklares i planarbeidet, men byr\u00e5den er opptatt av at et nytt regelverk skal v\u00e6re tydelig og forutsigbart \u00e5 forholde seg til og saksbehandle etter. I bestillingen sendt til PBE ble det tatt utgangspunkt i at kun \u00a7 6.3 skulle endres. Byr\u00e5den ser at det kan v\u00e6re hensiktsmessig \u00e5 ogs\u00e5 se p\u00e5 andre n\u00e6rliggende bestemmelser under \u00a7 6, i tr\u00e5d med forslag fra PBE. Dispensasjon vil bli gitt ogs\u00e5 i \u00e5r vedr avstand fra vegg ihht den endring som skal gj\u00f8res i KDP Sentrum, \u00a7 6.3. Byr\u00e5den st\u00f8tter PBE sin anbefaling om \u00e5 gjennomf\u00f8re en full planprosess. Det anses som sv\u00e6rt viktig at det legges opp til et bredt medvirkningsopplegg da det er mange ulike akt\u00f8rer og parter som det vil v\u00e6re viktig \u00e5 forankre planendringen hos. P\u00e5 bakgrunn av forannevnte anbefaler byr\u00e5den at det startes opp et planarbeid for \u00e5 endre KDP sentrum n\u00e5r det gjelder bestemmelsene om uteservering. Vedtakskompetanse: Byr\u00e5dets fullmakter \u00a7 18 i bystyresak 378-20. Byr\u00e5dets fullmakter som kollegium - fastsatt av byr\u00e5det 22.04.21 i sak 1119-21, pkt 12. Byr\u00e5det vedtar oppstart av arbeid med kommuneplan, og h\u00f8ring og offentlig ettersyn av planprogram og planforslag, jf plan- og bygningsloven (plandelen) \u00a7\u00a7 11-4, 11-12, 11-13, 11- 14 og 4-1. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: I medhold av plan- og bygningslovens \u00a7 11-17 startes det opp arbeid med mindre endring av bestemmelsene \u00a7 6 Gangareal med byromsbruk, med vekt p\u00e5 punkt 6.3 Gatesalg og uteservering i kommunedelplan for Bergenhus, KDP Sentrum, planID 15780000. Dato: 5. mars 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 10.01.2024 med f\u00f8lgende vedlegg: Fagdokument om fotgjengere Bestemmelser Plankart 3 "
}