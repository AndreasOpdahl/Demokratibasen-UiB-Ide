{
  "dokument_id": "8eb0b4b4-a10d-5748-a02d-0995614ceb47",
  "doc_type": "case_attachment",
  "kommune": 4601,
  "tittel": "Bymilj\u00f8etatens innspill - h\u00f8ring av nye statlige planretningslinjer for klima og energi.",
  "url": "https://bergen.kommune.no/politikere-utvalg/api/fil/bk360/10255738/Bymiljoetatens-innspill-horing-av-nye-statlige-planretningslinjer-for-klima-og-energi-",
  "tekst": " Bymilj\u00f8etaten Til Intern korrespondanse BBU - Seksjon klima, milj\u00f8 og samfunn V\u00e5r referanse: 2024/47339-5 (Arbeidssted) v/Tale Severina S\u00e6grov Hals\u00f8r Saksbehandler: Tine Beate Myklebust Neverdal Dato: 18. april 2024 Fra Bymilj\u00f8etaten Bymilj\u00f8etatens innspill - h\u00f8ring av nye statlige planretningslinjer for klima og energi. Bymilj\u00f8etaten viser til Byr\u00e5dsavdeling for byutvikling sin oversendelse av nye statlige planretningslinjer for klima og energi, datert 03.04.24. Gjeldende statlige planretningslinjer for klima- og energiplanlegging og klimatilpasning er fra 2009. Kunnskapsgrunnlaget om utslippskutt, og fokuset p\u00e5 overgangen til et lavutslippssamfunn er helt annerledes i dag enn i 2009, og kommunene har f\u00e5tt en rekke nye forpliktelser \u00e5 forholde seg til. Retningslinjenes klimatilpasningsdel er fra 2018, og har mindre behov for oppdatering. Forslaget til reviderte statlige planretningslinjer er utarbeidet p\u00e5 bakgrunn av en evaluering og en helhetlig gjennomgang av dagens retningslinjer. Form\u00e5let er \u00e5 gi innspill til endringer som tydeliggj\u00f8r statens forventning til kommunenes ambisjoner og resultater i energi- og utslippsarbeidet. Statlige planretningslinjer for samordnet bolig-, areal- og transportplanlegging er ogs\u00e5 evaluert og revidert, og er samtidig gjenstand for en h\u00f8ringsprosess. Revisjonen av de to statlige planretningslinjene sees i sammenheng og supplerer hverandre. Bymilj\u00f8etaten har f\u00f8lgende innspill: Kapittel 5 i forslaget omhandler Retningslinjer for klimatilpasning. Under punkt 5.3 Krav til planprosess og beslutningsgrunnlag, neste siste avsnitt, sies f\u00f8lgende: Ved planlegging av nye omr\u00e5der for utbygging, fortetting eller transformasjon, skal det vurderes hvordan hensynet til et endret klima kan ivaretas. Det b\u00f8r legges vekt p\u00e5 gode helhetlige l\u00f8sninger og ivaretakelse av \u00f8kosystemer og arealbruk med betydning for klimatilpasning, som ogs\u00e5 kan bidra til \u00f8kt kvalitet i uteomr\u00e5der. Planer skal ta hensyn til behovet for \u00e5pne vannveier, overordnede bl\u00e5gr\u00f8nne strukturer, og forsvarlig overvanns- h\u00e5ndtering. Med bakgrunn i klima- og naturkrisen er det behov for \u00e5 tydeliggj\u00f8re krav til planprosess og beslutningsgrunnlag. Bruken av ordet b\u00f8r (vist med understreking i avsnittet foran) \u00e5pner for ulike tolkninger, og det er en reell risiko for at disse temaene blir underkommunisert eller ikke tillagt tilstrekkelig vekt. Vi anbefaler derfor at formuleringen endres fra \u00abb\u00f8r\u00bb til \u00abskal\u00bb. Videre under punkt 5.3, siste avsnitt, sies f\u00f8lgende: Bevaring, restaurering eller etablering av naturbaserte l\u00f8sninger (slik som eksisterende v\u00e5tmarker og naturlige bekker eller nye gr\u00f8nne tak og vegger, kunstige bekker og basseng mv.) b\u00f8r vurderes. Dersom andre l\u00f8sninger velges, skal det begrunnes hvorfor naturbaserte l\u00f8sninger er valgt bort. Med tilsvarende begrunnelse som ovenfor anbefaler vi at ordlyden i forslaget endres fra \u00abb\u00f8r\u00bb (vist med understreking i avsnittet foran) til \u00abskal\u00bb. I tillegg vil det her ligge implisitt i formuleringen at naturbaserte l\u00f8sninger skal vurderes f\u00f8rst, og at det skal begrunnes hvorfor naturbaserte l\u00f8sninger velges bort. Med hilsen Bymilj\u00f8etaten Lise Reinertsen - etatsdirekt\u00f8r Tom Sandahl \u2013 kst. avdelingsleder Dokumentet er godkjent elektronisk. Kopi: Bl\u00e5gr\u00f8nn utviklingsseksjonen (Arbeidssted) - Kjetil M\u00f8klebust "
}