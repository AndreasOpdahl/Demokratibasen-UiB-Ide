{
  "dokument_id": "cfa7af5c-e3fb-5c9b-8aa7-a1f5cf0dca07",
  "doc_type": "case_attachment",
  "kommune": 4601,
  "tittel": "\u00c5rstad gnr 161 bnr 504 L\u00e6gdesvingen 84A. Klagebehandling - klage over vilk\u00e5r for solcellepanel",
  "url": "https://bergen.kommune.no/politikere-utvalg/api/fil/bk360/10928395/Arstad-gnr-161-bnr-504-Laegdesvingen-84A-Klagebehandling-klage-over-vilkar-for-solcellepanel",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/62219-5 \u00c5rstad gnr 161 bnr 504 L\u00e6gdesvingen 84A. Klagebehandling - klage over vilk\u00e5r for solcellepanel Hva saken gjelder: Saken gjelder s\u00f8knad om fasadeendring i form av installering av solcellepanel p\u00e5 takfasade mot syd-vest. Tiltaket ble s\u00f8kt inn sammen med flere andre tiltak, og ble godkjent i vedtak datert 22.03.2024. Det ble stilt vilk\u00e5r om at solcelleanlegget skal v\u00e6re sammenhengende p\u00e5 den syd-vestlige takflaten, og at takvindu plasseres p\u00e5 motsatt takfasade (nord-\u00f8st). Ansvarlig s\u00f8ker, Fersum AS v/Teresa Fersum, har p\u00e5klaget vedtaket hva gjelder vilk\u00e5rene. Tiltakshaver er Eirik A. Solberg m/familie. I kommuneplanens arealdel (KPA 2018), vedtatt 19.06.2019, er eiendommen lagt til ytre fortettingssone. I reguleringsplan for \u00c5rstad. Gnr 14 bnr 25, Land\u00e5sveien 6G-12X, 16X (planid: 10760000), vedtatt 1954, er eiendommen lagt til boligomr\u00e5de. Se rammetillatelsen \u00a7 3.1 for utfyllende planstatus. Tiltaket krever dispensasjon fra reguleringsplanbestemmelsene \u00a7 6 om takvindu, slik dispensasjon er oms\u00f8kt. Byantikvaren har gitt uttale datert 05.01.2024 hvor de uttaler at oms\u00f8kte tiltak ikke vil p\u00e5virke byggets arkitektoniske kvaliteter og verneverdi, og at de ikke har merknader til s\u00f8knaden. Solcellepanelene er i utgangspunktet gjort p\u00e5 en m\u00e5te som i hovedsak f\u00f8lger Byantikvarens anbefalinger, men det er viktig for bygningsmilj\u00f8et at naboene f\u00f8lger valgt l\u00f8sning dersom de \u00f8nsker solcellepanel. Ansvarlig s\u00f8ker har bekreftet at nabovarsling er gjennomf\u00f8rt i tr\u00e5d med plan- og bygningsloven \u00a7 21-3. Det er kommet merknad fra nabo p\u00e5 gbnr. 161/505, hvor det bes om at det om mulig ikke arbeides etter kl. 20. Ansvarlig s\u00f8ker opplyser at merknaden er tatt til f\u00f8lge. Klage: Klager ber om at vedtaket blir omgjort, slik at vilk\u00e5r om plassering av solcellepanel og takvindu frafalles. Klager viser til at tiltakshaver strakk seg langt for \u00e5 finne ut av s\u00f8knadsplikt i forkant av utf\u00f8relse av tiltaket, og har fulgt de r\u00e5d og anbefalinger han fikk. Klager mener ogs\u00e5 at Byantikvarens uttalelse ikke st\u00f8tter vilk\u00e5rene, og at anlegget underordner seg helheten og ikke forstyrrer totalkvalitetene i bygningsmilj\u00f8et. De anf\u00f8rer at et anlegg som dekker hele taket blir mer dominerende. Klager viser ogs\u00e5 til at de fleste firma som selger anlegg, krever minimum 8 plater, noe det ikke er plass til p\u00e5 nabohusene slik de er i dag. Klager kan heller ikke se at reguleringsplanen sier noe om solcellepanel, men takopplett er tillatt mens takvindu ikke er det. Takl\u00f8ft er etter klagers syn langt mer dominerende og skaper mer ubalanse enn takvinduer. Takvindu er identisk med naboene, og er med p\u00e5 \u00e5 1 skape et helhetlig inntrykk. Innfrielse av vilk\u00e5rene blir s\u00e5 omfattende at solcelleanlegget m\u00e5 fjernes dersom de blir st\u00e5ende. Tiltakshaver er positiv til vilk\u00e5r om endring for \u00e5 tilpasse seg nabo om disse skal installere solcelleanlegg i fremtiden, dersom det anses som n\u00f8dvendig. Det vises til komplett klage, som ligger vedlagt. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge og at vedtak datert 22.03.2024 opprettholdes. Fagetaten kan ikke se at det foreligger nye vesentlige momenter, og at kostnader med \u00e5 flytte solcellepanelene ikke kan v\u00e6re avgj\u00f8rende. Vilk\u00e5rene er satt for \u00e5 etterstrebe lik behandling av det visuelle uttrykket for solcelleanlegg. \u00c5 gi tillatelse som oms\u00f8kt kunne v\u00e6re med p\u00e5 \u00e5 legge f\u00f8ringer for fremtidig solcelleutforming av sv\u00e6rt ulik form og dermed svekke det arkitektoniske uttrykket i omr\u00e5det. Uten vilk\u00e5ret er det vanskelig \u00e5 f\u00e5 lik utforming p\u00e5 boligene i rekken. N\u00e5r det gjelder dispensasjon fra reguleringsplanens bestemmelse om takvindu, tiltredes vurderingen fra rammetillatelsen. Her st\u00e5r det at takvindu mot nord-\u00f8st gj\u00f8r at uttrykket beholdes p\u00e5 den siden av bygningen som er mest synlig for allmenheten, samtidig som tiltakshaver f\u00e5r takvindu. Det vises ellers til komplett fagnotat. Byr\u00e5dens vurdering og konklusjon: Byr\u00e5den har vurdert klagen, og finner at den kan tas til f\u00f8lge. Plan- og bygningsloven \u00a7 29-2 sier at tiltak etter kommunens skj\u00f8nn skal ha \u00abgode visuelle kvaliteter b\u00e5de i seg selv om i forhold til dets funksjon og dets bygde og naturlige omgivelser og plassering.\u00bb Videre heter det at man kan legge vekt p\u00e5 hensynet til historiske, arkitektoniske og andre kulturelle verdier ved tiltak som knytter seg til eksisterende byggverks ytre. Fagetaten viser til at takvindu ikke er godkjent, og at Byantikvarens anbefaling om videref\u00f8ring av valgt l\u00f8sning p\u00e5 naboeiendommer ikke lar seg gjennomf\u00f8re uten vilk\u00e5ret. Byr\u00e5den viser her til at nabo, gbnr. 161/505, fikk tillatelse til innredning av loft og innsetting av takvindu i 2012. Her er det satt inn to takvindu, slik at verken en U-form eller totalt dekke av solcelleanlegg lar seg gj\u00f8re uten \u00e5 flytte takvinduene. Siste enhet i rekken, gbnr. 161/507 fikk ogs\u00e5 godkjent takopplett i 2016, som vanskeliggj\u00f8r solcellepanel. Det er dermed ikke en enhetlig utforming av takene p\u00e5 rekken i dag, og \u00e5 g\u00e5 fra vindu til lukket tak med solceller over hele vil innf\u00f8re en ny utforming, som trolig ikke blir videref\u00f8rt av nabobyggene da dette inneb\u00e6rer reversering av godkjente tiltak. N\u00e5r det gjelder utforming og at eventuelle anlegg p\u00e5 nabobygg m\u00e5 tilpasse seg valgt l\u00f8sning, leser ikke Byr\u00e5den uttalelsen fra Byantikvaren som at det er U-formen i seg selv som m\u00e5 videref\u00f8res. I uttalen er det vist til viktigheten av at \u00abform, material og farge blir tilpasset byggets arkitektoniske stil.\u00bb Byr\u00e5dens vurdering er at det b\u00f8r v\u00e6re mulig for naboer \u00e5 benytte solcellepanel med samme farge og utforming som oms\u00f8kte, selv om \u00abm\u00f8nsteret\u00bb de blir plassert i m\u00e5 tilpasses taket de plasseres p\u00e5. Det vil dermed v\u00e6re mulig \u00e5 ivareta anbefaling fra Byantikvaren, og eventuelle s\u00f8knader p\u00e5 naboeiendommene vil ogs\u00e5 bli sendt p\u00e5 uttale. Byr\u00e5den finner det ikke hensiktsmessig \u00e5 stille vilk\u00e5r om endring av solcellepanelet dersom naboene i fremtiden skulle \u00f8nske \u00e5 oppf\u00f8re solcellepanel, da dette gir tillatelsen et preg av \u00e5 v\u00e6re midlertidig p\u00e5 ubestemt tid. Dersom naboer i fremtiden \u00f8nsker \u00e5 f\u00f8re opp solcellepanel, m\u00e5 dette behandles etter de regler som gjelder p\u00e5 s\u00f8knadstidspunktet, og de visuelle kvalitetene m\u00e5 ivaretas ut fra hvordan omr\u00e5det og omgivelsene er n\u00e5r det s\u00f8kes. N\u00e5r det gjelder plassering av takvindu mot s\u00f8r-vest, viser ogs\u00e5 byr\u00e5den til at det er godkjent vinduer p\u00e5 naboenheten, samt takopplett med vindu p\u00e5 siste enhet i rekken. \u00c5 etablere 2 takvindu i tr\u00e5d med st\u00f8rrelsen p\u00e5 godkjente vindu hos nabo bidrar til \u00e5 skape et helhetlig inntrykk. Solcellepanelene er ut ifra farge og st\u00f8rrelse lite synlige p\u00e5 avstand, slik at taket fremst\u00e5r mer helhetlig ved at det er et vindu med solceller rundt, enn ved at det var et lukket tak med solceller p\u00e5 en av enhetene i rekken. Byr\u00e5dens konklusjon er at tiltaket har gode visuelle kvaliteter, jf. pbl. \u00a7 29-2, og at klagen kan tas til f\u00f8lge. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 22.03.2024 for punkt 2 andre avsnitt \u2013 vilk\u00e5r. Fasadeendring i form av solcellepanel og takvindu godkjennes som oms\u00f8kt. 2. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 3. Klagen tas til f\u00f8lge. Dato: 23. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 26.04.2024 med f\u00f8lgende vedlegg: 1. Situasjonsplan 2. Situasjonskart 3. Flyfoto 4. Klage over avslag, med vedlegg 5. Rammetillatelse til fasadeendring og innbygging av altan 6. Uttalelse fra Byantikvaren 7. S\u00f8knad 8. Tegninger 3 "
}