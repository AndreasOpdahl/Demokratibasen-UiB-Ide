{
  "dokument_id": "c36a92c6-55e5-55c6-b70f-ccc629c8d7cc",
  "doc_type": "case_attachment",
  "kommune": 4601,
  "tittel": "Statsforvalteren opphever vedtak 26.01.2024",
  "url": "https://bergen.kommune.no/politikere-utvalg/api/fil/bk360/9862278/Statsforvalteren-opphever-vedtak-26-01-2024",
  "tekst": " V\u00e5r dato: V\u00e5r ref: 26.01.2024 2023/16250 Deres dato: Deres ref: KLAGE-2022/27439 HARRIS ADVOKATFIRMA AS Saksbehandler, innvalgstelefon Postboks 4115 Sandviken Tonje Engstr\u00f6m, 5557 2152 5835 BERGEN Bergen kommune gnr. 129 bnr. 108. Opprettelse og endring av eiendom. Klagesak Viser til oversendelse av klagesak fra Bergen kommune, mottatt hos Statsforvalteren 27.10.2023. Vi beklager lang saksbehandlingstid Vedtak Statsforvalteren i Vestland opphever avslag av 22.09.2022 p\u00e5 s\u00f8knad om tillatelse til fradeling av fem parseller fra gbnr. 129/108, referanse DELE-22/20849-13. Bergen kommune m\u00e5 p\u00e5 nytt ta stilling til s\u00f8knad om fradeling av fem parseller. Sakens bakgrunn Bergen kommune avslo s\u00f8knad om fradeling av fem parseller fra gbnr. 129/108 til boligform\u00e5l i vedtak av 22.09.2022. Harris Advokatfirma AS ved advokatfullmektig Marianne Aadland Sandvik p\u00e5klaget vedtaket p\u00e5 vegne av tiltakshaver i brev av 06.10.2022. Hovedanf\u00f8rselen i klagen er at det ikke er innregulert tomtegrenser for arealet som s\u00f8kes fradelt. Saken ble sendt til politisk behandling 31.01.2023. Den ble imidlertid returnert til fagetaten av byr\u00e5dsavdelingen i brev av 24.04.2023 under henvisning til at det var behov for tilleggsopplysninger. Fagetaten behandlet saken p\u00e5 nytt og sendte den til politisk behandling 05.06.2023. I sin fornyede behandling ble standpunkt om innregulerte tomtegrenser endret. Fagetaten la n\u00e5 til grunn at reguleringsplanen ikke hadde bindende bestemmelser om tomtegrenser for byggeomr\u00e5det B7 hvor oms\u00f8kte parseller ligger. Avslaget ble likevel opprettholdt med en endret begrunnelse. Det ble vist til at reguleringsplanen \u00a7 2.1.1 stiller krav om bebyggelsesplan f\u00f8r s\u00f8knad om rammetillatelse behandles. Fagetaten viste til at kravet om bebyggelsesplan tilsvarte krav om detaljreguleringsplan. Videre ble det vist til at selv om ordlyden krevde at slik plan ble utarbeidet f\u00f8r rammes\u00f8knad ble behandlet, tilsa systembetraktninger at kravet ogs\u00e5 m\u00e5tte f\u00e5 anvendelse p\u00e5 delingss\u00f8knader. Kravet m\u00e5tte stilles p\u00e5 E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/8 et tidspunkt hvor det fikk et reelt innhold. Fagetatens syn var at dersom delingstillatelse ble gitt forut for detaljregulering, ville det sette en rekke begrensende f\u00f8ringer for forhold som detaljplan avklarer. Utvalg for milj\u00f8 og byutvikling behandlet s\u00e5 klagen den 16.10.2023 i sak 383/23. Klagen ble ikke tatt til f\u00f8lge med 11 mot 6 stemmer. Saken ble derfor sendt Statsforvalteren i Vestland for endelig avgj\u00f8relse, se brev av 27.10.2023. P\u00e5 vegne av tiltakshaver sendte advokatfullmektig inn tilleggsmerknader datert 20.11.2023. Her gj\u00f8res det for det f\u00f8rste gjeldende at kommuneplan som er nyere enn reguleringsplan g\u00e5r foran reguleringsplan. Det vises til at kommuneplanen viser eiendommen som \u00f8vrig byggesone hvor eneboliger og tomannsboliger er tillatt slik at eiendommen kan bebygges med slike boliger forutsatt at \u00f8vrige krav i KPA er oppfylt. Avslaget mangler rettslig grunnlag da det ikke kan oppstilles krav om utarbeiding av reguleringsplan. Det vises til at verken KPA eller reguleringsplan inneholder krav til utarbeidelse av detaljreguleringsplan f\u00f8r delingss\u00f8knad behandles. Statsforvalteren finner saken tilstrekkelig opplyst, jf. fvl. \u00a7 33 siste ledd, jf. \u00a7 17. Regelverk Forvaltningsloven gjelder for Statsforvalterens behandling av klagesaken, jf. pbl. \u00a7 1-9 f\u00f8rste ledd. Statsforvalteren er delegert myndighet til \u00e5 avgj\u00f8re klagesaker etter pbl. \u00a7 1-9 femte ledd og rundskriv T-2/ 09 fra Kommunal- og distriktsdepartementet. Statsforvalteren skal som klageinstans se til at kommunen under behandling av saken har fulgt de lovene, forskriftene og saksbehandlingsreglene som gjelder p\u00e5 omr\u00e5det. Under klagebehandlingen kan vi pr\u00f8ve alle sider av saken, herunder ta hensyn til eventuelle nye omstendigheter, jf. fvl. \u00a7 34. Som klageinstans har vi kompetanse til \u00e5 treffe nytt vedtak i saken, stadfeste kommunens vedtak eller oppheve det og sende saken tilbake til kommunen for helt eller delvis ny behandling, jf. fvl. \u00a7 34. Det fremg\u00e5r av pbl. \u00a7 12-4 at reguleringsplan er bindende for nye tiltak eller utvidelse av eksisterende tiltak. Plansituasjon Eiendommen omfattes av reguleringsplannummer 15920000, Laksev\u00e5g, gnr. 129 bnr. 570 m.fl, Torvmyra, vedtatt 21.05.2007 og er regulert til konsentrert sm\u00e5husbebyggelse omr\u00e5de B7. Kommuneplanen viser eiendommen som bebyggelse og anlegg. Den ligger i \u00f8vrig byggesone innenfor gul sone for flyst\u00f8y. Deler av eiendommen er innenfor faresone for ras. Statsforvalterens vurdering Tiltakshaver har, representert ved advokatfullmektig, vist til at KPA \u00a7 2.4 fastsetter at kommuneplanens arealdel g\u00e5r foran eldre reguleringsplaner vedtatt f\u00f8r 01.01.2013 ved motstrid. Reguleringsplanen ble vedtatt 21.05.2007. Det er alts\u00e5 p\u00e5 det rene at gjeldende reguleringsplan ble vedtatt f\u00f8r 01.01.2013. Fagetatens avslag er hjemlet i reguleringsplanen \u00a7 2.1.1 som lyder: Side: 3/8 \u00abF\u00f8r behandling av s\u00f8knad om rammetillatelse skal det utarbeides bebyggelsesplan i m\u00e5lestokk 1:500 for feltene B4, B7, B9, B10 og B11.\u00bb Eiendommen er i reguleringsplanen satt av til arealform\u00e5l sm\u00e5husbebyggelse. I KPA er eiendommen vist med arealform\u00e5l \u00f8vrig byggesone hvor KPA \u00a7 26.5.1 angir at det tillates at eneboliger og tomannsboliger bebygges, men \u00abvesentlig utbygging\u00bb tillates ikke. Reguleringsplanen \u00a7 2.1.1 som krever bebyggelsesplan strider ikke mot KPA. Om begrensningen som avskj\u00e6rer \u00abvesentlig utbygging\u00bb, viser vi til avsluttende kommentar. En forutsetning for \u00e5 gi tillatelse til delingss\u00f8knaden er som vist at delingen er i samsvar med reguleringsplanen. Der eldre reguleringsplaner stiller krav om bebyggelsesplan etter plan- og bygningsloven av 1985, m\u00e5 det forst\u00e5s som krav om detaljreguleringsplan etter n\u00e5gjeldende plan- og bygningslov fra 2008.1 Reguleringsplanens \u00a7 2.1.1 m\u00e5 derfor forst\u00e5s slik at det er krav om utarbeiding av detaljreguleringsplan for feltet B7. Reguleringsbestemmelsen i \u00a7 2.1.1 angir at plan m\u00e5 utarbeides f\u00f8r \u00abs\u00f8knad om rammetillatelse\u00bb blir behandlet. Utrykket \u00abrammetillatelse\u00bb anvendes i pbl. \u00a7 21-2 femte ledd. Bestemmelsen videref\u00f8rer dagjeldende rett fra plan- og bygningsloven av 1985 \u00a7 94 annet ledd som anvendte tilsvarende begrep. Lovbestemmelsen angir at s\u00f8knad om tillatelse kan deles opp i s\u00f8knad om rammetillatelse og igangsettingstillatelse. I dette ligger det at s\u00f8knadsprosessen splittes opp i to trinn. I foreliggende sak er det s\u00f8kt om deling av eiendommen. Det er \u00e5penbart at s\u00f8knaden skal behandles i ett trinn slik at den ikke er begrenset til en \u00abs\u00f8knad om rammetillatelse\u00bb. Vi oppfatter kommunen slik at heller ikke de har lagt til grunn at s\u00f8knad er begrenset til \u00abs\u00f8knad om rammetillatelse\u00bb. Delingss\u00f8knaden er derfor ikke omfattet av ordlyden \u00abrammetillatelse\u00bb. Sp\u00f8rsm\u00e5let er om det er holdepunkter for \u00e5 tolke bestemmelsen i \u00a7 2.1.1 \u00abs\u00f8knad om rammetillatelse\u00bb som \u00abs\u00f8knad om tillatelse\u00bb slik at det omfatter alle s\u00f8knadspliktige tiltak. Lagmannsretten har lagt til grunn at tolking av reguleringsplan b\u00f8r s\u00f8ke \u00e5 komme frem til hva regelgiver har ment med bestemmelsen.2 I praksis kan det v\u00e6re vanskelig \u00e5 p\u00e5vise slik spesifikk mening om detaljsp\u00f8rsm\u00e5l som kan oppst\u00e5 ved behandling av s\u00f8knader innenfor planomr\u00e5det.3 Utgangspunktet blir derfor at planen m\u00e5 tolkes objektivt.4 Med grunnlag i en naturlig spr\u00e5klig forst\u00e5else av \u00abrammetillatelse\u00bb, er plankravet koblet opp til et uttrykk med et klart og entydig innhold. 1 Se tolkningsuttalelse fra Kommunal- og distriktsdepartementet av 14.04.2016 referanse 15/3808-2 2 Jf. LB-2012-142334 3 Jf. LG-2023-37886 4 RG-2004 s.762 Side: 4/8 Det er ikke vist til, og Statsforvalteren har ikke funnet dokumentasjon om planprosessen som gir innsikt i hva som var tenkt da bestemmelsen ble utformet. Det er heller ikke andre bestemmelser eller deler av plankartet som uttrykkelig gir f\u00f8ring ved tolkningen av bestemmelsen i \u00a7 2.1.1. Ved utformingen av bestemmelsene i reguleringsplaner, kunne bestemmelsen blitt formulert slik at den omfattet alle tillatelser. Da ville den v\u00e6rt uten avgrensningen den faktisk er utformet med. Utrykket \u00abrammetillatelse\u00bb fremst\u00e5r som en presisering fremfor det mer generelle utrykket \u00abtillatelse\u00bb. Slik sett fremst\u00e5r det som en bevisst avgrensning. Motsatt vei kan det tenkes at kommunen har hatt en mer eller mindre synonym bruk av begrepene tillatelse og rammetillatelse, fordi rammetillatelse var det vanligste i nesten alle byggesaker. Vi finner ikke klare holdepunkter for dette i saken, og det m\u00e5 generelt utvises varsomhet med \u00e5 legge til grunn eventuell lokal forst\u00e5else og begrepsanvendelse som avviker fra generell bruk og forst\u00e5else. I den sammenheng viser vi til at begrepene er anvendt i eldre plan- og bygningslov av 1985. Det forel\u00e5 derfor en bruk og forst\u00e5else p\u00e5 nasjonalt niv\u00e5 som m\u00e5 bli f\u00f8rende. Bestemmelsen i pbl. \u00a7 21-2 femte ledd \u00e5pner for at s\u00f8knad kan deles opp i s\u00f8knad om rammetillatelse og s\u00f8knad om igangsettingstillatelse. Valget mellom ett trinn eller to trinn i s\u00f8knadsbehandlingen tilfaller tiltakshaver. N\u00e5r plankravet i reguleringsplanen \u00a7 2.1.1 er avgrenset til \u00abs\u00f8knad om rammetillatelse\u00bb vil det realiteten kunne unng\u00e5s ved at tiltakshaver sender inn ett- trinns\u00f8knad. For \u00e5 sikre at plankravet f\u00e5r et reelt innhold, taler det for \u00e5 tolke bestemmelsen som \u00abs\u00f8knad om tillatelse\u00bb. Utgangspunktet er at en reguleringsplan skal styre arealbruken for et omr\u00e5de, og ikke ta hensyn til eiendomsforhold eller til hvem som skal st\u00e5 for gjennomf\u00f8ringen av planen. Det taler for at fradeling ikke trenger \u00e5 v\u00e6re til hinder for en regulering. P\u00e5 den andre siden kan en fradeling av flere tomter p\u00e5 forh\u00e5nd medf\u00f8re en tomteinndeling som kan v\u00e6re lite hensiktsmessig for en helhetlig og god l\u00f8sning av infrastruktur med videre, for omr\u00e5det. Det er kommunen som er planmyndighet, og kommunen har dermed full anledning til \u00e5 endre innkomne private planforslag. I prinsippet har ikke kommunen, ved utarbeidelse av reguleringskartet, noen forpliktelse til \u00e5 ta hensyn til eiendomsforholdene eller til hvordan parseller er fradelt. En endring av tomtestrukturen som f\u00f8lge av reguleringen kan dermed medf\u00f8re en del praktiske problemer og konflikter dersom tomtene m\u00e5 inndeles p\u00e5 nytt, og arealoverf\u00f8ringer mm. m\u00e5 gjennomf\u00f8res. Dette vil i s\u00e5 fall v\u00e6re en ulempe som n\u00e5v\u00e6rende og eventuelt framtidige eiere av de aktuelle tomtene m\u00e5 v\u00e6re klar over. Selv om fradeling f\u00f8r utarbeidelse av reguleringsplan kan medf\u00f8re uheldige konsekvenser, kan vi likevel ikke se at dette momentet klart tilsier en utvidende tolkning av ordlyden i planbestemmelsen. I nyere dom avsagt av Gulating Lagmannsrett blir det uttalt at i situasjoner der ordlyden gir en klar og entydig l\u00f8sning p\u00e5 tolkningssp\u00f8rsm\u00e5let, skal det sterke grunner til \u00e5 fravike denne.5 Reguleringsplaner griper inn i eiers utnyttelsesrett og omfattes derfor av begrensningene som ligger i legalitetsprinsippet. Hva som n\u00e6rmere ligger i dette, er grundig behandlet av Sivilombudet: Utgangspunktet er at enhver grunneier fritt kan utnytte sin eiendom innenfor grensene som f\u00f8lger av lov eller bestemmelser gitt i medhold av lov. Dette er et utslag av eierr\u00e5digheten og legalitetsprinsippet. Legalitetsprinsippet er n\u00e5 lovfestet i Grunnloven \u00a7 113. Offentlige inngrep i 5 Jf. LG-2023-37886 Side: 5/8 eierr\u00e5digheten kan derfor bare gj\u00f8res i form av bestemmelser i eller i medhold av lov. Et utslag av dette er at en tiltakshaver har krav p\u00e5 \u00e5 f\u00e5 innvilget en s\u00f8knad om tillatelse til tiltak, dersom tiltaket er i tr\u00e5d med bestemmelsene i plan- og bygningsloven med forskrifter og kommunens planer for omr\u00e5det, jf. plan- og bygningsloven \u00a7 21-4 ... Legalitetsprinsippet inneb\u00e6rer videre at en hjemmel som tillater inngrep i borgernes eierr\u00e5dighet m\u00e5 v\u00e6re klart utformet. En reguleringsplans innhold og rettsvirkninger m\u00e5 derfor fremg\u00e5 p\u00e5 en tilstrekkelig klar og entydig m\u00e5te for \u00e5 kunne hjemle avslag p\u00e5 en s\u00f8knad om tiltak. Dette utgangspunktet har ombudet lagt til grunn i flere uttalelser, se for eksempel ombudets uttalelse 30. oktober 2013 (SOM-2012-956). Klarhetskravet gjelder ogs\u00e5 for planbestemmelser som er vedtatt i medhold av plan- og bygningsloven 1985, se eksempelvis ombudets \u00e5rsmelding for 1990 side 160 (SOMB-1990-44). I denne saken uttalte ombudet at \u00ab[d]et klare utgangspunkt i byggesaker er at det som ikke uttrykkelig er forbudt er tillatt\u00bb.6 Innholdet i bestemmelsen i \u00a7 2.1.1 er som allerede p\u00e5pekt klart utformet. P\u00e5 omr\u00e5der hvor legalitetsprinsippet gj\u00f8r seg gjeldende, stilles det strenge krav til at avslagshjemmelen er tilstrekkelig klar og entydig. En utvidende tolkning av \u00a7 2.1.1 m\u00e5 av den grunn ha tilstrekkelig forankring i andre rettskilder. Lovens form\u00e5lsbestemmelse i pbl. \u00a7 1-1 angir at planlegging og vedtak skal sikre \u00ab\u00e5penhet\u00bb og \u00abforutsigbarhet\u00bb. Med andre ord har lovgiver fastsatt at hensynet til forutberegnelighet skal st\u00e5 sterkt n\u00e5r bygningsmyndighetene fatter vedtak. N\u00e5r ordlyden av reguleringsbestemmelsen er klar, gir det allmenheten en forventning om at bestemmelsen skal anvendes i tr\u00e5d med en objektiv tolkning av denne. En utvidende tolkning vil g\u00e5 p\u00e5 bekostning av hensynet til forutberegnelighet. Dette kan modereres noe av at den objektive tolkningen skjer med utgangspunkt i hvordan en normalt forstandig person forst\u00e5r reguleringsplanen som et \u00abintegrert hele\u00bb.7 En forstandig person vil ikke bare se hen til bestemmelsens ordlyd. Personen vil ogs\u00e5 ta i betraktning planens system og planens overordnede form\u00e5l.8 Fra startpunktet med en naturlig spr\u00e5klig fortolkning av \u00abrammetillatelse\u00bb vil hensynet til planens system og overordnede form\u00e5l, tale for at ordlyden m\u00e5 tolkes utvidende. Kun p\u00e5 denne m\u00e5ten kan form\u00e5let med omr\u00e5deplanen ivaretas p\u00e5 en god m\u00e5te. Etter Statsforvalterens syn medf\u00f8rer ogs\u00e5 denne fortolkningen at hensynet til forutberegnelighet ikke tilsidesettes i samme grad som skissert over. Sett hen til legalitetsprinsippet i plan- og bygningsretten, er det likevel betenkelig \u00e5 innfortolke et strengere krav i reguleringsplanen enn det ordlyden angir. Dette gjelder selv i foreliggende sak hvor konsekvensen av \u00e5 legge avgj\u00f8rende vekt p\u00e5 ordlyden alene, er at bestemmelsen f\u00e5r atskillig redusert betydning. I vurderingen legger vi ogs\u00e5 en viss vekt p\u00e5 kommunens adgang til \u00e5 sikre at bestemmelsen ble utformet p\u00e5 en m\u00e5te som sikret at den var i samsvar med form\u00e5let den skulle ivareta. Reguleringsplaner vedtas av kommunestyret, jf. pbl. \u00a7 12-4. Planen er et resultat av offentlig myndighetsut\u00f8velse, hvilket plasserer ansvaret for utformingen av planen hos kommunen. Dersom kommunen \u00f8nsket at plankravet skulle gjelde for alle s\u00f8knader, burde dette v\u00e6rt presisert i planen. 6 Jf. sak 2021/2112 fra Sivilombudet 7 Jf. RG-2004-762, jf. ogs\u00e5 LG-2023-37886 8 Jf.LG-2023-37886 Side: 6/8 Det er heller ikke vist til andre dokumenter fra planprosessen, praksis ved tolkning av denne reguleringsplanen eller annen allmenn kjent praksis som taler for en utvidet tolkning av n\u00e5r plankravet gj\u00f8r seg gjeldende. Sett fra et planfaglig perspektiv, er det uheldig at tomten deles opp f\u00f8r detaljreguleringsplan utarbeides. Med grunnlag i prinsippene for plantolkning og praksis gjennomg\u00e5tt over, kan vi ikke se at plangrunnlaget gir kommunen adgang til \u00e5 avsl\u00e5 s\u00f8knad om delingstillatelse under henvisning til at detaljplan f\u00f8rst m\u00e5 utarbeides. Etter gjennomgangen har Statsforvalteren funnet at bestemmelsen i \u00a7 2.1.1 \u00abs\u00f8knad om rammetillatelse\u00bb ikke skal tolkes som \u00abs\u00f8knad om tillatelse\u00bb. Vi finner derfor at den ikke omfatter alle s\u00f8knadspliktige tiltak. Slik vi forst\u00e5r innstillingen fra byr\u00e5det er det vist til at fradeling ogs\u00e5 vil stride mot KPA \u00a7 26.5.1 som fastsetter at i omr\u00e5der avsatt til arealfom\u00e5l \u00ab\u00d8vrig byggesone\u00bb \u00abtillates ikke vesentlig nybygging\u00bb. 9 Det blir vist til at en planprosess er en forutsetning for at KPA kan fravikes i foreliggende sak. Statsforvalteren oppfatter utsagnet som at kommunen anser at bestemmelsen i KPA inneb\u00e6rer at oms\u00f8kte parseller i alle tilfeller m\u00e5 forbys. Statsforvalteren vil p\u00e5 bakgrunn av dette ogs\u00e5 ta stilling til om delingss\u00f8knad kan forbys med grunnlag i KPA \u00a7 26.5.1. Hele bestemmelsen i \u00a7 26.5.1 lyder som f\u00f8lger: \u00abI \u00f8vrig byggesone tillates ikke vesentlig nybygging. Det kan tillates eneboliger eller tomannsboliger, forutsatt at \u00f8vrige krav i bestemmelsene her er oppfylt.\u00bb Naturlig spr\u00e5klig fortolkning av f\u00f8rste setning gir inntrykk av sterke begrensninger i muligheten for utbygging. Andre setning modererer inntrykket noe ved at eneboliger og tomannsboliger tillates oppf\u00f8rt. I alle tilfeller gjelder begrensningen \u00abnybygging\u00bb. Ordlyden av \u00abnybygging\u00bb har en klar kjerne rettet mot oppf\u00f8ring av nye byggverk. Fradeling av parseller faller utenfor ordlyden. Rettskildene som er gjennomg\u00e5tt over, trekker i retning av at ordlyden ogs\u00e5 her m\u00e5 bli f\u00f8rende for resultatet slik at bestemmelsen ikke kan tolkes utvidende til \u00e5 gjelde et hvert tiltak, inklusive fradeling. I retningslinjene til bestemmelsen blir det sagt at omr\u00e5det i hovedsak skal opprettholdes med uendret utnyttelse. Selv om dette kunne tilsi at ogs\u00e5 tomtedeling rammes av begrensningen, er retningslinjene ikke rettslig bindende. Etter v\u00e5rt syn f\u00e5r de begrenset med vekt i tolkningen av en ellers klar ordlyd. Videre vil vi vise til at forholdet mellom kommuneplan og reguleringsplan er lagt opp slik at f\u00f8rstnevnte avklarer de ytre og overordnede rammene, mens reguleringsplanen fyller inn detaljer og gir mer detaljerte f\u00f8ringer. Vi har allerede konkludert med at reguleringsplanen ikke oppstiller plankrav f\u00f8r delingstillatelse kan gis. Som vist har heller ikke bestemmelsen i KPA noe klart formulert 9 Se innstilling fra byr\u00e5det til utvalg for milj\u00f8 og byutvikling av 05.09.2023, referanse 2022/154789-11 Side: 7/8 forbud mot delingstillatelse forut for utarbeidelse av detaljplan. Slik plansystemet er organisert fremst\u00e5r det som unaturlig \u00e5 tolke bestemmelsen i kommuneplanen utvidende ved \u00e5 innfortolke et spesifikt krav n\u00e5r dette kravet avgjort ikke inng\u00e5r i reguleringsplanen. Plansystemet sett som et hele taler etter dette imot \u00e5 tolke bestemmelsen utvidende. I likhet med dr\u00f8ftelsen av reguleringsplan, er det etter v\u00e5rt syn mest hensiktsmessig at detaljplan utarbeides f\u00f8r fradeling. Slik vi forst\u00e5r bestemmelsen i KPA \u00a7 26.5.1 har dette v\u00e6rt intensjonen. Basert p\u00e5 gjennomgangen over, finner vi likevel ikke at bestemmelsen i \u00a7 26.5.1 kan tolkes slik at den oppstiller forbud mot fradeling av fem parseller i \u00f8vrig byggesone. Etter dette foreligger det ikke grunnlag for \u00e5 kreve detaljplan f\u00f8r behandling av delingss\u00f8knad for gbnr. 129/108 verken i reguleringsplanen \u00a7 2.1.1 eller i KPA \u00a7 26.5.1. Statsforvalteren opphever avslaget. Som lokal bygningsmyndighet er kommunen n\u00e6rmest til \u00e5 vurdere \u00f8vrige vilk\u00e5r for \u00e5 f\u00e5 s\u00f8knad innvilget. Vi returnerer derfor saken til Bergen kommune for fornyet behandling. Vi vil avslutningsvis understreke at tvilen i denne saken har konsentrert seg om deling av eiendommen. En tillatelse til deling vil ikke gi tiltakshaver, eller eventuelle nye eiere av tomtene, noe rettskrav p\u00e5 byggetillatelse p\u00e5 de fradelte tomtene. Fradeling og bygging er ulike tiltak. Der en fradeling har skjedd nylig, kan det oppst\u00e5 sp\u00f8rsm\u00e5l om tiltakshaveren har en berettiget forventning om \u00e5 f\u00e5 byggetillatelse, siden fradeling er innvilget. Statsforvalteren finner grunn til \u00e5 understreke at det i denne saken ligger byggeforbud b\u00e5de i kommuneplanen og i reguleringsplanen, som er godt kjent for tiltakshaveren. Dette blir ikke p\u00e5virket av at fradeling allerede er gjort. Arealbruken bestemmes i kommunen ut fra planmessige hensyn, og skal ikke ta hensyn til eller p\u00e5virkes av eiendomsforholdene. Dersom kommunen innvilger s\u00f8knad om fradeling, vil dette ikke gi noen berettiget forventning om senere byggetillatelse. Avslutning Klagen har etter dette f\u00f8rt frem. Statsforvalteren i Vestland opphever avslag av 22.09.2022 p\u00e5 s\u00f8knad om tillatelse til fradeling av fem parseller fra gbnr. 129/108. Saken returneres til Bergen kommune for ny behandling. Statsforvalterens vedtak p\u00e5 side \u00e9n er endelig og kan ikke p\u00e5klages videre, jf. fvl. \u00a7 28 tredje ledd. Krav om dekking av sakskostnader som tiltakshaver har p\u00e5dratt seg for \u00e5 f\u00e5 endret kommunens vedtak, kan sendes Statsforvalteren, jf. fvl. \u00a7 36. Kravet m\u00e5 settes frem innen tre uker fra underrettelestidspunktet. Vi ber om at grunnlaget for kostnadskravet blir vedlagt et eventuelt krav. Med hilsen Gunnar O. H\u00e6reid Anne Kristin Eitungjerde ass. statsforvalter seksjonsleder Dokumentet er elektronisk godkjent Side: 8/8 Kopi til: HANDELAND BYGGS\u00d8K Rabben 55 5108 HORDVIK Bergen kommune Postboks 7700 5020 BERGEN ALV\u00d8EN HOLDING AS c/o Drageset AS Ulvenvegen 373 5217 HAGAVIK "
}