{
  "dokument_id": "fcfdc65c-07ae-5a55-931b-e0978b85cf80",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ann Jorun Hillers\u00f8y (INP), Didrik Lexau (INP), Elin Brandt \u00c5dlandsvik (INP) og Christian Haugen (FRP) om utredning av mulighetene for pyrolyseanlegg i R\u00e5dalen",
  "url": "https://bergen.kommune.no/politikere-utvalg/api/fil/bk360/11430562/Svar-pa-representantforslag-fra-Ann-Jorun-Hillersoy-INP-Didrik-Lexau-INP-Elin-Brandt-Adlandsvik-INP-og-Christian-Haugen-FRP-om-utredning-av-mulighetene-for-pyrolyseanlegg-i-Radalen",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/100453-9 Saksbehandler: Tale Severina S\u00e6grov Hals\u00f8r Fra Dato: 18. desember 2024 Byr\u00e5d for byutvikling Svar p\u00e5 representantforslag fra Ann Jorun Hillers\u00f8y (INP), Didrik Lexau (INP), Elin Brandt \u00c5dlandsvik (INP) og Christian Haugen (FRP) om utredning av mulighetene for pyrolyseanlegg i R\u00e5dalen Forretningsutvalget har i m\u00f8te 25.06.2024 i sak 243/24 fattet f\u00f8lgende vedtak: 1. Representantforslag fra Ann Jorun Hillers\u00f8y (INP), Didrik Lexau (INP), Elin Brandt \u00c5dlandsvik (INP) og Christian Haugen (FRP) om utredning av mulighetene for pyrolyseanlegg i R\u00e5dalen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 17.12.2024. 3. Utvalg for milj\u00f8 og byutvikling avgir innstilling i saken. Representantene Ann Jorun Hillers\u00f8y (INP), Didrik Lexau (INP), Elin Brandt \u00c5dlandsvik (INP) og Christian Haugen (FRP) har fremmet f\u00f8lgende representantforslag: Hva er pyrolyse? Pyrolyse er spaltning av materiale uten bruk av oksygen ved temperaturer mellom 500- 800 grader Celsius. Et pyrolyseanlegg har disse fordelene: \u2022 Det er dekomponering uten oksygen, og skaper ikke CO2. Dermed tilkommer det ingen CO2-avgift, ei heller blir det flyveaske eller bunnaske. \u2022 Pyrolyse skaper nye produkter: syntesegasser og overskudsvarme som kan brukes til fjernvarme., biokull/ svart kull som kan selges og som vil gi inntekter til kommunen. Stockholm har i over 12 \u00e5r pyrolysert hageavfall og brukt biokull derfra med suksess til planting av tr\u00e6r, som har vist seg at ha stor positiv effekt under styrtregn grunnet kullets store vannretensjonsegenskaper, samt fangst av tungmetaller i biokullet f\u00f8r utslipp til sj\u00f8. Store akt\u00f8rer innen prosessindustrien, sementprodusenter m.m ser n\u00e5 p\u00e5 biokull fra pyrolyse som erstatning for fossilt kull. Dette kullet har h\u00f8y markedsverdi. Dette er alts\u00e5 sirkul\u00e6r\u00f8konomi i aller h\u00f8yeste grad. Pyrolyse er ikke en ny teknologi, det finnes flere pyrolyseanlegg. Utfordringen har v\u00e6rt at de teknologiene som har v\u00e6rt i bruk kun har klart \u00e5 h\u00e5ndtere visse avfallstyper, f.eks. rent trevirke, kun dekk osv. Da blir bruksomr\u00e5det for lite. Men n\u00e5 finnes det tilgjengelig en ny teknologi som har l\u00f8st storutfordringen, som er restavfall. Denne teknologien har optimalisert en prosess som gj\u00f8r at alle typer avfall kan h\u00e5ndteres. Denne teknologien har blitt utviklet over 30 \u00e5r i Tyskland og har lave investerings- og driftskostnader. Det er modulbaserte fabrikker som enkelt kan oppgraderes, og det bruker egen energi i produksjonen. Ca. 20% av den produserte energien g\u00e5r tilbake i anlegget, som betyr at 80% kan brukes eksternt. Det har blitt hevdet at n\u00e5r det gjelder pyrolyse av restavfall, er det store krav til forbehandling av avfallet, noe som krever langt mer omfattende sortering enn det BIR har mulighet til i dag, men det er ikke korrekt. Pyrolyse kommer f\u00f8rst p\u00e5 tale n\u00e5r kildesortering er utf\u00f8rt (sortering av matavfall, plast, metal mm). Pyrolyse krever kun kverning av input materiale til 5 til 6 cm. Er inputmaterialet meget v\u00e5tt kan t\u00f8rking komme p\u00e5 tale. Restavfall, trevirke, kompost, biorest, plast, slam fra by, slam fra fiskeindustri, organisk materialer, dekk, bildeler og kompositt er r\u00e5varer for pyrolyse som vil gi sirkul\u00e6r \u00f8konomi. Forslag til vedtak: Bystyret ber byr\u00e5det om \u00e5 arbeide for at BIR utreder muligheten for iverksettelse av et forprosjekt for pyrolyseanlegg hos BIR, for \u00e5 avdekke om det er et alternativ til dagens forbrenningsanlegg. Forprosjektet skal beregne kostnadene b\u00e5de for investering og drift (CAPEX og OPEX). Byr\u00e5dets vurdering av representantforslaget: Pyrolyse er en spennende teknologi for \u00e5 utvinne ressurser fra avfall, og vil kunne v\u00e6re interessant i Bergen. I dag er teknologien knyttet til pyrolyse for restavfall i utvikling. BIR er positiv til arbeid knyttet til pyrolyseteknologi og \u00f8nsker at denne teknologien blir videreutviklet. BIR er blant annet tilknyttet Norsk Biokullnettverk, og til forskningsprosjekt som skal unders\u00f8ke mulighetene for \u00e5 pyrolysere plast. \u00c5 etablere et pyrolyseanlegg i R\u00e5dalen, for \u00e5 erstatte dagens forbrenningsanlegg, vil likevel trolig ha store, \u00f8konomiske konsekvenser. En slik etablering vil ogs\u00e5 ha konsekvenser for investeringene som er lagt ned i dagens fjernvarmenett og innbyggerne som er tilknyttet dette. Forbrenningsanlegget i R\u00e5dalen Bystyret vedtok \u00e5 opprette forbrenningsanlegget i R\u00e5dalen i 1995, for at Bergen og nabokommunene kunne avslutte deponering av avfall. Forbrenningsanlegget h\u00e5ndterer den delen av avfallet som ikke kan materialgjenvinnes, og sikrer at milj\u00f8giftene ikke slipper ut igjen i kretsl\u00f8pet. \u00c5 utnytte energien som oppst\u00e5r ved destruksjon av restavfall er en viktig gevinst ved forbrenningsanlegg. Ved etableringen i R\u00e5dalen var hvordan energien fra anlegget kunne utnyttes kommersielt et sentralt punkt i vurderingene. Beslutningen om \u00e5 etablere forbrenningsanlegget var derfor knyttet til etablering av fjernvarmenett som forsyner store deler av Bergen Kommune med energi. Bergen kommune har innf\u00f8rt tilkoblingsplikt for nye bygg langs fjernvarmetraseen, i tillegg til at eksisterende bygg har koblet seg til. Det er i dag 200 km med fjernvarmer\u00f8r fra R\u00e5dalen til Bergen sentrum og videre nordover. Pyrolyse Pyrolyse er en prosess for \u00e5 bryte ned produkter som trevirke, plast og tekstiler til kull, syntesegass og olje. Kullet som produseres p\u00e5virkes i stor grad av kvaliteten p\u00e5 r\u00e5stoffet.12 Prosessen g\u00e5r ut p\u00e5 \u00e5 varme opp massen til h\u00f8ye temperaturer med begrenset eller ingen tilgang p\u00e5 oksygen. Energi If\u00f8lge BIR vil overskuddsenergien som blir tilgjengelig ved pyrolyse sammenlignet med forbrenning v\u00e6re vesentlig mindre enn dagens forbrenningsanlegg. Ved forbrenning g\u00e5r alt avfallet til energiutnyttelse, mens ved pyrolyse lagres karbon i kull, og dermed blir mindre av avfallets energipotensial utnyttet. Forbrenning av avfall er beregnet \u00e5 frigi nesten dobbelt s\u00e5 mye energi som pyrolyse.3 Det er ikke gjort konkrete vurderinger for forbrenningsanlegget i R\u00e5dalen. If\u00f8lge Eviny Termo er det ikke tilgjengelig andre energikilder i Bergensomr\u00e5det til \u00e5 erstatte den reduserte varmeleveransen fra avfall, ved en eventuell overgang fra forbrenning til pyrolyse. I tillegg til dette kan syntesegassen fra pyrolyse brukes til \u00e5 forsyne fjernvarmenettet med energi. Dette medf\u00f8rer imidlertid CO2-utslipp, med tilh\u00f8rende avgifter eller behov for karbonfangst og -lagring. Selv kombinert med overskuddsvarmen fra pyrolyseprosessen er dette ikke tilstrekkelig til \u00e5 erstatte energien fra dagens forbrenningsanlegg. Kull Ved \u00e5 anvende pyrolyse p\u00e5 restavfall vil sluttproduktet v\u00e6re svart kull. Farlige stoffer i avfallet, som tungmetaller blir ikke \u00f8delagt verken i forbrenningsprosessen eller i en pyrolyseprosess. I en pyrolyseprosess vil disse tungmetallene f\u00f8lge med kullet og havne i kretsl\u00f8pet igjen. Det er if\u00f8lge BIR ikke ettersp\u00f8rsel etter et slikt kullprodukt i dag, og det er usikkert om, eller hvordan det skal deponeres. Kull fra fornybart, organisk materiale (biokull) eksisterer det et marked for. Biokull anvendes i en viss skala til treplanting i byer i Sverige, men anvendes ogs\u00e5 noe i Norge. I tillegg brukes det til kj\u00e6ledyrf\u00f4r og gj\u00f8dsel i hager. Biokull og pyrolyse har i flere \u00e5r blitt omtalt som et lovende klimatiltak i norsk landbruk.4 Det skyldes at karbonet i biokull er sv\u00e6rt motstandsdyktig mot biologisk nedbrytning. Derfor er det mulig \u00e5 \u00f8ke jordas karboninnhold betraktelig p\u00e5 kort tid. If\u00f8lge tall fra NIBIO kan utslippene fra den norske landbrukssektoren halveres dersom 4000 norske g\u00e5rder lager biokull og blander det i jorda.5 Biokull er et godt jordforbedringsmiddel, som i tillegg binder CO2-en, s\u00e5 lenge kullet ikke brennes, men forblir i jorda.6 Teknologi Pyrolyse brukes i Norge i dag p\u00e5 utvalgte avfallsstr\u00f8mmer, hovedsakelig p\u00e5 separate r\u00e5stoff, ikke blandet restavfall. Det finnes tilgjengelig teknologi for \u00e5 generere energi fra restavfall gjennom pyrolyse, men dagens pyrolyseanlegg er mindre effektive, dyre og trenger utslippskontrollsystemer. Avfallsforbrenning i Norge f\u00f8lger EU sin beskrivelse av BAT (Best Available Techniques)7 der grenseverdier og beskrivelser av beste praksis sist ble implementert i norsk lov i 2023, samt ble innlemmet i BIRs tillatelse av Milj\u00f8direktoratet desember 2023. Her st\u00e5r pyrolyse beskrevet med hovedform\u00e5l om \u00e5 hente ut kjemisk verdi i avfallet i stedet for energetisk verdi. Dette er da typisk knyttet til pyrolyse av rene fraksjoner som slam, hageavfall eller lignende som er organiske fraksjoner, slik at det produseres biokull med liten fare for 1 Norsk Biokullnettverk 2 Hovedrapport - Utredning 65% med nullutslipp 3 Rapport-pyrolyse-vs-forbrenning_OR-01.24.pdf 4 Effekten av biokull p\u00e5 agronomi og klimagassutslipp - Nibio 5 Dette m\u00e5 du vite om fangst og lagring av CO2 - SINTEF 6 Dette m\u00e5 du vite om fangst og lagring av CO2 - SINTEF 7 Best Available Techniques (BAT) Reference Document for Waste Incineration forurensninger i kullet. For \u00e5 kunne tilpasse pyrolyse for forbrenning, st\u00e5r det videre at det mest vanlige er en kombinasjon av dagens teknologi for forbrenning med rensing av r\u00f8ykgass og energiproduksjon. Likevel beskrives pyrolyse som noe umodent og at det kun eksisterer i liten skala sammenlignet med forbrenning som BIR opererer. Videre pekes det p\u00e5 lav l\u00f8nnsomhet knyttet til et umodent marked for produktene, rammevilk\u00e5r som skaper usikkerhet knyttet til videre bruk av syntesegassen, og kullet som inneholder eventuelle forurensninger fra avfallet. Oppsummering Byr\u00e5det mener pyrolyse kan v\u00e6re et interessant bidrag for \u00e5 utnytte ressurser som ellers ville v\u00e6re avfall. Det er positivt at BIR f\u00f8lger utviklingen av pyrolyse-teknologien for aktuelle fraksjoner som organisk materiale og plast. Byr\u00e5det ser med stor interesse p\u00e5 utviklingen av teknologien, og mener at dette kan vurderes som en del av l\u00f8sningen for forbrenningsanlegget i R\u00e5dalen. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}