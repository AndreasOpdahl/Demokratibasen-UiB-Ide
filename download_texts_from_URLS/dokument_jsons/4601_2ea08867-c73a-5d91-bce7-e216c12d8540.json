{
  "dokument_id": "2ea08867-c73a-5d91-bce7-e216c12d8540",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra Kj\u00f8kkelvik skole til forskrift om skoleregler og elevdemokrati 2024",
  "url": "https://bergen.kommune.no/politikere-utvalg/api/fil/bk360/10705152/Horingsinnspill-fra-Kjokkelvik-skole-til-forskrift-om-skoleregler-og-elevdemokrati-2024",
  "tekst": " Bergen 25.06.24 Byr\u00e5dsavdeling for barnehage og skole, Seksjon for strategi, utvikling og utredning (SUU) H\u00f8ringsinnspill fra Kj\u00f8kkelvik skole til utkast til forskrift om skoleregler og demokrati (2024/84916) Det vises til h\u00f8ringsutkast og h\u00f8ringsbrev om forskrift om skoleregler og demokrati der det inviteres til \u00e5 sende innspill til utkastet. Kj\u00f8kkelvik skole opplever strukturen i forskriften som god, og inneholder relevante momenter, men har f\u00f8lgende kommentarer og innspill til endringer. Forskriftens \u00a7 1 og 2 synes vi er presise og gode. I forskriftens \u00a7 3e st\u00e5r det at elevens faglige niv\u00e5 vil kunne vektlegges og skal tas med i vurderingen av om oppl\u00e6ringen samlet sett er forsvarlig. Det er Kj\u00f8kkelvik skoles syn at dette er en naturlig del av en samlet vurdering, samtidig som det er viktig at denne delen av vurderingen ikke vektlegges for tungt. Det kan ikke v\u00e6re s\u00e5nn at det kun er h\u00f8ytpresterende og normalt presterende elever som kan innvilges permisjon. Vi har ikke noe konkret forslag til en eventuell alternativ formulering, men dette b\u00f8r etter v\u00e5rt syn sees litt n\u00e6rmere p\u00e5. I forskriftens \u00a7 4 st\u00e5r det listet opp en rekke perioder der det normalt ikke skal innvilges permisjon. Kj\u00f8kkelvik skole mener det siste kulepunktet om sv\u00f8mmeoppl\u00e6ring kan v\u00e6re vanskelig \u00e5 forholde seg til. Vi har for eksempel sv\u00f8mmeoppl\u00e6ring gjennom hele skole\u00e5ret p\u00e5 enkelte trinn, og det er vel ikke meningen at elever p\u00e5 disse trinnene ikke skal kunne innvilges permisjon? Dette punktet b\u00f8r derfor tydeliggj\u00f8res mer i den ferdige forskriften. I \u00a7 5 om \u00f8vre grense for permisjon per \u00e5r synes Kj\u00f8kkelvik skole at presiseringen om \u00abinntil 10 dager permisjon per skole\u00e5r\u00bb er en n\u00f8dvendig og velkommen innskjerping av gjeldende formulering som ikke har avgrensingen \u00abper skole\u00e5r\u00bb. Det er ogs\u00e5 positivt at siste setning i dette punktet \u00e5pner opp for bruk av skj\u00f8nn i s\u00e6rlige tilfeller. Vi ser p\u00e5 \u00a76 og 7 i sammenheng. Det st\u00e5r at permisjoner i 1-3 dager i l\u00f8pet av et skole\u00e5r skal innvilges dersom vilk\u00e5rene i 2-4 er oppfylt. I siste setning i \u00a77 st\u00e5r det at kontaktl\u00e6rer kan innvilge permisjoner inntil to dager av gangen. I og med at det til en viss grad automatisk skal innvilges 1-3 dager i l\u00f8pet av et skole\u00e5r dersom vilk\u00e5r i 2-4 er oppfylt, lurer vi p\u00e5 om kontaktl\u00e6rer da b\u00f8r kunne innvilge permisjon i samme omfang \u2013 alts\u00e5 1-3 dager og ikke 1-2 dager. Med vennlig hilsen Andr\u00e9 van der Heide Rektor Kj\u00f8kkelvik skole "
}