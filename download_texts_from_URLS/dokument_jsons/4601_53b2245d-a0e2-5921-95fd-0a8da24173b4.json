{
  "dokument_id": "53b2245d-a0e2-5921-95fd-0a8da24173b4",
  "doc_type": "case_presentation",
  "kommune": 4601,
  "tittel": "H\u00f8ringssaker til forretningsutvalget 15.10.2024",
  "url": "https://bergen.kommune.no/politikere-utvalg/api/fil/bk360/11249709/Framstilling-Horingssaker-til-forretningsutvalget-15-10-2024",
  "tekst": " Forretningsutvalget Saksframstilling V\u00e5r referanse: 2023/257837-166 Saksbehandler: Anette Hatlemark Drabl\u00f8s H\u00f8ringssaker til forretningsutvalget 15.10.2024 Hva saken gjelder: Bystyrets kontor har mottatt f\u00f8lgende h\u00f8ringer: 1. H\u00f8yring - Nytt omr\u00e5de for obligatorisk oppl\u00e6ring i bruk av beltemotorsykkel (sn\u00f8skuter) i Stryn kommune 2. H\u00f8ring - forslag om endring av klimaloven: Regjeringens forslag til Norges nye klimam\u00e5l for 2035 3. H\u00f8ring - lov- og forskriftsendringer for \u00e5 kunne opprette individregistre over barn i barnehager og barn i grunnskoleoppl\u00e6ring 4. H\u00f8ring - om endringer i sikkerhetslovens bestemmelser om autorisasjon for BEGRENSET 5. H\u00f8ring \u2013 Utredning om bedre samordning av barnevernsloven og barneloven Etter \u00a7 6 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering.\u00bb I reglement for bystyret og utvalgene kap. 7.3.1 st\u00e5r det at: \u00abForretningsutvalget fordeler innkomne saker til bystyrets organer. Forretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret\u00bb. (Vedtatt av bystyret 18.10.2023, sak 368/23). 1. H\u00f8yring - Nytt omr\u00e5de for obligatorisk oppl\u00e6ring i bruk av beltemotorsykkel (sn\u00f8skuter) i Stryn kommune Statsforvalteren sender p\u00e5 h\u00f8ring forslag til forskrift som etablerer et nytt omr\u00e5de for obligatorisk oppl\u00e6ring i bruk av beltemotorsykkel (sn\u00f8skuter) ved Robj\u00f8rgane i Stryn kommune. Omr\u00e5der for obligatorisk oppl\u00e6ring for sn\u00f8skuter skal fastsettes av Statsforvalteren etter forslag fra kommunene, jf. forskrift for bruk av motorkj\u00f8ret\u00f8y i utmark og p\u00e5 islagte 1 vassdrag \u00a7 3 f\u00f8rste ledd bokstav h. Saksbehandlingen skal f\u00f8lge reglene for forskrifter i forvaltningslova kapittel VII. Det er et m\u00e5l at det ikke skal v\u00e6re flere \u00f8vingsomr\u00e5der enn n\u00f8dvendig og derfor m\u00e5 hele fylket sees under ett b\u00e5de n\u00e5r det gjelder tall omr\u00e5der og lokalisering. Det er i dag et oppl\u00e6ringsomr\u00e5de i Vestland som ligg i Voss herad. Det \u00f8nskes s\u00e6rlig innspill knyttet til: \u2022 Hensynet til milj\u00f8, naturmangfold og friluftsliv. \u2022 Om omr\u00e5det er egnet for oppl\u00e6ring i sn\u00f8skuter, og om det er behov for et slikt omr\u00e5de i denne delen av Vestland fylke. \u2022 Om omr\u00e5det er trygt \u00e5 bruke til form\u00e5let, mellom annet med tanke p\u00e5 skredfare og v\u00e6rforhold. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist: 30. november 2024 2. H\u00f8ring - forslag om endring av klimaloven: Regjeringens forslag til Norges nye klimam\u00e5l for 2035 Klima- og milj\u00f8departementet har sendt p\u00e5 h\u00f8ring regjeringens forslag til nytt klimam\u00e5l for 2035 med forslag til endring av klimaloven. I 2025 skal alle land som er part til Parisavtalen melde inn nye klimam\u00e5l (nasjonalt fastsatte bidrag) for perioden etter 2030. Norge skal ogs\u00e5 melde inn nytt m\u00e5l, og regjeringen foresl\u00e5r at dette m\u00e5let lovfestes i klimaloven og meldes inn til FN. Klimam\u00e5let vil gjelde for perioden 2031-2035. Klimalovens form\u00e5l er \u00e5 fremme gjennomf\u00f8ring av Norges klimam\u00e5l som ledd i omstilling til et lavutslippssamfunn i Norge i 2050, og videre fremme \u00e5penhet og offentlig debatt om status, retning og framdrift i dette arbeidet. H\u00f8ringsnotatet beskriver forslag til ambisjonsniv\u00e5, ramme og innretning til nytt klimam\u00e5l for 2035 som regjeringen \u00f8nsker innspill p\u00e5, og regjeringen vil etter h\u00f8ringen fremme et endelig forslag til klimam\u00e5l for 2035. Det tas sikte p\u00e5 \u00e5 utforme en lovproposisjon som sendes til Stortinget f\u00f8r p\u00e5ske 2025. Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. Det anbefales at bystyret avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 1. januar 2025. 3. H\u00f8ring - lov- og forskriftsendringer for \u00e5 kunne opprette individregistre over barn i barnehager og barn i grunnskoleoppl\u00e6ring Kunnskapsdepartementet sendte 30.september p\u00e5 h\u00f8ring \u00abLov- og forskriftsendringer for \u00e5 kunne opprette individregistre over barn i barnehager og barn i grunnskoleoppl\u00e6ring\u00bb. Hensikten med h\u00f8ringen er \u00e5 etablere et hjemmelsgrunnlag for \u00e5 kunne opprette to nasjonale registre med personopplysninger om barn i barnehager og barn i grunnskoleoppl\u00e6ring. Det er behov for bedre kunnskap om hvordan barn har det i 2 barnehager og skoler. I dag samles det inn personopplysninger lokalt om barn i barnehager og skoler, og nasjonalt samles det stort sett inn aggregerte opplysninger. Nasjonale myndigheter mangler derfor kunnskap om sammenhengen mellom flere viktige temaer og omr\u00e5der. Departementet foresl\u00e5r \u00e5 sammenstille personopplysningene som allerede samles inn til nasjonale individregistre. Registrene vil gi et bedre grunnlag for \u00e5 evaluere, utvikle og forbedre barnehage- og grunnskoletilbudet. Forslaget inneb\u00e6rer i hovedsak en systematisering og sammenstilling av personopplysninger som i dag samles inn i administrative systemer og brukes lokalt. Det vil derfor ikke inneb\u00e6re merarbeid for ansatte i barnehagene og skolene. Det vil v\u00e6re behov for noe tilpasning og administrativt arbeid s\u00e6rlig for enkelte av opplysningene. De nye nasjonale registrene vil sammenstille individdata som stort sett allerede lagres hos Utdanningsdirektoratet eller lokalt i barnehager, skoler, og kommunene. Fordi registerdata er populasjonsdekkende, longitudinelle og kan kobles med andre registerdata, styrker de sjansene for bedre kunnskap p\u00e5 en rekke omr\u00e5der. Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. Det anbefales at bystyret avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 5.januar 2025. 4. H\u00f8ring - om endringer i sikkerhetslovens bestemmelser om autorisasjon for BEGRENSET Justis- og beredskapsdepartementet sendte 01.10.24 p\u00e5 h\u00f8ring forslag til endringer i sikkerhetsloven om autorisasjon for BEGRENSET mv. Forslaget g\u00e5r ut p\u00e5 at det gj\u00f8res lovendringer for \u00e5 styrke hjemmelsgrunnlaget for \u00e5 behandle opplysninger i saker om autorisasjon for BEGRENSET. Det har v\u00e6rt reist sp\u00f8rsm\u00e5l om hvor langt dagens hjemmelsgrunnlag strekker seg n\u00e5r det gjelder hva man kan innhente av opplysninger ved autorisasjon for BEGRENSET, der det ikke er en forutg\u00e5ende prosess med sikkerhetsklarering. For at den autorisasjonsansvarlige og den som skal autoriseres skal sikres st\u00f8rst mulig grad av forutsigbarhet og rettssikkerhet i prosessene, er det viktig at regelverket tydeliggj\u00f8res p\u00e5 dette omr\u00e5det. Forslaget her gjelder en utvidelse av forskriftshjemmelen, slik at den mer detaljerte reguleringen vil m\u00e5tte gj\u00f8res i et eget forskriftsforslag. Det foresl\u00e5s ogs\u00e5 en tydeliggj\u00f8ring av regelverket n\u00e5r det gjelder varslingsplikten knyttet til forhold som kan v\u00e6re av betydning for om en person er sikkerhetsmessig skikket. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 6.januar 2025. 5. H\u00f8ring \u2013 Utredning om bedre samordning av barnevernsloven og barneloven Barne- og familiedepartementet har sendt p\u00e5 h\u00f8ring en ekstern utredning om bedre samordning av barnevernsloven og barneloven. Utredningen gjelder saker der barn og foreldre er involvert i b\u00e5de en foreldretvistsak etter barneloven og en sak om tvang etter 3 barnevernsloven. Disse sakene kalles gjerne \u00abdobbeltsporsaker\u00bb, og behandlingen av disse medf\u00f8rer i dag en rekke utfordringer. M\u00e5let med utredningen var \u00e5 finne ut om disse sakene kan samordnes p\u00e5 en bedre m\u00e5te enn i dag, og i s\u00e5 fall hvordan. Utredningen omhandler ogs\u00e5 situasjonen der et barn er under barnevernets omsorg n\u00e5r forelderen/foreldrene d\u00f8r, og det blir sp\u00f8rsm\u00e5l om hvem som skal ha foreldreansvar. Utredningen inneholder en rekke forslag, blant annet: - at barneverns- og helsenemnda gis kompetanse til \u00e5 overf\u00f8re barnets faste bosted til den andre forelderen dersom vilk\u00e5rene for omsorgsovertakelse er oppfylt - \u00e5 innf\u00f8re en ordning hvor nemnda p\u00e5 samme vilk\u00e5r kan bestemme at barnet skal ha forel\u00f8pig bosted hos den andre forelderen, med en pr\u00f8vetid p\u00e5 ca. seks m\u00e5neder - at adgangen til \u00e5 forene saker til felles behandling og felles avgj\u00f8relse i domstolen b\u00f8r klargj\u00f8res og utvides Utredningen ble skrevet f\u00f8r Barne- og familiedepartementet v\u00e5ren 2024 sendte p\u00e5 h\u00f8ring to forslag til endringer i henholdsvis barnevernsloven og barneloven, om henholdsvis kvalitetsreform i barnevernet og ny barnelov - likestilt foreldreansvar og felles omsorg for barn etter samlivsbrudd. En oppf\u00f8lging av disse vil kunne gj\u00f8re det n\u00f8dvendig med enkelte tilpasninger i forslagene om samordning mellom barnevernsloven og barneloven. Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. Det anbefales at bystyret avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 17. januar 2025. Forslag til vedtak: 1. Byr\u00e5det avgir eventuelt h\u00f8ringssvar til \u00abH\u00f8yring - Nytt omr\u00e5de for obligatorisk oppl\u00e6ring i bruk av beltemotorsykkel (sn\u00f8skuter) i Stryn kommune\u00bb p\u00e5 vegne av Bergen kommune. 2. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring - forslag om endring av klimaloven: Regjeringens forslag til Norges nye klimam\u00e5l for 2035\u00bb p\u00e5 vegne av Bergen kommune. 3. Utvalg for barnehage, skole og idrett innstiller til bystyret som avgir eventuelt h\u00f8ringssvar til \u00abH\u00f8ring - lov- og forskriftsendringer for \u00e5 kunne opprette individregistre over barn i barnehager og barn i grunnskoleoppl\u00e6ring\u00bb p\u00e5 vegne av Bergen kommune. Saken sendes i tillegg til utvalg for finans, kultur og n\u00e6ring til orientering. 4. Byr\u00e5det avgir eventuelt h\u00f8ringssvar til \u00abH\u00f8ring - om endringer i sikkerhetslovens bestemmelser om autorisasjon for BEGRENSET\u00bb p\u00e5 vegne av Bergen kommune. 5. Utvalg for helse og sosial innstiller til bystyret som avgir eventuelt h\u00f8ringssvar til \u00abH\u00f8ring \u2013 Utredning om bedre samordning av barnevernsloven og barneloven\u00bb p\u00e5 vegne av Bergen kommune. Saken sendes i tillegg til utvalg for barnehage, skole og idrett til orientering. Dato: 2. oktober 2024 \u00d8ivind Hauge St\u00f8le - Fagleder Anette H. Drabl\u00f8s - F\u00f8rstekonsulent 4 Dokumentet er godkjent elektronisk. Vedlagt: H\u00f8ringsbrev 5 "
}