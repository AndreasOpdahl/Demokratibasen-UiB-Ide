{
  "dokument_id": "9ec5509a-f232-5067-a76f-c1fb11a22caa",
  "doc_type": "case_presentation",
  "kommune": 5501,
  "tittel": "S\u00f8knad om motorferdsel i utmark i forbindelse med fiskekultiveringstiltak \u2013 Tomasjord \u2013 Snarby utmarkslag",
  "url": "https://innsyn.tromso.kommune.no/application/getMoteDokument?dokid=2001660689",
  "tekst": "Arkivsaksnr. 24/04346-3 Saksbehandler Margrethe Rab\u00e5s Saksgang M\u00f8tedato Milj\u00f8-, idrett-, kultur- og 03.04.2024 samfunnsutviklingsutvalget S\u00f8knad om motorferdsel i utmark i forbindelse med fiskekultiveringstiltak \u2013 Tomasjord \u2013 Snarby utmarkslag Kommunedirekt\u00f8rens innstilling til vedtak: Sameiet Tomasjord-Snarby utmarkslag gis dispensasjon for bruk av sn\u00f8skutere i forbindelse med etablering og drift av fiskekultiveringstiltak i Movikvatnet, Hesteskovatnet og Vikvatnan p\u00e5 Stuoranj\u00e1rga i Troms\u00f8 kommune. Dispensasjonen gjelder etter vilk\u00e5r listet i saksframlegget. Stig Tore Johnsen Mette Moh\u00e5g Kommunedirekt\u00f8r Direkt\u00f8r Avdeling for bymilj\u00f8 Hva saken gjelder Sameiet Tomasjord \u2013 Snarby utmarkslag s\u00f8ker om dispensasjon fra forbudet mot motorferdsel i utmark og p\u00e5 islagte vassdrag for \u00e5 etablere og drifte fiskekultiveringstiltak i tre vann p\u00e5 Stuoranj\u00e1rga. Fiskekultiveringstiltak i privat regi hjemles ikke i motorferdselforskriften. Form\u00e5let faller da inn under motorferdselforskriftens \u00a7 6 - \u201cunntaksparagrafen\u201d, og saken skal behandles politisk. Saksutredning Sakens bakgrunn Tomasjord \u2013 Snarby utmarkslag \u00f8nsker \u00e5 forbedre fiskemulighetene i T\u00f8nsvikvassdraget ved \u00e5 gjennomf\u00f8re fiskekultiveringstiltak i vannene Movikvatnet, Hesteskovatnet og Vikvatnan. Fiskekultiveringen gj\u00f8res for \u00e5 begrense \u00aboverbefolkning\u00bb av sm\u00e5fisk i vannene, noe som skal stimulere til st\u00f8rre individer i bestanden. Det er f\u00f8rste gang det gjennomf\u00f8res systematisk kultivering av disse vannene, men utmarkslaget har over tid og med gode resultater kultivert Trollvatnet lenger nord p\u00e5 Stuoranj\u00e1rga. 1 Fiskekultiveringen foreg\u00e5r ved at ruser til \u00e5 fange sm\u00e5fisk settes ned i vannene. \u00c9n gang hver uke skal rusene r\u00f8ktes (taes opp, t\u00f8mmes for fisk og settes ned igjen). Til dette arbeidet trenger man spade, isbor, ruser og annet utstyr. Det er til sammen 12 ruser som skal r\u00f8ktes. Utmarkslaget \u00f8nsker \u00e5 foreta kultivering av vannene i siste halvdel av vinteren, og s\u00f8ker om dispensasjon for bruk av sn\u00f8skuter til frakt av utstyr og personell i perioden 1. februar til 15. mai, \u00e5rene 2023-29. Det er ikke s\u00f8kt spesifikt om antall turer per sesong. Da alle de involverte er i 100% jobb, s\u00f8kes det om dispensasjon fra kj\u00f8reforbudet i helger. Privat bu nord for Hesteskovatnet, Sn\u00f8vassbu, er tenkt som lager for utstyr. Utmarkslaget begrunner s\u00f8knaden slik: \u201cUtmarkslaget er nyetablert i Troms\u00f8 kommune. Utmarkslaget er forvalter av fiske i elver og vann som betyr salg av fiskekort, oppsyn og kultivering. I forbindelse med kultivering s\u00f8kes det om bruk av motorkj\u00f8ret\u00f8yer i utmark og p\u00e5 islagte vassdrag i perioden 1. Februar 2023 \u2013 15. Mai 2029. Dette grunnet frakt av utstyr som ruser, bor, spader, slagjern, matter og agn. Sm\u00e5fisken som taes opp skal fraktes ned. Det er et krav om at rusene r\u00f8ktes minimum en gang per uke. Sn\u00f8vassbu er tiltenkt som base for arbeid. Ved oppstart av kultivering beh\u00f8ves det dispensasjon for maks 6 scootere da arbeidet er omfattende. Det tar sannsynligvis flere dager \u00e5 lage hullene, som m\u00e5 v\u00e6re store nok til \u00e5 f\u00e5 ned ruser. Ved r\u00f8kting av rusene beh\u00f8ves det dispensasjon for minimum 3 scootere og maks 5 scootere. De som skal delta p\u00e5 kultiveringen er alle i fast arbeid. Det s\u00f8kes derfor ogs\u00e5 om dispensasjon fra helgefredningen / helligdagsfredningen.\u201d Forslag til kj\u00f8retras\u00e9 l\u00e5 ved s\u00f8knaden. Kj\u00f8retraseene er noks\u00e5 grovt inntegnet, men det presiseres at man i st\u00f8rst mulig grad \u00f8nsker \u00e5 kj\u00f8re ved siden av etablerte skil\u00f8ypetraseer. Oms\u00f8kte kj\u00f8retraseer g\u00e5r fra Movika via Movikvatnet til T\u00f8nsvika, fra T\u00f8nsvika inn T\u00f8nsvikdalen til Hesteskovatnet, Sn\u00f8vassbu og Vikvatnan, fra Movikvatnet til Hesteskovatnet og fra Movikvatnet til Vikvatnan (se kart vedlagt s\u00f8knaden). Det presiseres at antallet sn\u00f8skutere brukt hver tur, kan justeres ned noe. Grunnen til at man b\u00f8r v\u00e6re flere i f\u00f8lget, er sikkerheten. Oppstartsfasen er spesielt arbeidskrevende, derfor s\u00f8kes det om dispensasjon for bruk av flere skutere. Ettervinteren er vanligvis mer sn\u00f8- og issikker, i tillegg er det lettere \u00e5 jobbe n\u00e5r dagene er lange og lyse. Dette er bakgrunnen for at man s\u00f8ker for denne perioden. Lovgrunnlaget Bruk av sn\u00f8skuter i utmark reguleres av lov om motorferdsel i utmark (motorferdselloven) og tilh\u00f8rende nasjonal forskrift om bruk av motorkj\u00f8ret\u00f8yer i utmark og p\u00e5 islagte vassdrag (motorferdselforskriften). Motorferdselloven er en milj\u00f8lov der form\u00e5let er \u00e5 regulere motorferdselen til et minimum. Motorferdsel i utmark er i utgangspunktet forbudt, men er tillatt etter en rekke nytteform\u00e5l, nedfelt i motorferdselforskriftens \u00a7\u00a7 2-5. Dersom form\u00e5let ikke er nedfelt i motorferdselforskriften, kan kommunen i unntakstilfeller gi tillatelse til kj\u00f8ring. S\u00f8knaden skal da behandles etter motorferdselforskriften \u00a7 6 \u2013 \u00abunntaksparagrafen\u00bb. I Troms\u00f8 kommune er det MIKS-utvalget som er delegert myndighet til \u00e5 fatte vedtak i saker etter motorferdselforskriften \u00a7 6. Motorferdselforskriften \u00a7 6 stiller fire vilk\u00e5r som alle m\u00e5 v\u00e6re oppfylt for at kommune skal ha anledning til \u00e5 gi dispensasjon: \u2022 Det m\u00e5 dreie seg om et unntakstilfelle (begrenset antall turer). \u2022 Det m\u00e5 foreligge et s\u00e6rlig behov for transport (n\u00f8dvendig og akseptert nytteform\u00e5l). \u2022 Behovet m\u00e5 ikke knyttes til turkj\u00f8ring (kan ikke innvilges bare for turens skyld). \u2022 Behovet m\u00e5 ikke kunne dekkes p\u00e5 annen m\u00e5te enn ved den oms\u00f8kte motorferdsel. Kommunen skal vurdere behovet for transport opp mot mulige skader og ulemper for natur og mennesker i forhold til et m\u00e5l om \u00e5 redusere motorferdselen til et minimum. Det skal ogs\u00e5 vurderes hvilke konsekvenser en innvilget dispensasjon vil kunne ha for naturmangfoldet. Ved vurdering av konsekvenser i forhold til naturmangfoldet skal prinsippene i naturmangfoldloven \u00a7\u00a7 8-12 benyttes. Med naturmangfold menes biologisk mangfold (dyr, fisk, planter, mm), landskapsmessig mangfold (myr, 2 skog, vidde, mm) og geologisk mangfold (mineraler, stein, l\u00f8smasser, mm) som ikke i det vesentlige er et resultat av menneskers p\u00e5virkning. Ingen har krav p\u00e5 dispensasjon etter motorferdselsregelverket. Kommunen kan avsl\u00e5 dispensasjonss\u00f8knaden selv om vilk\u00e5rene er oppfylt og det ikke foreligger skader og ulemper etter vurderingene. Uavhengig av dispensasjon, er kj\u00f8ring i utmark uten grunneiers tillatelse ulovlig. Uavhengig av om dispensasjon blir gitt, kan grunneiere forby eller begrense motorferdsel p\u00e5 egen eiendom. Vurdering av vilk\u00e5r etter motorferdselforskriften \u00a7 6 Utmarkslaget s\u00f8ker om dispensasjon for et relativt h\u00f8yt antall turer over lang tid. Dette begrunnes med metoden som fiskekultiveringstiltakene m\u00e5 utf\u00f8res etter. Rusene m\u00e5 r\u00f8ktes jevnlig, og man kan ikke vente p\u00e5 optimale v\u00e6r- og f\u00f8reforhold for transport til fots. \u00c5 ferdes i h\u00f8yfjellet og p\u00e5 islagte vann inneb\u00e6rer risiko, med flere i f\u00f8lget er man sikrere om noe skulle g\u00e5 galt. Man er avhengig av \u00e5 frakte tungt og omfangsrikt utstyr. Movikvatnet ligger ca. 200 m.o.h. 2 km. fra n\u00e6rmeste br\u00f8yta vei i Movika. Hesteskovatnet og Vikvatnan ligger henholdsvis 500 og 400 m.o.h., 9 og 13 km. inn T\u00f8nsvikdalen. Oms\u00f8kte motorferdsel kan karakteriseres som et unntakstilfelle, da det dreier seg om et klart definert form\u00e5l som er avgrenset i tid og etter klart definerte traseer. Det s\u00f8kes om dispensasjon for seks \u00e5r. I veilederen til motorferdselreglementet (T-1/96) heter det at for dispensasjoner etter motorferdselforskriften \u00a7 6 \u00abkan det unntaksvis gis tillatelser for lengre perioder, f.eks. kan det for kj\u00f8reform\u00e5l som strekker seg over flere \u00e5r og som det ikke er tvil om berettigelsen av, gis tillatelser for flere \u00e5r om gangen. Dispensasjonen b\u00f8r under ingen omstendighet gjelde for et lengre tidsrom enn fem \u00e5r.\u00bb Utmarkslaget anses \u00e5 ha et s\u00e6rlig behov for motorferdsel i utmark som ikke kan dekkes p\u00e5 annen m\u00e5te enn ved bruk av sn\u00f8skuter. Fiskekultiveringstiltakene fordrer bruk av omfangsrikt og til dels tungt utstyr, lokalitetene ligger h\u00f8yt til fjells og langt fra br\u00f8ytet vei, og tiltakene m\u00e5 utf\u00f8res etter en fastlagt metodikk. Oms\u00f8kte motorferdsel er knyttet til et nytteform\u00e5l og gjennomf\u00f8ring av konkrete arbeidsoppgaver, og har ikke karakter av \u00e5 v\u00e6re turkj\u00f8ring. Vurdering av mulige skader og ulemper for mennesker og naturmilj\u00f8 ved innvilgelse av dispensasjon. Det er kun tema som anses relevant i vurdering av saken som er tatt med her. Naturmangfold \u2013 dyr, fisk, fugler. Ettervinteren og v\u00e5ren er den mest s\u00e5rbare tiden for ville dyr og fugler. Da er energireservene sm\u00e5, hekketiden begynner og mange nye individer ser dagens lys. Dette er en tid da dyrelivet trenger ro. Milj\u00f8direktoratets Naturbase er brukt som kunnskapsgrunnlag i vurderingen av s\u00f8knaden. Naturbase viser punktregistreringer av flere fuglearter i kategoriene \u00abn\u00e6r truet\u00bb og \u00abtruet\u00bb, s\u00e6rlig langs oms\u00f8kte traseer i Movikmarka og i nedre del av T\u00f8nsvikdalen. Movikvatnet vurdert som \u00absv\u00e6rt viktig\u00bb naturtype. T\u00f8nsvikdalen er vinterstid tilholdssted for mange ville dyr og fugler, som finner skjul og mat i den skogkledte elvedalen. \u00d8vre del av T\u00f8nsvikdalen er et omr\u00e5de med lav grad av tilrettelegging, som er noks\u00e5 fritt fra menneskelig aktivitet. \u00c5 konsentrere den menneskelige ferdselen til de allerede etablerte skil\u00f8ypetraseene, vil inneb\u00e6re mindre negativ p\u00e5virkning p\u00e5 dyrelivet. 3 Reindrift. Kalvingslandet til Stouranj\u00e1rga-siidaen i Tromsdalen \u2013 Mauken reinbeitedistrikt har kalvingsland ved S\u00f8re Holmevatn, som ligger i n\u00e6rheten av Hesteskovatnet. I m\u00e5nedsskiftet mars-april ankommer reinflokken omr\u00e5det. Kalvingstida er en s\u00e5rbar tid for reinen. Reindriftsut\u00f8veren ber om at utmarkslaget kontakter dem god tid i forkant av kj\u00f8ring, for \u00e5 avtale tidspunkter for kj\u00f8ring. Friluftsliv. Oms\u00f8kte motorferdsel ber\u00f8rer fem ulike kartlagte friluftsomr\u00e5der (Milj\u00f8direktoratets naturbase). Fire av disse er i kategorien \u00absv\u00e6rt viktig friluftsomr\u00e5de\u00bb. Bruken av omr\u00e5dene er sv\u00e6rt variert. Vinterstid er det mye aktivitet i de preparerte skil\u00f8ypene \u2013 rundl\u00f8ypa rundt T\u00f8nsnesvarden med utgangspunkt i Movika, og skil\u00f8ypa inn T\u00f8nsvikdalen som er en grein av fjell\u00f8ypene p\u00e5 Stuoranj\u00e1rga. Ferdselen i disse l\u00f8ypene er st\u00f8rst p\u00e5 dagtid i helgene, noe som sammenfaller med foretrukne tidspunkt for skuterkj\u00f8ringa. Konklusjon og vilk\u00e5r Etter en helhetlig vurdering av mulige skader og ulemper ved \u00e5 innvilge dispensasjon for motorferdsel og etter et m\u00e5l om \u00e5 begrense motorferdselen i utmark til et minimum, har kommunedirekt\u00f8ren f\u00f8lgende konklusjon i saken: Kommunedirekt\u00f8ren anser vilk\u00e5rene i motorferdselforskriften \u00a7 6 \u00e5 v\u00e6re oppfylt og viser til Kommunedelplan for idrett og friluftsliv hvor det er nedfelt at Troms\u00f8 kommune \u00abskal ut\u00f8ve en restriktiv og b\u00e6rekraftig forvaltning av motorferdsel i utmark.\u00bb Den oms\u00f8kte motorferdselen muliggj\u00f8r fiskekultiveringstiltak som i sin tur skal bidra til \u00e5 bedre fiskemulighetene i T\u00f8nsvikvassdraget. Kommunedirekt\u00f8ren mener oms\u00f8kte traseer som forbinder Movikvatnet med Hesteskovatnet og Vikvatnan, b\u00f8r utelates fra dispensasjonen. Dette inneb\u00e6rer at noe mer sn\u00f8skuterferdsel vil legges til skil\u00f8ypetraseene. Hensynet til det ville dyrelivet ansees \u00e5 veie tyngre enn hensynet til friluftsferdselen. Oms\u00f8kte tras\u00e9 mellom Movikvatnet og T\u00f8nsvika utelates av hensyn til friluftsferdselen i skil\u00f8ypa og fordi det er tilstrekkelig med \u00e9n adkomsttras\u00e9 til Movikvatnet. Da dette er f\u00f8rste sesong systematiske fiskekultiveringstiltak skal gjennomf\u00f8res i T\u00f8nsvikvassdraget, og fordi det er en viss presedensvirkning knyttet til \u00e5 innvilge en dispensasjon for gjennomf\u00f8ring av slike tiltak, s\u00e5 vurderer kommunedirekt\u00f8ren det til at dispensasjon i denne omgang kan innvilges for tre \u00e5r. Innstilling til vedtak; Sameiet Tomasjord \u2013 Snarby utmarkslag gis dispensasjon for bruk av sn\u00f8skutere i forbindelse med etablering og drift av fiskekultiveringstiltak i Movikvatnet, Hesteskovatnet og Vikvatnan p\u00e5 Stuoranj\u00e1rga i Troms\u00f8 kommune. For dispensasjonen gjelder f\u00f8lgende vilk\u00e5r; 1) Dispensasjonen gjelder etter traseer inntegnet i vedlagte kart. Kj\u00f8ringen skal i st\u00f8rst mulig grad f\u00f8lge etablerte skil\u00f8ypetraseer. Det m\u00e5 ikke kj\u00f8res i selve sporene, hverken i klassiskspor eller fristilspor. Skil\u00f8ypa kan krysses, men da p\u00e5 flatmark. 2) Dispensasjonen gjelder for kj\u00f8ring i perioden f.o.m. 6. april t.o.m. 30. april 2024 og f.o.m. 1. februar t.o.m. 30. april 2025-2026. 3) Etter 1. april, for traseene i T\u00f8nsvikdalen (T\u00f8nsvika-Hesteskovatnet-Sn\u00f8vassbu-Vikvatnan), m\u00e5 utmarkslaget kontakte reindriftssiidaen i forkant av kj\u00f8ring. Reindrifta kan justere og legge begrensninger p\u00e5 tidspunkter for kj\u00f8ring langs disse traseene, men kan ikke bestemme andre traseer enn de som ligger i denne dispensasjonen. 4) Dispensasjon gjelder for 1 tur per uke til Movikvatnet, og 1 tur per uke til Hesteskovatnet og Vikvatnan. De f\u00f8rste to ukene (oppstartsfasen) gis dispensasjon for inntil 2 turer per uke. 5) Dispensasjon gjelder for inntil tre sn\u00f8skutere per tur. 4 6) Kj\u00f8ring kan skje mandag-fredag kl. 09-18 og l\u00f8rdag-s\u00f8ndag kl. 10-17. 7) Ved usikker is m\u00e5 det ikke kj\u00f8res p\u00e5 vannene. 8) Kj\u00f8ring m\u00e5 skje hensynsfullt. 9) Utmarkslaget m\u00e5 gjennom oppslag ved innfallsportene til friluftsomr\u00e5dene \u2013 utfartsparkeringsplassen i Movika og utfartsparkeringsplassen i T\u00f8nsvika \u2013 informere om omfang av og bakgrunn for motorferdselen. Kommunen v/ Enhet for park, idrett og friluft konsulteres ved utforming av informasjonen. 10) Det skal v\u00e6re enkelt \u00e5 identifisere sn\u00f8skutere / f\u00f8rere, for eksempel ved godt lesbar \u00abmerking\u00bb p\u00e5 skuteren, eller ved at kj\u00f8rerne b\u00e6rer refleksvester med utmarkslagets navn godt synlig. 11) Utmarkslaget m\u00e5 i lagets \u00e5rsmelding legge ved rapport om fiskekultiveringstiltakene. Rapporten kan av kommunen legges til grunn ved behandling av en eventuell fornyelse av s\u00f8knaden. 12) Utmarkslaget m\u00e5 innhente tillatelse for motorferdsel fra ber\u00f8rte grunneiere. Vedtakskompetanse Milj\u00f8-, idrett-, kultur- og samfunnsutvalget Vedlegg S\u00f8knad om motorferdsel i utmark - Sameiet Tomasjord-Snarby Utslagsmark Kart Kart til innstilling bilder fiskekultivering 5 "
}