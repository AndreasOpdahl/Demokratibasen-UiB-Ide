{
  "dokument_id": "6b0fbb11-4978-5754-a106-58e55dd46f4b",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Katrine Berg N\u00f8dtvedt (MDG) om Rullering av planer - Utvalg for milj\u00f8 og byutvikling - Innsendt- 28.3.2025",
  "url": "https://bergen.kommune.no/politikere-utvalg/api/fil/bk360/12591079/Svar-pa-skriftlig-sporsmal-fra-Katrine-Berg-Nodtvedt-MDG-om-Rullering-av-planer-Utvalg-for-miljo-og-byutvikling-Innsendt-28-3-2025",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/145942-3 Saksbehandler: Malene Nesse Gr\u00f8nningen Fra Dato: 11. april 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l fra Katrine Berg N\u00f8dtvedt (MDG) om Rullering av planer - Utvalg for milj\u00f8 og byutvikling - Innsendt: 28.3.2025 Det kan se ut som byutviklingsbyr\u00e5den kun har tenkt \u00e5 levere fem planer/strategier i l\u00f8pet av valgperioden: Temaplan for boligforsyning Temaplan for arkitektur og kulturmilj\u00f8 Temaplan for natur, milj\u00f8 og klima Temaplan for mobilitet Handlingsplan mot st\u00f8y (utl\u00f8p 2024). Fra gjeldende handlingsplan mot st\u00f8y: \u00abNeste handlingsplan mot st\u00f8y for perioden 2024-2029 skal vedtas innen juni 2024, og anleggseiere er allerede i gang med utarbeidelse av oppdaterte st\u00f8ykartlegginger\u00bb. Sp\u00f8rsm\u00e5l til byr\u00e5den: 1. Gjelder vedtatte bystyrevedtak frem til nye planer/strategier er vedtatt? 2. Hvis ja p\u00e5 sp\u00f8rsm\u00e5l 1: Betyr det da at alle vedtatte klimatiltak, naturtiltak, gangetiltak m.m. gjelder og at det jobbes for \u00e5 iverksette og gjennomf\u00f8re disse? 3. Jobbes det aktivt med nye g\u00e5tiltak og kartlegginger for dette i Bergen? Midler fra Byvekstavtalen brukes blant annet p\u00e5 slike tiltak, og handlingsplanen utg\u00e5r i 2025. 4. Jobbes det aktivt med nye sykkeltiltak og kartlegginger for dette i Bergen? Midler fra Byvekstavtalen brukes blant annet p\u00e5 slike tiltak, og handlingsplanen utg\u00e5r i 2025. 5. Betyr byr\u00e5dets forslag til planverk at byr\u00e5det ikke vil komme med nye handlingsplaner p\u00e5 sykkel, gange, drift, vedlikehold og trafikksikkerhet de neste \u00e5rene? 6. Flere av planene har virketid utover innev\u00e6rende bystyreperiode, som for eksempel temaplan for b\u00e6rekraftig boligforsyning. Hvorfor mener byr\u00e5det at for eksempel denne trenger ny temaplan n\u00e5? 7. Handlingsplanen mot st\u00f8y er sterkt forsinket, noe som er kritisert av bla. Statsforvalter. N\u00e5r kan bystyret forvente ny Handlingsplan mot st\u00f8y til behandling? 8. Er det \u00e5 regne som et lovbrudd at bystyret ikke har f\u00e5tt ny st\u00f8yplan til behandling? Svar fra byr\u00e5den: Sp\u00f8rsm\u00e5l 1: Bystyrets vedtak gjelder frem til nytt vedtak er fattet, med mindre vedtaket selv, eller annet regelverk, inneholder en utl\u00f8psdato. Sp\u00f8rsm\u00e5l 2: Ja, innenfor kommunens \u00f8konomiske og administrative forutsetninger. Hvilke tiltak som settes i gang vil, som alltid, v\u00e6re gjenstand for prioritering. Tiltak som er i strid med nye vedtak vil likevel ikke prioriteres. Sp\u00f8rsm\u00e5l 3, 4 og 5: Byr\u00e5den ser behov for at vi framover i st\u00f8rre grad samordner kommunens planer p\u00e5 mobilitetsfeltet. Hensikten med \u00e5 utarbeide ny temaplan for mobilitet er \u00e5 sikre bedre sammenheng mellom m\u00e5l, strategier og tiltak p\u00e5 omr\u00e5der som har stort tematisk overlapp, som gange og sykkel. Ved \u00e5 for eksempel se ulike prosjekter som ang\u00e5r opprusting av kommunale veier under ett vil vi kunne gj\u00f8re avveininger som sikrer at vi f\u00e5r mest mulig igjen for de midlene vi investerer i veinettet. Fram til vi har en ny temaplan p\u00e5 plass mener byr\u00e5den at det ikke er hensiktsmessig \u00e5 sette i gang omfattende arbeid med \u00e5 rullere de eksisterende planene. G\u00e5- og sykkelstrategiene er forankret i Milj\u00f8l\u00f8ftet og gjelder til 2030. Innenfor disse og de tilh\u00f8rende handlingsplanene for kommunal vei finnes det et stort antall tiltak som fortsatt er under planlegging. Selv om handlingsplanene er periodisert til 2024 og 2025 vil de fortsatt v\u00e6re grunnlag for arbeid med prosjekter og prioritering av midler fram til de erstattes av nye planer. Bymilj\u00f8etaten fortsetter arbeidet med \u00e5 planlegge og gjennomf\u00f8re tiltak fra prosjektportef\u00f8ljen i tr\u00e5d med gjeldende strategier, prioriteringer i Milj\u00f8l\u00f8ftet og politiske signaler. Trafikksikringsplanen er utarbeidet i samarbeid med politiet, Trygg trafikk og partene i Milj\u00f8l\u00f8ftet. Denne er blant annet grunnlag for \u00e5 s\u00f8ke p\u00e5 ulike tilskuddsordninger og skal derfor oppdateres jevnlig. Sp\u00f8rsm\u00e5l 6: Temaplan og handlingsplanen for b\u00e6rekraftig boligforsyning i Bergen ble vedtatt av bystyret i juni 2023. Selv om temaplanen har en tidshorisont frem mot 2030, s\u00e5 har handlingsplanen en tidshorisont med kortsiktige tiltak. Det fremg\u00e5r av handlingsplanen at mange av tiltakene er enten p\u00e5g\u00e5ende eller har en gjennomf\u00f8ringsperiode mellom 2022-2024. Handlingsplanen er derfor tydelig p\u00e5 at den krever hyppigere rullering og oppdateringer, og at den b\u00f8r f\u00f8lge rulleringen til Handlings- og \u00f8konomiplanen (H\u00d8P) med tre \u00e5rs varighet. Bystyrets vedtak i saken den 21.06.2023 understreker ogs\u00e5 at handlingsplanen skal rulleres jevnlig. Planstrategi for Bergen kommune 2023\u20132027, vedtatt i bystyresak 388/24 i m\u00f8te 30.10.24, gir f\u00f8ringer for planarbeid i denne valgperioden. Sentrale f\u00f8ringer er blant annet at samfunnsplaner i Bergen kommune skal ha bedre sammenheng mellom vedtatte operative m\u00e5l, og prioriterte tiltak som skal bidra til m\u00e5loppn\u00e5else. En viktig ambisjonene er at m\u00e5l og tiltak som hovedregel m\u00e5 kunne realiseres innenfor gjeldende \u00f8konomiske rammer. Nasjonale forventninger til kommunal planlegging trekker ogs\u00e5 frem behovet for oppdaterte planer og politisk styring med planleggingen, slik at planleggingen er tilpasset behovet og ikke gj\u00f8res mer omfattende enn n\u00f8dvendig. Byr\u00e5det vurderer derfor at det er behov for \u00e5 gj\u00f8re noen justeringer av temaplan for boligforsyning. Dette begrunnes med de omtalte f\u00f8ringene i planstrategien og nasjonale forventninger til kommunal planlegging. Ambisjonen er at temaplanen f\u00e5r bedre sammenheng mellom m\u00e5l og tiltak, og at planen kan realiseres innenfor \u00f8konomiske rammer. Sp\u00f8rsm\u00e5l 7: P\u00e5 grunn av endringer i forurensingsforskriften ble fristen for handlingsplaner utsatt med ett \u00e5r. Dette f\u00f8rte til at kommunens planarbeid m\u00e5tte utsettes tilsvarende ett \u00e5r. Bergen kommune meldte om denne forventede forsinkelsen 2. februar 2024. Vi opplever \u00e5 ha et godt samarbeid med Statsforvalter knyttet til planarbeidet. Bystyret kan vente \u00e5 f\u00e5 handlingsplan mot st\u00f8y til behandling i 2025. Sp\u00f8rsm\u00e5l 8: Med henvisning til svar p\u00e5 forrige sp\u00f8rsm\u00e5l, anses dette ikke \u00e5 v\u00e6re et lovbrudd. Eivind N\u00e6vdal-Bolstad \u2013 Byr\u00e5d for byutvikling Dokumentet er godkjent elektronisk. "
}