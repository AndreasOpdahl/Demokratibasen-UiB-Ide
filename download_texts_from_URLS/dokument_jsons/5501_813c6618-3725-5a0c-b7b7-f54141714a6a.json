{
  "dokument_id": "813c6618-3725-5a0c-b7b7-f54141714a6a",
  "doc_type": "case_attachment",
  "kommune": 5501,
  "tittel": "24_16852-4 Til vurdering - lovlighetskontroll - Troms\u00f8 - kommunestyrets vedtak i sak 114_24 -  1897465_2_1",
  "url": "https://innsyn.tromso.kommune.no/application/getMoteDokument?dokid=2001924601",
  "tekst": " V\u00e5r dato: V\u00e5r referanse 15.11.2024 2024/10430 Deres dato: Deres referanse 2024/16852 TROMS\u00d8 KOMMUNE Telefonnummer til saksbehandler Postboks 6900 Stakkevollan Jan-Peder Andreassen, 77642040 9299 TROMS\u00d8 Krav om lovlighetskontroll av Troms\u00f8 kommunestyres vedtak i sak 114/24 \u2013 \u00abEUs reviderte avl\u00f8psdirektiv utl\u00f8ser strengere rensekrav for byomr\u00e5det \u2013 Samordning med p\u00e5g\u00e5ende prosjekter innenfor samferdsel og teknisk infrastruktur kan gi betydelige besparelser n\u00e5r ny avl\u00f8pstransportstruktur skal etableres\u00bb Vi viser til oversendelse hit 21. oktober 2024. ---------------------------------------------------------------------- Lovlighetsklagen tas ikke til f\u00f8lge Troms\u00f8 kommunestyres vedtak i sak 114/24 stadfestes ------------------------------------------------------------------------ Sakens bakgrunn: I kommunestyrem\u00f8tet den 11. september 2024 ble sak om EUs reviderte avl\u00f8sdirektiv tatt opp til behandling. M\u00f8testart var klokken 0900. Saken var f\u00f8rt opp som f\u00f8rste sak p\u00e5 sakslisten. En av Senterpartiets representanter hadde meldt forfall til m\u00f8tet. Av kommunestyrets 43 representanter var det 42 representanter til stede da saken kom opp til behandling. Det ble fremmet forslag om \u00e5 utsette behandlingen av saken. Ved voteringen over utsettelsesforslaget ble stemmetallet 21/21. M\u00f8teleder brukte sin dobbeltstemme, slik at utsettelsesforslaget falt og saken ble undergitt realitetsbehandling. Senterpartiets representant hadde meldt forfall til politisk sekretariat via DigDem den 10. september kl. 22:53. Forfall ble begrunnet med pressetreff med ordf\u00f8rer og kommunalminister. Det meldte forfallet ble fanget opp av sekretariatet ved start p\u00e5 arbeidsdagen 11. september. Det ble sendt innkalling til 1. vara p\u00e5 SMS kl. 08:23. Politisk sekretariat mottok ikke noe svar p\u00e5 varainnkallingen. Kommunestyret startet derfor behandlingen av saken med 42 representanter. Politisk sekretariat E-postadresse: Postadresse: Bes\u00f8ksadresse: Telefon: 78 95 03 00 sftfpost@statsforvalteren.no Postboks 700 Strandvegen 13, Troms\u00f8 www.statsforvalteren.no/tf Sikker melding: 9815 Vads\u00f8 Damsveien 1, Vads\u00f8 www.statsforvalteren.no/melding Org.nr. 967 311 014 Side: 2/6 var kjent med at 2. vara til Senterpartiet var p\u00e5 det samme pressetreffet og av den grunn ikke tilgjengelig for kommunestyrem\u00f8tet. Senterpartiets 3. vara var tilgjengelig og deltok i m\u00f8tet fra kl. 09:10 \u2013 10:40. Dette fremg\u00e5r av m\u00f8teprotokollen. Ved behandling av saken voterte 22 representanter for innstillingen i saken og 21 representanter stemte mot. Kommunestyrerepresentantene Nikolai Berglund Skogan, Markus Akselbo og Bj\u00f8rn-Gunnar J\u00f8rgensen har fremsatt krav om lovlighetskontroll av kommunestyrets vedtak i sak 114/24 \u2013 \u00abEUs reviderte avl\u00f8psdirektiv utl\u00f8ser strengere rensekrav for byomr\u00e5det \u2013 Samordning med p\u00e5g\u00e5ende prosjekter innenfor samferdsel og teknisk infrastruktur kan gi betydelige besparelser n\u00e5r ny avl\u00f8pstransportstruktur skal etableres.\u00bb Klagerne har vist til at det ikke ble meldt forfall til kommunestyrem\u00f8tet \u00abuten opphold\u00bb i henhold til saksbehandlingsreglene. Det er anf\u00f8rt at feilen har p\u00e5virket utfallet av sak 114/24 og at vedtaket i sak 114/24 derfor ikke har blitt til p\u00e5 lovlig m\u00e5te. Det er ogs\u00e5 anf\u00f8rt at deltakelse p\u00e5 det aktuelle pressetreffet med kommunalministeren neppe kan regnes som gyldig forfall ut fra vilk\u00e5rene i kommuneloven \u00a7 8-1. Det er videre vist til at Senterpartiets representant mottok invitasjon til pressetreffet den 10. september p\u00e5 formiddagen. Allikevel meldte hun ikke forfall til m\u00f8tet f\u00f8r p\u00e5 kvelden og har begrunnet dette med \u00aben hektisk hverdag\u00bb. Det er anf\u00f8rt at det er et brudd p\u00e5 kommunens saksbehandlingsreglement at representanten ikke meldte fra om forfallet s\u00e5 snart hun ble klar over at hun ikke kunne stille i kommunestyret. En generell begrunnelse om at en har en \u00abhektisk hverdag\u00bb er etter klagernes syn ikke tilstrekkelig for \u00e5 avvente med \u00e5 melde forfall. Lovlighetsklagen ble underinstansbehandles av Troms\u00f8 kommunestyre i m\u00f8te 16. oktober 2024 der det ble vedtatt \u00e5 ikke ta klagen til f\u00f8lge. Klagesaken er etter dette oversendt Statsforvalteren for videre behandling. Statsforvalterens vurdering: Det f\u00f8lger av kommuneloven \u00a7 27-1 at tre eller flere medlemmer av kommunestyret sammen kan kreve at departementet kontrollerer om et vedtak er lovlig. Kommunal- og distriktsdepartementet har delegert denne myndigheten til Statsforvalteren. Fristen for \u00e5 kreve lovlighetskontroll er tre uker fra vedtaket ble truffet. Krav om lovlighetskontroll m\u00e5 settes frem for organet som traff vedtaket. Lovforarbeidene presiserer at organet skal vurdere vedtaket p\u00e5 nytt. Av kommuneloven \u00a7 27-2 fremg\u00e5r det n\u00e6rmere hvilke vedtak som kan lovlighetskontrolleres. Dette gjelder blant annet endelige vedtak som er truffet av folkevalgt organ eller den kommunale administrasjonen. Statsforvalteren legger til grunn at lovlighetsklagene er fremmet innen lovens frist p\u00e5 tre uker og at representantene som har fremmet kravet om lovlighetskontroll er klageberettiget. Av kommuneloven \u00a7 27-3 fremg\u00e5r det at ved lovlighetskontroll skal statsforvalteren ta stilling til om vedtaket har et lovlig innhold, om det er truffet av noen som har myndighet til \u00e5 treffe slikt vedtak og om det har blitt til p\u00e5 lovlig m\u00e5te. Lovlighetskontrollen kan likevel begrenses til de anf\u00f8rsler som er tatt opp i saken. Statsforvalteren har ikke myndighet til \u00e5 overpr\u00f8ve kommunens skj\u00f8nnsut\u00f8velse. Hverken kommunens politiske vurderinger eller hensiktsmessigheten av en avgj\u00f8relse er gjenstand for lovlighetskontroll. Statsforvalteren har heller ikke myndighet til \u00e5 treffe nytt vedtak i saken. Dersom vi finner at det er gjort feil som f\u00f8rer til at vedtaket er ugyldig, oppheves vedtaket. Det er Side: 3/6 dessuten grunn til \u00e5 understreke at feil ved saksbehandlingen ikke automatisk medf\u00f8rer at avgj\u00f8relsen er ugyldig. Dersom feilen ikke kan antas \u00e5 ha f\u00e5tt innvirkning p\u00e5 sakens utfall, vil avgj\u00f8relsen likevel v\u00e6re gyldig, jf. prinsippet som er lovfestet i forvaltningsloven \u00a7 41. Ut fra anf\u00f8rslene som er fremmet i lovlighetsklagen, skal Statsforvalteren i det f\u00f8lgende ta stilling til om kommunestyrets vedtak i sak 114/24 har blitt til p\u00e5 lovlig m\u00e5te. Det fremg\u00e5r av kommuneloven \u00a7 8-1 f\u00f8rste avsnitt at: Medlemmer av et kommunalt eller fylkeskommunalt folkevalgt organ plikter \u00e5 delta i organets m\u00f8ter hvis de ikke har gyldig forfall. M\u00f8teplikten er ikke ubetinget. Dersom representanten har \u00abgyldig forfall\u00bb er vedkommende fritatt fra \u00e5 m\u00f8te. Loven gir ingen n\u00e6rmere veiledning om hva som ligger i dette kriteriet. Bestemmelsen i kommuneloven \u00a7 8-1 f\u00f8rste avsnitt er en videref\u00f8ring av tidligere kommunelovs \u00a7 40 nr. 1. I lovforarbeidene til denne bestemmelsen (Ot.prp. nr. 22 2006-2007 s. 79) fremheves det at bestemmelsen anviser en skj\u00f8nnsmessig vurdering som \u00abgir rom for fornuftige l\u00f8sninger i det enkelte tilfellet og variasjoner som skyldes ulike faktiske forhold\u00bb. I Jan Fridtjov Bernts kommentarer til bestemmelsen p\u00e5 Rettsdata fremg\u00e5r det (note 430) at: \u00abGyldig forfall\u00bb vurderes med utgangspunkt i kriteriene i domstolloven (lov 13. august 1915 nr. 5) \u00a7 90 andre ledd, f\u00f8rste punktum; at \u00absykdom eller andre hindringer gj\u00f8r det umulig eller uforholdsmessig byrdefullt \u00e5 m\u00f8te\u00bb. I praksis anvendes reglene jevnt over noks\u00e5 liberalt, s\u00e5 lenge forfall meldes tidsnok til at varamedlem kan innkalles, slik at organet likevel blir fulltallig. Under alle omstendigheter m\u00e5 forfall meldes s\u00e5 snart det er klart at man ikke kan m\u00f8te, jf. bestemmelsen om dette i inhabilitetssituasjoner i forvaltningsloven (lov 10. februar 1967 nr. 10) \u00a7 8 tredje ledd. Kommuneloven setter ingen frist for n\u00e5r det enkelte medlemmet m\u00e5 melde fra om forfallsgrunnen. I Over\u00e5 og Bernts \u00abkommuneloven 2018\u00bb s. 165 er det vist til at: Det m\u00e5 imidlertid anses som en soleklar tjenesteplikt \u00e5 gi varsel s\u00e5 snart man har kunnskap om at man vil v\u00e6re forhindret fra \u00e5 m\u00f8te. I Troms\u00f8 kommunes saksbehandlingsreglement fremg\u00e5r det av pkt. 2.3 at: Med gyldig forfall menes sykdom eller andre vektige grunner. Videre fremg\u00e5r: Har et medlem, eller innkalt varamedlem, gyldig forfall til et m\u00f8te, skal vedkommende uten opphold meddele dette til politisk sekretariat via gjeldende digitalt system og oppgi forfallsgrunn. N\u00e5r det gjelder Troms\u00f8 kommunes praktisering av sitt eget reglement fremkommer det av kommunedirekt\u00f8rens saksframlegg, utarbeidet til kommunestyrets underinstansbehandling av lovlighetsklagen, at: N\u00e5r det gjelder praktisering av disse reglene knyttet til folkevalgtes rettigheter og plikter, s\u00e5 Side: 4/6 meldes det ulike forfallsgrunner til politisk sekretariat. Sekretariatet foretar ingen kontroll av hvorvidt hindringene gj\u00f8r det \u00abumulig eller uforholdsmessig byrdefullt\u00bb \u00e5 m\u00f8te. Forfall registreres og det innkalles vara etter rekkef\u00f8lgen p\u00e5 varalisten. Ogs\u00e5 innkalte varamedlemmer skal melde fra om de kan stille i m\u00f8te eller ikke. Det skjer at representanter uteblir uten \u00e5 melde forfall og at forfall blir meldt sent. Det kan v\u00e6re ulike grunner til dette. Da starter m\u00f8tet dersom utvalget er vedtaksf\u00f8rt. Verken de folkevalgte organene eller politisk sekretariat har mulighet til \u00e5 gi sanksjoner knyttet til at folkevalgte melder forfall sent. Det overlates til partigruppene \u00e5 ta dette opp internt dersom dette blir et problem. Det samme gjelder dersom begrepet \u00abgyldig forfall\u00bb utvannes. Statsforvalteren viser til at lovlighetsklagen reiser to ulike sp\u00f8rsm\u00e5l. For det f\u00f8rste om representanten Katherine Strandli hadde \u00abgyldig forfall\u00bb og for det andre om hun meldte forfall \u00abuten ugrunnet opphold\u00bb. Statsforvalteren viser til kommunens politiske sekretariats redegj\u00f8relse n\u00e5r det gjelder kommunens praktisering av forfall som meldes inn til sekretariatet fra de folkevalgte. Det fremg\u00e5r her at sekretariatet ikke foretar noen n\u00e6rmere vurdering av om begrunnelsen som gis tilfredsstiller lovens krav om \u00abgyldig forfall\u00bb, herunder kravet i kommunens eget saksbehandlingsreglement om \u00absykdom eller andre vektige grunner\u00bb. Det m\u00e5 derfor legges til grunn at det ut fra kommunens praksis i stor grad er opp til den folkevalgte selv \u00e5 ta stilling til om forfallsgrunnen man har tilfredsstiller de vilk\u00e5r som fremg\u00e5r av kommuneloven \u00a7 8-1 f\u00f8rste avsnitt og kommunens eget reglement. Statsforvalteren kan i lys av dette vanskelig se at representantens Strandlis begrunnelse for \u00e5 melde forfall fremst\u00e5r \u00e5 v\u00e6re i strid med etablert praksis i Troms\u00f8 kommune. P\u00e5 denne bakgrunn er det ikke grunnlag for \u00e5 konkludere med at hennes forfall ikke var gyldig. Ut fra opplysningene i lovlighetsklagen, som ikke er bestridt av representanten Strandli, fremg\u00e5r det at: Som det er blitt nevnt tidligere, har pressetreffet v\u00e6rt kjent flere dager f\u00f8r kommunestyrem\u00f8tet 11.09.2024. I en sak skrevet av avisa Itroms\u00f8 12.09.2024 uttaler Kathrine Strandli at invitasjonen til pressetreffet kom tirsdag (10.09) formiddag og hun grunnet hektisk hverdag ikke meldte forfall f\u00f8r tirsdag kveld. Forfall til m\u00f8tet ble ikke sendt f\u00f8r klokken 22:53. Selv om pressetreffet har v\u00e6rt kjent i flere dager for Senterpartiet, Arbeiderpartiet og media, har vi ikke h\u00e5ndfaste bevis for n\u00e5r det var kjent for representanten Strandli og n\u00e5r kom invitasjonen og bekreftelsen for \u00e5 delta p\u00e5 pressetreffet. Vi ser det som rimelig \u00e5 legge til grunn det Strandli uttaler overfor media, som er at invitasjonen og bekreftelse for \u00e5 delta ble gjort tirsdag (10.09.2024) formiddag. Statsforvalteren legger til grunn de faktiske forhold, slik de fremkommer i sitatet over. Vi kan vanskelig se at \u00e5 melde forfall til m\u00f8tet f\u00f8rst kl. 22:53, n\u00e5r representanten Strandlis deltakelse p\u00e5 pressetreffet ble avklart p\u00e5 formiddagen samme dag, oppfyller kommunelovens intensjoner eller kommunens reglement om \u00e5 gi varsel s\u00e5 snart man har kunnskap om at man vil v\u00e6re forhindret fra \u00e5 m\u00f8te. Sp\u00f8rsm\u00e5let blir videre om dette er \u00e5 anse som en saksbehandlingsfeil i kommunelovens forstand og om den i s\u00e5 fall kan ha betydning for gyldigheten av kommunestyrets vedtak i sak 114/24. Dette m\u00e5, Side: 5/6 slik Statsforvalteren ser det, vurderes ut fra om varamedlemmer ble innkalt i samsvar med de krav som f\u00f8lger av kommuneloven. Kommuneloven \u00a7 7-10 f\u00f8rste avsnitt lyder: Hvis medlemmer har forfall til et m\u00f8te i et folkevalgt organ, innkalles varamedlemmer fra den gruppen der det er forfall. Varamedlemmer skal s\u00e5 langt som mulig innkalles i den nummerordenen de er valgt. I Jan Fridtjov Bernts kommentarer til bestemmelsen p\u00e5 Rettsdata fremg\u00e5r det (note 357) at: Kravet om at nummerordenen skal f\u00f8lges, gjelder i alle situasjoner der dette er praktisk mulig. Det er s\u00e5ledes ikke adgang til \u00e5 springe over medlemmer p\u00e5 varamedlemslisten av politiske grunner, fordi vedkommende har meldt seg ut av partigruppen, fordi annet medlem har s\u00e6rlig god greie p\u00e5 aktuelle saker, eller fordi det er mindre byrdefullt for et annet medlem \u00e5 m\u00f8te. Ut fra opplysningene i saken gjennomf\u00f8rte sekretariatet innkallingen av varamedlemmer, som f\u00f8lge av representanten Strandlis forfall, i samsvar med kravene i kommuneloven \u00a7 7-10 f\u00f8rste avsnitt. P\u00e5 denne bakgrunn kan vi ikke se at er beg\u00e5tt saksbehandlingsfeil som gir grunnlag for \u00e5 sette til side kommunestyrets vedtak i sak 114/24. Statsforvalteren ser at det \u00e5 melde forfall tett opp til m\u00f8testart kan ha konsekvenser for om det er praktisk mulig for vararepresentantene \u00e5 m\u00f8te p\u00e5 kort varsel i den nummerorden de er valgt. Dette m\u00e5 imidlertid l\u00f8ses gjennom at ordf\u00f8rer og de \u00f8vrige folkevalgte tar ansvar for at kommunelovens regler og intensjoner og kommunens eget reglement f\u00f8lges, b\u00e5de n\u00e5r det gjelder kravet om \u00abgyldig forfall\u00bb og at forfall skal meldes \u00abuten ugrunnet opphold\u00bb. P\u00e5 bakgrunn av det ovenst\u00e5ende og i medhold av kommuneloven \u00a7 27-1 og delegasjonsfullmakt fra departementet treffer Statsforvalteren i Troms og Finnmark f\u00f8lgende vedtak: Lovlighetsklagen tas ikke til f\u00f8lge. Troms\u00f8 kommunestyres vedtak i sak 114/24 stadfestes. ****** Vi ber kommunen gj\u00f8re vedtaket kjent for klagerne og kommunestyrets \u00f8vrige representanter Side: 6/6 Med hilsen Toril Feldt (e.f.) Jan-Peder Andreassen ass. statsforvalter fagdirekt\u00f8r Dokumentet er elektronisk godkjent "
}