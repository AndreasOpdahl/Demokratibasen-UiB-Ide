{
  "dokument_id": "e8dd54e1-5601-5e24-85b4-c707cf5349ab",
  "doc_type": "case_presentation",
  "kommune": 5501,
  "tittel": "Ny legevakt - Beslutning om veien videre ",
  "url": "https://innsyn.tromso.kommune.no/application/getMoteDokument?dokid=2001733680",
  "tekst": "Arkivsaksnr. 24/09597-1 Saksbehandler Jan Harald Fredheim Saksgang M\u00f8tedato Formannskapet 11.06.2024 Kommunestyret 18.06.2024 Ny legevakt - Beslutning om veien videre Kommunedirekt\u00f8rens innstilling til vedtak: 1. Ombygging av tilst\u00f8tende arealer i B5-bygget videref\u00f8res til forprosjektfase, og det tas videre dialog med Universitetssykehuset Nord-Norge HF rundt forutsetninger for \u00e5 kunne utvide eksisterende legevakt inn i B5-lokaler. 2. Prosjektets \u00f8konomiske ramme vedtas etter forprosjektfase. Stig Tore Johnsen Mette Moh\u00e5g Kommunedirekt\u00f8r Direkt\u00f8r for bymilj\u00f8 1 Hva saken gjelder En presentasjon av nytt, foretrukket alternativ for videre drift av legevakten i Troms\u00f8 kommune. Kommunestyret vedtok i m\u00f8te 03.05.2023, sak 42/23 at konseptvalgs-utredningens alternativ 1 \u2013 UNN videref\u00f8res. Kommunestyret ble i m\u00f8te 20.03.24, sak 42/24 informert om at alternativ 1 \u2013 UNN likevel ikke lot seg gjennomf\u00f8re. I videre saksutredning vil nytt foretrukket alternativ for prosjekt ny legevakt bli presentert, en utvidelse av legevaktslokalet inn i tilst\u00f8tende arealer i B5-bygget. Saksutredning Bakgrunn Dagens legevakt i Breivika ble bygd i 1994. Siden 1994 har Troms\u00f8 kommune opplevd stor befolknings\u00f8kning, samtidig som at legevakten har f\u00e5tt tillagt flere funksjoner, slik at legevakten ikke tilfredsstiller dagens krav til en moderne legevakt, og en god arbeidsplass for de ansatte. Siden 2019 har det blitt utarbeidet en behovsmelding, utf\u00f8rt en mulighetsstudie i 2021, og gjennomf\u00f8rt en konseptvalgsutredning i 2022. Gjennom 2023 ble det laget et skisseprosjekt, som resulterte i et konseptnotat, som ogs\u00e5 konkluderte med viktigheten av samlokaliseringen med UNN. P\u00e5 bakgrunn av nevnte mulighetsstudie og konseptvalgsutredning, ble det skrevet en konseptrapport som vurderte 4 ulike alternativer, samt, alternativ 0; videre drift i eks. legevakt, og alternativ 0+, som var utvidelse av dagens legevakt, ved \u00e5 ta i bruk tilst\u00f8tende arealer i B5- bygget (B5-bygget er legevaktsbygget, hvor halve bygget disponeres av kommunal legevakt, og halve bygget disponeres av UNN sin virksomhet). P\u00e5 bakgrunn av denne vurderingen ble det vedtatt at man skulle g\u00e5 videre med alternativ 1 \u2013 UNN, som senere viste seg \u00e5 ikke kunne la se gjennomf\u00f8re likevel. Det vises til sak 24/02794-2 \u2013 orientering om plassering, som ble behandlet politisk i mars 2024 for ytterligere informasjon om hvorfor det ikke lot seg gjennomf\u00f8re. Midlertidig l\u00f8sning i B5-Bygget Som f\u00f8lge av at alternativ 1 \u2013 UNN likevel ikke lot seg gjennomf\u00f8re, ble det utarbeidet et nytt mandat for tomtes\u00f8k n\u00e5r man skulle bestemme seg for ny plassering av legevakt. Sentral investeringsgruppe vedtok derfor at man skulle gj\u00f8re et utdypet s\u00f8k, hvor man s\u00e5 p\u00e5 b\u00e5de muligheten for et nytt bygg p\u00e5 en ny tomt, men ogs\u00e5 s\u00e5 p\u00e5 en midlertidig l\u00f8sning hvor man leier/bygger om lokaler som kan brukes midlertidig frem til UNN sin utbygging av C-fl\u00f8ya. UNN har signalisert tydelig at de vil prioritere utbygging av C-fl\u00f8ya som neste store investering etter nye \u00c5sg\u00e5rd. UNN og Troms\u00f8 kommune ser da for seg et samarbeid for \u00e5 kunne realisere en ny legevakt i samme utbyggingstrinn som C-fl\u00f8ya. \u00c5 f\u00e5 plassert fremtidig legevakt i tilknytning til C-fl\u00f8ya er i tr\u00e5d med faglige anbefalinger, og m\u00e5 sees i sammenheng med behovet for en st\u00f8rre samhandlingsflate med UNN som lokalsykehus for Troms\u00f8s befolking. Som f\u00f8lge av nytt mandat, hvor man ogs\u00e5 skulle se p\u00e5 muligheten for en midlertidig l\u00f8sning, har prosjektet og UNN gjennomf\u00f8rt nye dialoger rundt muligheten for \u00e5 kunne f\u00e5 til en l\u00f8sning i tilknytning til eksisterende legevaktsbygg. 2 UNN har strukket seg langt for \u00e5 utforske mulighetsrommet, og satt seg villig til \u00e5 la kommunen se p\u00e5 muligheten for \u00e5 utvide eks. videre inn i B5-bygget. Gitt at man finner en god l\u00f8sning, samt at kommunen finner nye lokaler til UNN\u2019s ansatte som sitter i tilst\u00f8tende arealer, har UNN satt seg villig til \u00e5 la Troms\u00f8 kommune disponere en etasje av tilst\u00f8tende arealer til legevakt. Hvorfor en midlertidig l\u00f8sning foretrekkes Samlokalisering med UNN er et foretrukket alternativ, og har sterke faglige anbefalinger fra majoriteten av sentralt brukerutvalg og UNN\u2019s akuttmedisinske fagmilj\u00f8 p\u00e5 grunn av tilknytningen til sykehuset. Samlokalisering med UNN er det alternativet som i st\u00f8rst grad oppfyller prosjektets m\u00e5lsettinger og er i tr\u00e5d med de tillitsvalgte og legevaktens anbefaling. Klinisk personell innen den akuttmedisinske tjenesten er de som kjenner behovet til tjenesten og pasientene aller best, og omtaler en samlokalisert l\u00f8sning av legevakt og UNN som \u00abgullstandarden innen den akuttmedisinske kjeden\u00bb. De to tjenesteniv\u00e5ene vil samhandle bedre n\u00e5r de er samlokalisert, noe som gir en \u00f8kt trygghet til pasientene. En ny legevakt m\u00e5 rigges for \u00e5 kunne ivareta Troms\u00f8 kommunes behov i dag, men ogs\u00e5 i fremtiden. For \u00e5 sikre at Troms\u00f8 kommune kan tilby legevaktens brukere et godt tilbud, er det derfor \u00f8nskelig \u00e5 beholde denne samlokaliseringen med UNN. N\u00e5r alternativet med \u00e5 bygge p\u00e5 UNN sin tomt da ikke lar seg gjennomf\u00f8re slik som f\u00f8rst vedtatt og \u00f8nsket, anbefales det \u00e5 g\u00e5 videre med en midlertidig l\u00f8sning, slik at man kan bygge en ny legevakt samlokalisert med UNN, n\u00e5r UNN sin utbygging av C-fl\u00f8ya gjennomf\u00f8res. En midlertidig l\u00f8sning hvor man kan ta i bruk tilst\u00f8tende arealer i B5-bygget, vil i tillegg til \u00e5 l\u00f8se samlokaliseringen i senere utbygging, ogs\u00e5 ivareta samlokaliseringen i den midlertidige perioden. Selv om vi snakker midlertidighet, er det vanskelig \u00e5 vite n\u00e5r Helse Nord, og UNN, vil kunne prioritere utbyggingen av C-fl\u00f8ya. Det presiseres dog at ny C-fl\u00f8y er sterkt \u00f8nsket fra UNN og Helse-Nord sin side, og at innlemmet kommunal legevakt og eventuelt utvidet samhandlingsflate vil kunne utl\u00f8se samhandlingsmidler og ekstra initiativ til prosessen med ny C-fl\u00f8y. En l\u00f8sning med \u00e5 utvide eksisterende legevakt der den ligger i dag, antas derfor \u00e5 v\u00e6re den mest gunstige l\u00f8sningen, for \u00e5 ivareta behovene til legevakta og pasientene i en lengre midlertidighet. Arealbehov Dagens legevakt disponerer rett over ca. 400 m2, og er alt for lite i forhold til hva som er n\u00f8dvendig for \u00e5 drifte en moderne legevakt, eller fungere som en god arbeidsplass for de ansatte. Etter det ble gitt et nytt mandat, ble det bestemt fra prosjektet sin side at det var fornuftig \u00e5 gj\u00f8re to forskjellige arealberegninger, en for et nytt bygg, og en for en midlertidig l\u00f8sning. Ved en midlertidig l\u00f8sning har prosjektet g\u00e5tt grundig gjennom arealbehovet, som i etterkant har v\u00e6rt p\u00e5 h\u00f8ring hos ansatte p\u00e5 legevakten, samt gjennomg\u00e5tt sammen med andelingsleder og overlege fra legevakten, tillitsvalgt fra legeforeningen og hovedverneombud. Ved en midlertidig l\u00f8sning er det viktig \u00e5 presisere at arealet har kunnet reduseres nettopp fordi det er en midlertidighet. Totalt areal legevakten st\u00e5r igjen med ved ombygging av tilst\u00f8tende arealer i B5-bygget er ikke gode nok for \u00e5 kunne drifte en moderne legevakt med de funksjonene, og et s\u00e5 stort bes\u00f8kstall som Troms\u00f8 legevakt har, men det vil v\u00e6re tilstrekkelig i en lengre midlertidighet. Ved \u00e5 ta i bruk tilst\u00f8tende arealer i B5-bygget, vil legevakten n\u00e6r doble seg i st\u00f8rrelse. Tilbakemeldinger fra sentralt brukerutvalg er at dette vil v\u00e6re tilstrekkelige store nok arealer for \u00e5 kunne heve kvaliteten p\u00e5 legevakten p\u00e5 kort sikt, s\u00e5 vel som i en lengre midlertidig periode. 3 Kostnader Kostnader forbundet med alternativet vil v\u00e6re kostnader for; - Ombygging av lokaler i B5-bygget, r\u00f8flig 300 kvm. o Det vil v\u00e6re fokus p\u00e5 \u00e5 beholde mest mulige kliniske tjenester i eks. legevakts- arealer, slik at ombyggingskostnader kan begrenses til minst mulig. - Leiekostnader for ansatte fra UNN som bruker lokalene i dag. o Det er snakk om ca. 300 kvm, fordelt p\u00e5 r\u00f8flig 18 kontorplasser pluss m\u00f8terom. N\u00f8yaktig kostnadsbilde for dette alternativet vil bli presentert i en ny politisk sak n\u00e5r l\u00f8sningen er prosjektert. Fremdrift Oppstart forprosjekt vil v\u00e6re august 2024. Det ansl\u00e5s noen m\u00e5neder prosjektering, med p\u00e5f\u00f8lgende offentlig anskaffelse. N\u00e5r entrepren\u00f8r er kontrahert ansl\u00e5s det 3-6 m\u00e5neders byggetid. Ferdigstillelse og innflytting i tilst\u00f8tende arealer ansl\u00e5s derfor \u00e5 v\u00e6re i l\u00f8pet av 2025. N\u00f8yaktig fremdrift vil bli presisert i ny politisk sak etter endt forprosjekt. Anbefaling fra sentralt brukerutvalg Sentralt brukerutvalg best\u00e5r blant annet av representanter fra legevakten, herunder b\u00e5de fastleger og sykepleiere, overleger, forskjellige avdelings- og seksjonsledere, hovedtillitsvalgt og hovedverneombud. Anbefaling fra sentralt brukerutvalg har en sterk faglig tyngde. Det er enstemmig enighet i sentralt brukerutvalg om at man \u00f8nsker \u00e5 g\u00e5 videre med en ombygging av tilst\u00f8tende arealer i B5-bygget, for \u00e5 sikre den umiddelbare n\u00e6rheten til UNN i en midlertidig periode frem til en permanent l\u00f8sning samlokalisert med UNN. Konklusjon Alternativet med \u00e5 ta i bruk tilst\u00f8tende arealer i B5-bygget vurderes til \u00e5 v\u00e6re det klart beste alternativet som av de alternativer som gjenst\u00e5r n\u00e5. Ved \u00e5 bli i dagens lokaler med utvidelse, unng\u00e5s ressurskrevende plunder og heft ved \u00e5 flytte ut legevakten, samtidig som kontinuerlig drift av legevakt samlokalisert med spesialisthelsetjenesten p\u00e5 UNN sikres gjennom hele den midlertidige perioden. Vedtakskompetanse Kommunestyret Vedlegg 4 "
}