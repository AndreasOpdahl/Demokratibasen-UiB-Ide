{
  "dokument_id": "1c8035bd-c7e3-58f5-b014-483756a068d6",
  "doc_type": "case_presentation",
  "kommune": 4601,
  "tittel": "\u00c5sane gnr 208 bnr 207 Rollandslia 100-118. Klage p\u00e5 byr\u00e5dens fullmaktvedtak. Tillatelse til p\u00e5bygg med 1 etasje p\u00e5 eksisterende boligblokk m.m. (Blokk D)",
  "url": "https://bergen.kommune.no/politikere-utvalg/api/fil/bk360/9459707/Framstilling-Asane-gnr-208-bnr-207-Rollandslia-100-118-Klage-pa-byradens-fullmaktvedtak-Tillatelse-til-pabygg-med-1-etasje-pa-eksisterende-boligblokk-m-m-Blokk-D-",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/261696-5 \u00c5sane gnr 208 bnr 207 Rollandslia 100-118. Klage p\u00e5 byr\u00e5dens fullmaktvedtak. Tillatelse til p\u00e5bygg med 1 etasje p\u00e5 eksisterende boligblokk m.m. (Blokk D) Hva saken gjelder: Saken gjelder klage p\u00e5 forhenv\u00e6rende byr\u00e5d for klima, milj\u00f8 og byutvikling, Ruth Grungs fullmaktvedtak (heretter, byr\u00e5dens fullmaktvedtak) der det gis tillatelse til s\u00f8knad om p\u00e5bygg med 1 ny etasje med 9 boenheter (total BRA 5. etasje ca. 779 m2) og tilbygg med trappe/heishus (fra kjeller t.o.m. 4. etasje, BRA 312 m2) p\u00e5 eksisterende boligblokk markert \u00abBygg D\u00bb i vedlagt situasjonsplan. Tillatelsen omfatter ogs\u00e5 utomhusarbeider ved blokk D i henhold til mottatt utomhusplan og ombygging i eksisterende bygg for tilkomst til nytt trappe/heishus. Tillatelsen ble gitt den 20.09.2023 da byr\u00e5den kom til at det forel\u00e5 rettslig grunnlag for \u00e5 dispensere fra reguleringsplanens \u00a7 2.10 om parkeringsdekning for bil og \u00a7 6.1 sjette ledd om rekkef\u00f8lgekrav til sanering av overflateparkering, jf. pbl. \u00a7 19-2. Tillatelsen er gitt p\u00e5 vilk\u00e5r om at overflateparkering reduseres i tr\u00e5d med situasjonsplanen datert 29.03.2023. Tiltakshaver er Rolland Borettslag og ansvarlig s\u00f8ker er Holon Bergen AS v/ Gunnar Rosendahl. Fullmaktvedtaket ble fattet i forbindelse med tiltakshavers klage p\u00e5 Plan- og bygningsetatens avslagsvedtak. Byr\u00e5dens fullmaktvedtak er p\u00e5klaget av nabo Knut og Veronica Fosse, Vestland fylkeskommune og Statens vegvesen. Denne saken m\u00e5 ses i sammenheng med tilsvarende klager p\u00e5 tillatelsesvedtakene for oms\u00f8kte p\u00e5bygg p\u00e5 blokk A, B og C. Samlet sett er det gitt tillatelse til s\u00f8knader om p\u00e5bygg med totalt 30 nye boenheter i borettslaget. Eiendommen omfattes av reguleringsplan nummer 65870000, \u00c5SANE. GNR 208 BNR 207, ROLLAND BORETTSLAG, stadfestet 20.10.2020 og er regulert til Bolig, Underjordisk garasjeanlegg og utomhusareal mm. Kommuneplanens arealdel (KPA 2018), vedtatt i bystyret 19.06.2019, viser eiendommen som Byfortetting BY og Ytre fortetting. Tiltaket er avhengig av dispensasjoner fra planbestemmelsene \u00a7\u00a7 2.10 og 6.1 sjette ledd, og slike dispensasjoner er oms\u00f8kt og innvilget, jf. pbl. \u00a7 19-1 og \u00a7 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknader fra gnr. 208 bnr. 222 og 349 (Barkaleitet Borettslag) og gnr. 208 bnr. 358 (Veronica Elisabet og Knut Ivar Fosse). Merknadene g\u00e5r i hovedsak p\u00e5 tap av sol og dagslys som f\u00f8lge av p\u00e5bygget og at vilk\u00e5rene for dispensasjon ikke er oppfylt av hensyn til den nylig vedtatte reguleringsplanen. Det vises til vedlagt avslagsvedtak pkt. 3.2 for Plan- og bygningsetatens kommentarer og ansvarlig s\u00f8kers tilsvar til nabomerknadene. Statens Vegvesen frar\u00e5der i uttalelse datert 24.05.2023 \u00e5 innvilge dispensasjon, da dette vil stride med nasjonale, regionale og lokale m\u00e5l om reduksjon i personbiltrafikken. Det vises til at kommunen har inng\u00e5tt byvekstavtale, og at en restriktiv parkeringspolitikk er et av virkemidlene byvekstavtalen legger opp til. Statens vegvesen uttaler at \u00abkommunen bruker 1 store ressurser p\u00e5 planarbeid for \u00e5 transformere \u00c5sane bydel til en mer gange- og sykkelvennlig bydel, det er n\u00f8dvendig at dette arbeidet f\u00f8lges opp i den enkelte reguleringsplan\u00bb. Det vises ogs\u00e5 til at det ikke er kurant \u00e5 gi dispensasjon \u00abfra s\u00e5 nye planer, da dette undergraver reguleringsplaners betydning og kommunens mulighet til \u00e5 styre arealbruken\u00bb. Vestland fylkeskommune er negative i uttalelse datert 23.05.2023 til at det gis dispensasjon som oms\u00f8kt. Oms\u00f8kte tiltak vil forverre trafikksituasjonen i et kryss hvor det allerede er d\u00e5rlig kapasitet med tanke p\u00e5 den sv\u00e6rt h\u00f8ye trafikkmengden. Tiltaket er ogs\u00e5 i strid med de overordnede f\u00f8ringene til kommunen n\u00e5r det gjelder Milj\u00f8l\u00f8ftet og nullvekstm\u00e5let. Fylkeskommunen er dessuten negative til at det s\u00f8kes om dispensasjon fra en nylig vedtatt reguleringsplan til et s\u00e5 omfattende tiltak. Byarkitekten har i uttalelse datert 25.05.2023 tatt utgangspunktet i KPA 2018 og Arkitektur+, og kan ikke anbefale tiltakene. Byarkitekten viser til at i dagens situasjon er blokkene plassert i godt samspill med terreng og gr\u00f8nne arealer. Oms\u00f8kte parkeringskjeller fremst\u00e5r som en sokkel mot eksisterende bebyggelse og fremst\u00e5r som lite gr\u00f8nt. Tilbygg og p\u00e5bygg tar ikke tilstrekkelig grad opp byggets karakteristiske trekk, og b\u00f8r i st\u00f8rre grad harmonere med eksisterende bebyggelsen. Det oppfordres dessuten til \u00e5 prioritere gjenbruk av eksisterende bygningselementer for \u00e5 etterstrebe lav ressursbruk, samtidig som en oppn\u00e5r gode arkitektoniske l\u00f8sninger. Plan- og bygningsetaten v/ planavdelingen skriver i E-post datert 25.04.2023 at \u00abdispensasjonene som oms\u00f8kes omhandler sentrale tema i plansaken. Politisk ledelse besluttet \u00e5 vedta strengere rammer enn det vi anbefalte. Det kan vanskelig avvikes fra dette\u00bb. S\u00f8knaden er sendt Statsforvalteren for uttalelse, og det er ikke mottatt noen tilbakemelding. Det vises til ovennevnte uttalelser i sin helhet. Klage: Klagene er likelydenes for byr\u00e5dens fire tillatelsesvedtak for p\u00e5bygg p\u00e5 blokk A, B, C og D. Klagene er omfattende, og kun hovedpunktene gjengis i det f\u00f8lgende. Det vises til klagene i sin helhet. Klage fra nabo Knut og Veronica Fosse Klager gjengir innledningsvis sine merknader til oms\u00f8kte tiltak og anf\u00f8rer at byr\u00e5den ikke har vurdert innholdet. Merknadene gjelder bl.a. at planen er ny og at parkeringsdekningen er n\u00f8ye vurdert og pr\u00f8vd av Statsforvalteren i forbindelse med klage. Sanering av overflateparkering vil begrense bilpreget og bruk av avkj\u00f8rsel. Det vises til merknadene som f\u00f8lger klagen i sin helhet. Klager mener videre at byr\u00e5dens dispensasjonsvurderinger beror p\u00e5 feil og utenforliggende hensyn. Det vises i denne sammenheng til at byr\u00e5den har vektlagt dokument fra Helse- og omsorgsdepartementet som ikke er relevant med tanke p\u00e5 byutvikling i dette tilfellet. Videre best\u00e5r borettslaget av \u00aben god miks av unge og gamle\u00bb, og bilbehovet kan l\u00f8ses av bildelingsordninger internt. Avslutningsvis p\u00e5peker klager at det er 200 meter til n\u00e6rmeste bussholdeplass, og ikke 750 til 850 meter som byr\u00e5den p\u00e5st\u00e5r. Klage fra Vestland fylkeskommune Fylkeskommunen viser innledningsvis til at det er sv\u00e6rt uheldig at byr\u00e5den gir dispensasjon fra s\u00e5 nye planer, da det undergraver reguleringsplaners betydning og mulighet til \u00e5 styre arealbruken. Det er sv\u00e6rt h\u00f8y trafikkmengde i omr\u00e5det, og oms\u00f8kte tiltak vil forverre trafikksituasjonen av negativ betydning for trafikksikkerheten. Dispensasjonene tar videre ikke hensyn til viktige milj\u00f8hensyn og overordnede m\u00e5lsetninger for kommunen. 2 Fylkeskommunen mener i den sammenheng at tillatelsen er i strid med nullvekstm\u00e5let for personbiltransporten. Det er brukt store ressurser for \u00e5 transformere \u00c5sane bydel til en mer gang- og sykkelvennlig bydel. Under planarbeidet for Rolland borettslag ble parkeringsdekningen grundig vurdert og diskutert. Forholdet ble p\u00e5klaget av borettslaget, men klagen vant ikke frem og kommunens vedtak ble stadfestet av Statsforvalteren. Klager kan ellers ikke legge til grunn at tiltaket er \u00f8konomisk b\u00e6rekraftig. Klager mener at \u00abde overordna f\u00f8ringane med nullvisjonen, nullvekstm\u00e5let, Milj\u00f8l\u00f8ftet, byvekstavtalen, RTP og NTP m\u00e5 prioriterast f\u00f8r \u00f8konomisk berekraft. Det vert problematisert at hovudintensjonen med reguleringsplanen kan gjere det vanskeleg \u00e5 realisere planen. Vi meiner at det er fullt mogleg \u00e5 realisere reguleringsplanen slik den ble vedtatt da den ble n\u00f8ye vurdert under planprosessen\u00bb. Klage fra Statens vegvesen (SVV) Klager mener at reguleringsplanen viser at omr\u00e5det er godt egnet for fortetting med lav parkeringsdekning og at beboerne kan n\u00e5 viktige m\u00e5lpunkt uten bil. SVV stiller videre sp\u00f8rsm\u00e5l ved byr\u00e5dens vekting av relevante fordeler og ulemper. Det vises til at regulering av parkering er et viktig virkemiddel for \u00e5 oppn\u00e5 nullvekstm\u00e5let som kommunen har forpliktet seg til. Dispensasjon i denne sak kan medf\u00f8re presedens og at kommunen derfor ikke kan stille strenge parkeringskrav i lignende saker. Dersom praksisen ved \u00e5 gi dispensasjon fra parkeringskrav blir fulgt opp i lignende saker, vil trafikk\u00f8kningen bli vesentlig. Ny utbygging m\u00e5 dessuten \u00absees i et lengre perspektiv der transporten skal skje ved gange, sykkel og kollektiv og at delebiler vil redusere behovet for egne parkeringsplasser\u00bb. SVV p\u00e5peker for \u00f8vrig at det er \u00abuheldig at det blir gitt signal om at reguleringsplaner som er vedtatt etter grundig vurdering av nullvekstm\u00e5let enkelt kan tilsidesettes gjennom dispensasjon like etter og at nullvekstm\u00e5let ikke blir tillagt vekt i vurderingen\u00bb. SVV gj\u00f8r ellers oppmerksom p\u00e5 at det er busstopp mye n\u00e6rmere borettslaget enn oppgitt av byr\u00e5den. SVV anf\u00f8rer i den sammenheng at vurderingen er gjort p\u00e5 feilaktig grunnlag. Fagetatens vurdering og anbefaling: Klagesaken er oversendt uten innstilling fra Plan- og bygningsetaten. Fagetaten opplyser at klagene i all hovedsak ikke inneholder nye opplysninger eller momenter som ikke tidligere er kommet frem i saken, men gjelder i det vesentlige uenighet om dispensasjonsvurderingen. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det opprettholder i hovedsak forhenv\u00e6rende byr\u00e5d sine dispensasjonsvurderinger med n\u00e6rmere presiseringer av hensyn til innholdet i klagene. Tiltaket er avhengig av dispensasjon fra reguleringsplanens \u00a7 2.10 om at \u00abParkeringsdekning for bil innenfor planomr\u00e5det skal v\u00e6re maksimal 0,9 plasser per 100 m2 BRA bolig og inntil 159 parkeringsplasser totalt\u00bb og \u00a7 6.1 sjette ledd om at \u00abf\u00f8r det gis ferdigattest skal eksisterende overflateparkering med unntak av f_SPP v\u00e6re sanert, omgjort og opparbeidet som del av f_GF3-4. F_SGG4 skal v\u00e6re opparbeidet frem til f_SKV4 i 3 meters bredde\u00bb. Det framg\u00e5r av bestemmelsen i pbl. \u00a7 19-2 at kommunen kan innvilge dispensasjon dersom \u00abhensynene bak bestemmelsen det dispensers fra, hensynene i lovens form\u00e5lsbestemmelse eller nasjonale eller regionale interesser\u00bb ikke blir \u00abvesentlig tilsidesatt\u00bb. Fordelene ved \u00e5 gi dispensasjon skal v\u00e6re \u00abklart st\u00f8rre enn ulempene\u00bb. 3 Hensynene bak bestemmelsene antas \u00e5 v\u00e6re \u00e5 tilpasse parkeringsdekningen i eksisterende borettslag til parkeringsdekning i KPA 2018. Bestemmelsen antas ogs\u00e5 \u00e5 skulle ivareta hensynet bak reguleringsplanens krav om sanering av all overflateparkering unntatt f_SPP, samt \u00e5 kunne omgj\u00f8re eksisterende kj\u00f8revei til eksisterende parkeringsplass p\u00e5 eiendommens vestside til gangvei, samt \u00e5 omgj\u00f8re denne parkeringsplassen p\u00e5 ca. 650 m2 til gr\u00f8ntareal. Byr\u00e5det finner det hensiktsmessig \u00e5 behandle dispensasjonene samlet. Byr\u00e5det opprettholder at \u00f8kningen i parkeringsdekningen fra 163 til 182 m\u00e5 anses som beskjedent. Oms\u00f8kte tiltak utgj\u00f8r en prosentvis \u00f8kning tilsvarende cirka 12 % og tilpasses borettslagets situasjon, herunder antall boenheter og behov for gjesteparkeringsplasser. Parkeringsdekningen overskrider riktig nok maksimal parkeringsdekning p\u00e5 inntil 159 parkeringsplasser, men utgj\u00f8r kun et minimalt avvik fra beregningen om 0,9 plasser per 100 m2 BRA bolig. Tillatt situasjon utgj\u00f8r cirka 1 plass pr. 100 m2 BRA bolig (175,66 x 1,036 \u2248 182 plasser). Dette er innenfor de krav som f\u00f8lger av tabell for parkeringsplasskrav i KPA 2018 \u00a7 17 b\u00e5de for byfortettingssonens minimum (0,6) \u2013 maksimum (1,2) og for ytre fortettingssone minimum (0,8). Byr\u00e5det vurderer f\u00f8lgelig tiltakets negative betydning for nullvisjonen, nullvekstm\u00e5let, Milj\u00f8l\u00f8ftet, byvekstavtalen, RTP og NTP \u00e5 v\u00e6re begrenset sett i lys av at en forholder seg til overordnet plan. Dessuten synes det relevant \u00e5 p\u00e5peke hva gjelder kommunens praksis, at bystyret senest i m\u00f8tet 22.11.2023 sak 28/23 vedtok parkeringsdekning p\u00e5 1,2 plasser pr. 100 m2 BRA bolig for et boligprosjekt i Ytrebygda bydel i n\u00e6r tilknytning til bybaneholdeplass. Byr\u00e5det finner f\u00f8lgelig ikke at avviket i seg selv samlet sett tilsier at hensynene bak bestemmelsen blir tilsidesatt vesentlig. Byr\u00e5det finner det videre naturlig i vurderingen \u00e5 ta i betraktning n\u00e5v\u00e6rende situasjon p\u00e5 borettslagets eiendom i forhold til oms\u00f8kte og tillatt l\u00f8sninger. Eksisterende situasjon inneb\u00e6rer h\u00f8yere parkeringsdekning (1,2 plasser pr. 100 m2 BRA bolig) og vesentlig bruk av utvendige parkeringsarealer for gjester og beboere med den betydning det har for trafikksituasjonen. Ny situasjon fremst\u00e5r f\u00f8lgelig mer form\u00e5lstjenlig med tanke p\u00e5 ryddige trafikale forhold internt i borettslaget og grad av bruk av ulike avkj\u00f8rsler i tilknytning til eiendommen. Det vises til tabell fra vedlagt dispensasjonss\u00f8knad datert 15.02.2023, der det fremg\u00e5r at en kun opprettholder gjesteparkeringsplasser p\u00e5 overflateniv\u00e5: Byr\u00e5det vurderer det her som s\u00e6rskilt positivt at en reduserer overflateparkering til det som m\u00e5 anses tilstrekkelig for \u00e5 kunne betjene parkeringsbehovet for gjester, offentlige og private servicetilbud mv. Det vises til at overflateparkeringsarealene angitt f_SPP i plan med totalt 7 plasser alene synes vanskelig \u00e5 kunne utgj\u00f8re ryddige parkeringsforhold i tilknytning til totalt 158 leiligheter i borettslaget. Dessuten er byr\u00e5det av den oppfatning at dispensasjon fra rekkef\u00f8lgekravet ikke er av s\u00e6rlig betydning for hensynet til etablering av ytterlig gr\u00f8ntareal til rekreasjon. Det vises til arealenes n\u00e6rhet til Fv578 Rollandslia med relevante ulemper som st\u00f8y, sikkerhet og videre. Byr\u00e5det mener f\u00f8lgelig at dispensasjon fra rekkef\u00f8lgekravet 4 ikke tilsidesetter heller dette hensynet vesentlig. Samlet sett opprettholder byr\u00e5det byr\u00e5dens vurdering om at hensynene bak de aktuelle bestemmelsene ikke blir \u00abvesentlig tilsidesatt\u00bb, jf. pbl. \u00a7 19-2 andre ledd. I vurderingen av fordeler og ulemper, avviser byr\u00e5det at en legger sv\u00e6rt liten vekt p\u00e5 den \u00e5penbare ulempen ved \u00e5 dispensere fra reguleringsplanen av hensyn til dens alder og aktualitet. Det vises til byr\u00e5dens vurdering og alvorligheten knyttet til dette. Dette utelukker likevel ikke at en kan komme til at fordelene er \u00abklart st\u00f8rre enn ulempene\u00bb, jf. pbl. \u00a7 19-2 andre ledd. Vurderingen er konkret, og byr\u00e5det opprettholder at det m\u00e5 foreligge fordeler av s\u00e6rskilt betydning av hensyn til dette forhold og andre relevante ulemper slik som den negative betydningen for nullvisjonen, nullvekstm\u00e5let, Milj\u00f8l\u00f8ftet, byvekstavtalen, RTP og NTP. Hovedintensjonen med reguleringsplanen er \u00e5 legge til rette for universell tilgjengelighet for alle boenheter og fortetting innenfor eksisterende bebyggelse, jf. planbestemmelsen \u00a7 1. Tillatt utbygging, tilrettelegging og fornyelse av eksisterende bygningsmasse vurderes \u00e5 v\u00e6re i samsvar ved kommunens viktige m\u00e5lsetninger innen byutviklingsfeltet, se f.eks. Gr\u00f8nn strategi vedtatt av bystyret i m\u00f8tet 25.01.2023 sak 11/23. Byr\u00e5det viser s\u00e6rskilt til tiltakets positive betydning for hensyn til b\u00e6rekraftig utvikling, effektiv arealbruk, redusert milj\u00f8belastning knyttet til m\u00e5l om fortetting og \u00f8kt livskvalitet for den enkelte. Dette er fordeler som byr\u00e5det mener b\u00f8r tillegges s\u00e6rlig vekt i vurdering, da det ber\u00f8rer kommunens areal- og ressursdisponering. Byr\u00e5det mener ogs\u00e5 at disse fordelene kan tillegges vesentlig st\u00f8rre vekt enn nevnte ulemper av hensyn til vurderingene i vedtaket for \u00f8vrig, og s\u00e6rskilt hva gjelder det konkrete avviket sett opp mot de relevante hensyn. Byr\u00e5det finner det videre relevant \u00e5 p\u00e5peke at det er viktig i seg selv at borettslaget realiserer \u00f8konomisk b\u00e6rekraftige og viktige tiltak for klimamessig b\u00e6rekraftig fortetting og tilrettelegging for universell tilgjengelighet. Selv om f\u00f8lgende ikke kan tillegges vekt i vurderingen, viser byr\u00e5det til s\u00f8kers opplysninger om at oms\u00f8kte tiltak sikrer et gjennomf\u00f8rbart prosjekt for borettslagets generalforsamling. Byr\u00e5det er ellers uenig i at en ikke kan vektlegge fordelen ved at tiltaket tilrettelegger for at flere kan bo trygt i eget hjem. Byr\u00e5det antyder ikke at borettslaget best\u00e5r av seniorboliger, men mener at viktige tiltak for universell utforming er god areal- og ressursdisponering av positiv samfunnsmessig betydning b\u00e5de isolert sett for borettslaget og i et helhetlig byutviklingsperspektiv. Hva gjelder avstand til n\u00e6rmeste bussholdeplass, presiserer byr\u00e5det for det f\u00f8rste at dette moment ikke har v\u00e6rt av s\u00e6rskilt betydning for vurderingen og det bestrides at vedtaket i denne sammenheng er gjort p\u00e5 feilaktig grunnlag. Av hensyn til at dette fremst\u00e5r som et sentralt moment i klagene, vil byr\u00e5det imidlertid knytte noen bemerkninger til temaet. Byr\u00e5det ser at det er en noe upresis formulering i vedtakets begrunnelse. Byr\u00e5det presiserer derfor at det er mellom 750 til 800 meter (fra n\u00e6rmeste blokk A) til kollektivknutepunktet \u00c5sane terminal. Dette er en av anbefalte reiseruter til Bergen sentrum via linje 3E i henhold til Skyss egen reiseplanlegger. Ellers anbefales det at en g\u00e5r cirka 500 meter til bussholdeplass for linje 4. Selv om byr\u00e5det er enig med SVV at de \u00f8vrige busstilbud som nevnt i klagen gir gode tilbud for g\u00e5ende i omr\u00e5det, er byr\u00e5det av den oppfatning at fordelene er \u00abklart st\u00f8rre enn ulempene\u00bb av hensyn til \u00f8vrige momenter i saken og byr\u00e5dens dispensasjonsvurderinger ellers, jf. pbl. \u00a7 19-2 andre ledd. Byr\u00e5det deler for \u00f8vrig ikke SVV sine bekymringer om dispensasjonsvurderingenes presedensvirkninger. Dispensasjonsvurderingen er konkret for denne sak som er til behandling, og byr\u00e5det ser seg ikke bundet til et bestemt resultat i eventuelle fremtidige vurderinger knyttet til de rettslige vilk\u00e5rene i pbl. \u00a7 19-2 andre ledd. Byr\u00e5det finner det tilstrekkelig \u00e5 henvise til Sivilombudets vurderinger om temaet i sak 2022/1042. 5 Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5dens fullmaktvedtak datert 20.09.2023 opprettholdes. Klagene tas ikke til f\u00f8lge. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 06.11.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Byr\u00e5dens vedtak datert 22.09.2023 5. Klage fra nabo Knut og Victoria Fosse datert 28.09.2023 med presiseringer datert 19.10.2023. 6. Klager fra Vestland Fylkeskommune datert 11.10.2023 7. Klage fra Statens Vegvesen datert 13.10.2023 8. Vedtak datert 30.06.2023 9. Klage datert 07.07.2023 10. Fagnotat datert 04.08.2023 11. Dispensasjonss\u00f8knad 12. Uttale fra planavdelingen datert 25.04.2023 13. Uttale fra Byarkitekten datert 25.05.2023 14. Uttale fra Statens Vegvesen datert 24.05.2023 15. Uttale fra Vestland Fylkeskommune datert 23.05.2023 16. Tegninger 6 "
}