{
  "dokument_id": "f833d4cc-7d5a-5273-ba9c-ed5d0164ff90",
  "doc_type": "case_attachment",
  "kommune": 4601,
  "tittel": "Bestilling av notat i forbindelse med h\u00f8ringssak:  Forslag til endringer i plan- og bygningsloven og kart- og planforskriften",
  "url": "https://bergen.kommune.no/politikere-utvalg/api/fil/bk360/10504402/Bestilling-av-notat-i-forbindelse-med-horingssak-Forslag-til-endringer-i-plan-og-bygningsloven-og-kart-og-planforskriften",
  "tekst": " Byarkitekten Til Intern korrespondanse BBU - Seksjon byutvikling (Arbeidssted) V\u00e5r referanse: 2024/63982-6 v/Christian Clausen Hjelle Saksbehandler: Tina Therese Larsen Dato: 27. mai 2024 Fra Byarkitekten Bestilling av notat i forbindelse med h\u00f8ringssak: Forslag til endringer i plan- og bygningsloven og kart- og planforskriften Byarkitektens kommentarer til h\u00f8ringssaken; Forslaget beskriver foresl\u00e5tte endringer i plan- og bygningsloven som vil gi kommunene mulighet til \u00e5 gi planbestemmelser om boligkj\u00f8psmodeller, borettslag eller utleieboliger og forslag til endring i kart- og planforskriften, som gir kommunene mulighet til \u00e5 angi studentboliger som arealform\u00e5l i arealplaner. Byarkitekten mener at h\u00f8ringsnotatet er sv\u00e6rt grundig og gir et godt grunnlag for \u00e5 vurdere argumenter b\u00e5de for og imot forslaget. Byarkitekten vil samlet sett gi uforbeholden st\u00f8tte til samtlige av forslagene i h\u00f8ringen, og vil benytte dette innspillsnotatet til \u00e5 styrke denne st\u00f8tten med noen faglige argumenter, s\u00e6rlig til punktene om borettslag og utleieboliger. Byarkitekten er en fagetat for arkitektur, som jobber for kvalitet i v\u00e5re fysiske omgivelser. Byarkitektens arbeid tar utgangspunkt i Arkitektur- og byformingsstrategien for Bergen; Arkitektur+, som er premissgiver for planlegging og den arkitektoniske utformingen av alle nye tiltak i Bergen kommune. Strategien gir konkrete retningslinjer p\u00e5 hvordan arkitektur kan bidra til en vakker, s\u00e6rpreget, inkluderende og gr\u00f8nn by. - Under ambisjonen om \u00e5 skape en inkluderende by sier strategien at \u00abM\u00e5ten vi organiserer, utformer, og bruker bygg og byrom kan invitere, inkludere og inspirere alle til \u00e5 v\u00e6re aktive og deltakende mennesker i samfunnet. Ny arkitektur skal bidra til \u00e5 skape sosialt b\u00e6rekraftig nabolag med h\u00f8y bokvalitet for alle, og stimulere til byliv i gater og byrom\u00bb. - Tilrettelegg for likeverd: Skap by- og bomilj\u00f8er der universell utforming, tilgjengelighet og helsefremmende l\u00f8sninger ivaretar likeverdig bruk for alle alders- og brukergrupper. - Skap m\u00f8teplasser: Organiser boligomr\u00e5der p\u00e5 en m\u00e5te som skaper ulike arenaer for fellesskap og interaksjon, med mange naturlige m\u00f8teplasser i hverdagen. Vis omsorg for utformingen av boligens inngang, med rom for m\u00f8teplass ute eller inne. Plasser fellesrom og felles uteoppholdsarealer i tett tilknytning til hverandre, fortrinnsvis i byggets f\u00f8rste etasje. - Frem alternative boformer: Planlegg nye boliger og nabolag der sambruk av arealer skaper nye arenaer for samhandling, fellesskap og tilh\u00f8righet. - Varier boligtyper: Sett sammen varierte boligtyper der boligst\u00f8rrelse og planl\u00f8sning kan tilpasses ulike alders- og brukergruppers behov og livssituasjon. Utvikle nye og varierte boligtyper som gj\u00f8r det lett og attraktivt for barnefamilier \u00e5 bosette seg i den tette byen. Tilrettelegg for lett og trygg tilgang til gr\u00f8ntomr\u00e5der som gir kvalitet til alle aldre. - Bruk offentlige programmer: Bruk offentlige bygg som skoler, barnehager og idrettshaller slik at disse bygningene brukes som m\u00f8teplass i nabolaget. Byarkitekten har i flere \u00e5r jobbet med forsknings- og innovasjonsprosjektet BOPILOT, som har unders\u00f8kt hvordan kommunen kan v\u00e6re en p\u00e5driver for alternative boligl\u00f8sninger. Her har vi s\u00e6rlig unders\u00f8kt boliger med dele- og fellesskapsl\u00f8sninger og sosiale boformer. Byarkitekten mener at en endring i plan- og bygningsloven og kart- og planforskriften, som vil gi kommunen adgang til \u00e5 benytte seg av muligheten til \u00e5 styre valg av boligkj\u00f8psmodeller, disposisjonsform (borettslag eller utleieboliger) samt \u00e5 kunne angi studentboliger som arealform\u00e5l i arealplaner, vil styrke kommunal planlegging i retning av en mer inkluderende, rettferdig og mangfoldig by. Vi mener at dette vil styrke kommunens arbeid med \u00e5 skape en inkluderende by fordi kommunen da faktisk vil kunne p\u00e5virke hvem (alder, sosio\u00f8konomisk status, familie eller aleneboende) som flytter inn i hvilke boliger, nabolag og bydeler. Slik kan kommunen i st\u00f8rre grad forebygge fremvekst av homogene nabolag/ ghettoer og bidra til st\u00f8rre mangfold og \u00f8kt tilgjengelighet for ulike grupper i alle boligomr\u00e5der. Byarkitekten ser et klart behov i Bergen for \u00e5 bygge boliger i ulike n\u00e6rmilj\u00f8er, av ulik type og st\u00f8rrelse, og b\u00e5de selveier- og utleieboliger. Boligkj\u00f8psmodeller som leie-til-eie, utleieboliger og borettslagsboliger gi \u00f8kt variasjon. Ved \u00e5 integrere boligsosiale hensyn i samfunns- og arealplanleggingen, kan kommunene bidra til gode botilbud for vanskeligstilte og til at flere kan eie egen bolig. Vi tror ogs\u00e5 det vil v\u00e6re av positiv betydning for levek\u00e5rsutsatte omr\u00e5der om kommunene f\u00e5r mulighet til \u00e5 styre om nye boliger skal organiseres som borettslag eller boligsameier, og om boligene skal v\u00e6re private eller kommunale utleieboliger, boliger for s\u00e6rskilte grupper som unge, studenter eller eldre, eller boligstiftelser/ ikke-kommersielle utleieboliger. Vi mener ogs\u00e5 at borettslagsboliger i slike omr\u00e5der kan ha en positiv effekt p\u00e5 nabolaget, ved \u00e5 redusere at folk flytter, noe som er positivt for den sosiale b\u00e6rekraften i et nabolag; der tillit og trivsel oppst\u00e5r gjennom \u00e5 bygge relasjoner i n\u00e6rmilj\u00f8et over tid. Dette er s\u00e6rlig viktig for barn og unge/ barnefamilier da gode nabolag virker positivt inn p\u00e5 skole- og l\u00e6ringsmilj\u00f8et ved skolene i omr\u00e5det. Vi tror ogs\u00e5 at det kan gj\u00f8re det enklere \u00e5 f\u00e5 til fellesprosjekter som opprusting av omr\u00e5der/ fellesomr\u00e5der og det \u00e5 holde sosiale arrangementer i nabolaget. Det kan ogs\u00e5 gj\u00f8re det lettere for familier \u00e5 f\u00e5 kj\u00f8pt en bolig i omr\u00e5det hvor de fra f\u00f8r av leier. Innovative boformer med delel\u00f8sninger og fellesarealer er lettere \u00e5 f\u00e5 til juridisk i et borettslag enn i et sameie, s\u00e5 det \u00e5 kunne bruke planverket til \u00e5 styre andelen av borettslag i et omr\u00e5de kan ogs\u00e5 bidra til \u00e5 styrke fremveksten av boliger med fellesarealer. Boliger med fellesarealer kan bidra til at eldre kan bo lengre hjemme, forebygge ensomhet og f\u00f8le p\u00e5 trivsel og aktivitet i hverdagen. Det kan ogs\u00e5 bidra til \u00e5 redusere tidsklemma for barnefamilier og forebygge ensomhet hos aleneboende og studenter. Men vedtektene i et borettslag kan man ogs\u00e5 styre beboergruppen som skal f\u00e5 tilgang til \u00e5 flytte inn i boligprosjektet, for eksempel 50% seniorer over 60 \u00e5r og 50% barnefamilier med barn under 18 \u00e5r. Slik kan kommunen p\u00e5virke sammensetningen i et nabolag, sikre (i boligkj\u00f8pssammenheng) s\u00e5rbare grupper tilgang til sentrale boliger, samtidig som man har muligheten til \u00e5 holde prisveksten nede, da andelen potensielle kj\u00f8pere vil bli lavere. Kommunen vil f\u00e5 st\u00f8rre mulighet til \u00e5 jobbe \u00abplastisk\u00bb med byutviklingen og mer direkte kunne p\u00e5virke boligbyen. Sosialt b\u00e6rekraftige omr\u00e5der er kjennetegnet blant annet av trygghet, m\u00f8testeder og sosiale aktiviteter (Stender, 2018). For det f\u00f8rste vil det st\u00f8tte etablering av relasjoner og nettverk i n\u00e6rmilj\u00f8et. Slik vil det kunne gi bedre folkehelse og livskvalitet, blant annet gjennom \u00e5 bidra til mindre ensomhet. Spesielt vet vi at eldre og andre som av ulike \u00e5rsaker er lite mobile, har b\u00e5de nytte og glede av fellesl\u00f8sninger (Moe, Hauge & H\u00f8yland, 2021). Flere fellesarenaer vil ogs\u00e5 skape grunnlag for involvering og medvirkning i organiseringen og driften av nabolaget, og slik styrke tilh\u00f8righeten til omr\u00e5det og ikke minst gi folk en reell mulighet til \u00e5 p\u00e5virke egne omgivelser. Delel\u00f8sninger kan v\u00e6re s\u00e6rlig attraktivt for barnefamilier fordi det vil kunne gj\u00f8re et krevende hverdagsliv litt enklere (barnepass, tilgang til trygge lekearealer osv.). I tillegg er det et h\u00e5p at deling av arealer vil kunne f\u00f8re til at barnefamilier vil kunne klare seg med litt mindre privatareal, og dermed ogs\u00e5 f\u00e5 lavere kostnader. Det kan i s\u00e5 fall \u00f8ke muligheten for at flere barnefamilier vil ha r\u00e5d til \u00e5 bo n\u00e6rt sentrum. Sambruk av arealer og utstyr kan ogs\u00e5 bidra til redusert ressursbruk. Ved \u00e5 skape en kultur for deling og samarbeid vil de foresl\u00e5tte l\u00f8sningene bidra til b\u00e6rekraftig forbruk og et gr\u00f8nt hverdagsliv. Boliger utgj\u00f8r en stor del av v\u00e5re bygde omgivelser. Som arkitektur er de derfor med p\u00e5 \u00e5 prege byer, tettsteder og kulturlandskap over hele landet. De som planlegger, utformer og bygger boliger, har dermed ikke bare et ansvar for enkeltmenneskers hjem, men ogs\u00e5 for \u00e5 sikre kvaliteten p\u00e5 v\u00e5re felles steder. Boliger utgj\u00f8r en viktig del av v\u00e5re fysiske omgivelser, men de er ogs\u00e5 p\u00e5 et mer immaterielt plan uttrykk for de verdiene vi som samfunn setter h\u00f8yt. Det handler om forholdet mellom individ og fellesskap, om forbruk og ressurser, om natur og urbanitet. Boligen blir ofte beskrevet som et investeringsobjekt \u2013 et verkt\u00f8y for \u00e5 bygge opp kapital. Men det er et veldig begrensende perspektiv. Boliger p\u00e5virker hverdagsliv, selvf\u00f8lelse og mestring, og mulighet for deltakelse og helse. De kan ikke betraktes som en hvilken som helst vare. Derfor er diskusjonen om hva slags boliger vi trenger og hvilke kvaliteter boligomgivelser b\u00f8r ha, s\u00e5 viktig. Fordi boliger griper direkte inn i folks liv og i samfunnsprosesser, er det ogs\u00e5 et samfunnsansvar \u00e5 p\u00e5virke boligutbyggingen og sikre at de boligene som bygges, bidrar til \u00e5 utvikle samfunn og kultur i en \u00f8nsket retning. Samfunnet st\u00e5r overfor stadig nye utfordringer, og boligsektoren er et viktig strategisk virkemiddel for \u00e5 m\u00f8te disse. Her har det offentlige, og herunder kommunene, en sentral oppgave slik at sektoren ikke overlates til markedet alene. Det fins godt forskningsmessig belegg for \u00e5 fastsl\u00e5 den sentrale rollen bolig og boligpolitikk spiller i forhold til en rekke samfunnsutfordringer. Blant annet har nyere \u00f8konomisk forskning vist at boligmarkedet i Norge f\u00f8rer til \u00f8kt ulikhet (Aaberge & Stubhaug, 2018; Eggum & R\u00f8d- Larsen, 2021). \u00d8kende boligpriser har medf\u00f8rt at en stadig st\u00f8rre andel av befolkningen i de st\u00f8rste byene ikke har r\u00e5d til \u00e5 betale inngangsbilletten til en eiet bolig (Eiendom Norge, 2021) og henvises til en tilv\u00e6relse som leietakere i et dyrt og ofte d\u00e5rlig fungerende, privat leiemarked preget av utrygghet og mangel p\u00e5 forutsigbarhet (SSB, 2021; Forbrukerr\u00e5det, 2021). Videre er det en \u00f8kende tendens til sosio\u00f8konomisk og etnisk segregering i byene v\u00e5re (Asphjell et al., 2022) og til at h\u00f8ye boligpriser f\u00f8rer til at fortettingsomr\u00e5der blir homogene og lite inkluderende fordi lavinntektsgrupper ikke har r\u00e5d til \u00e5 bo der (ibid.). Ogs\u00e5 grupper med vanlige inntekter, for eksempel barnefamilier, kan ha problemer med \u00e5 bosette seg i nye, sentrale byutviklingsomr\u00e5der fordi prisen p\u00e5 leiligheter som er store nok for deres behov, blir for h\u00f8y. Samtidig har slike omr\u00e5der ofte en ensidig sammensetning av leiligheter og boligtyper, noe som ogs\u00e5 bidrar til \u00e5 hindre mangfold i husholdninger, alder og sosial og kulturell bakgrunn (NAL/AiN, 2017). Den demografiske utviklingen \u2013 med flere eldre og stadig f\u00e6rre til \u00e5 finansiere offentlige tjenester \u2013 utfordrer den nordiske velferdsmodellen og stiller kommune\u00f8konomien overfor nye store utfordringer. Nye l\u00f8sninger krever nye typer tiltak i hele tiltakskjeden, samhandling b\u00e5de innenfor ulike deler av offentlig sektor og offentlig/privat sektor. Utvikling av nye boligl\u00f8sninger anses som et av flere viktige strategiske virkemidler for \u00e5 m\u00f8te disse utfordringene (Helse- og omsorgsdepartementet, 2011). Utenforskap og utfordringer innenfor psykisk helse bidrar til \u00f8konomiske utgifter for kommunene (Finansdepartementet, 2021). Ensomhet er et \u00f8kende problem, ofte omtalt som en av v\u00e5r tids store folkehelseutfordringer. Det gjelder i s\u00e6rlig grad eldre (Aartsen, Veenstra & Hansen, 2017), men under koronapandemien har s\u00f8kelyset ogs\u00e5 blitt rettet mot ensomhet blant studenter og andre i yngre aldersgrupper (Norges R\u00f8de Kors, 2021). Det fins belegg i forskning for at tilgang til fellesrom og mulighet til \u00e5 delta i aktiviteter gir en positiv helseeffekt og st\u00f8rre grad av trygghet og \u00f8kt livskvalitet hos eldre (Helgesen et al., 2014; Moe, Hauge & H\u00f8yland, 2021). Helsedirektoratets Sektorrapport om folkehelse 2021 (Helsedirektoratet 2021) beskriver m\u00e5lsetningen om \u00e5 etablere trygge og helsefremmende milj\u00f8er som et viktig tiltak for \u00e5 fremme folkehelse. Rapporten trekker fram gode boliger og boomr\u00e5der, en trygg og stabil bosituasjon og tilgang til gode m\u00f8teplasser og rekreasjonsomr\u00e5der er blant elementene som trekkes fram for \u00e5 fremme helsefremmende omgivelser: \u00abViktige satsingsomr\u00e5der er fysiske tiltak som bidrar til \u00e5 \u00f8ke kvaliteten i bygninger og uteomr\u00e5der og til utvikling av nye bomilj\u00f8tiltak og nye boligkonsepter, etablering og oppgradering av fysiske m\u00f8teplasser- og aktivitetsomr\u00e5der sammen med tiltak for \u00e5 stimulere til fysisk og sosial aktivitet\u00bb (pkt 3.1.1). Sosial rettferdighet, eller like muligheter for alle, er et av elementene i en sosialt b\u00e6rekraftig by (se blant annet Bramley et al., 2010; Stender, 2018; Norsk Eiendom, 2019; FutureBuilt, 2021), derfor er det viktig at en kommune kan styrke arbeidet sitt med \u00e5 sikre st\u00f8rre grad av sosialt mangfold i bydelene. Dette kan gj\u00f8res ved \u00e5 introdusere en s\u00e5kalt tredje boligsektor, med rimelige utleieboliger med forutsigbare leieforhold. Like muligheter for alle inneb\u00e6rer b\u00e5de en variasjon i boligtyper (med hensyn til boformer, leilighetstyper og eieformer) og tilgang til rimelige boliger i alle bydeler. Verdien av sosial miks har lange tradisjoner i vestlig planlegging og er basert p\u00e5 en id\u00e9 om at et blandet nabolag kan bidra til inkludering av marginaliserte grupper gjennom \u00e5 gi tilgang til st\u00f8rre sosiale nettverk (Fincher et al., 2014) og til \u00e5 fremme sosial mobilitet (Stender, 2018). Mangfold ses ogs\u00e5 som generelt positivt i et byutviklingsperspektiv siden det p\u00e5 den ene siden kan gi st\u00f8rre toleranse for ulikhet og p\u00e5 den andre siden sikrer lik tilgang til bolig og byliv for alle grupper (Clementsen & Lund, 2021). Tilgang til forskjellige boligtyper kan ogs\u00e5 gi grunnlag for st\u00f8rre grad av stabilitet fordi folk kan bli boende i et nabolag gjennom ulike livsfaser (Stender, 2018). Med utgangspunkt i at mange grupper faller utenfor det private eiendomsmarkedet, men heller ikke tilfredsstiller kommunens kriterier for kommunal utleiebolig, er det i en norsk kontekst s\u00e6rlig behov for en tryggere og mer langsiktig leiesektor. Dette er ogs\u00e5 framhevet i Solbergregjeringens boligsosiale strategi (Kommunal og moderniseringsdepartementet, 2020). En styrking av leiesektoren, spesielt i sentrale byomr\u00e5der, vil kunne bidra til st\u00f8rre grad av sosialt mangfold i disse bydelene. Oppsummert; Byarkitekten st\u00f8tter forslag et til endringer i plan- og bygningsloven som vil gi kommunene mulighet til \u00e5 gi planbestemmelser om boligkj\u00f8psmodeller, borettslag eller utleieboliger og forslag til endring i kart- og planforskriften, som gir kommunene mulighet til \u00e5 angi studentboliger som arealform\u00e5l i arealplaner. Vi mener at dette vil v\u00e6re en styrke i kommunal planlegging for en mangfoldig, inkluderende og rettferdig by. Vi vil p\u00e5peke at vi har st\u00f8rst tro p\u00e5 dette endringsforslaget dersom det blir et regelverk som kommunen ikke er p\u00e5lagt \u00e5 benytte seg av, men som kommunen kan velge \u00e5 benytte seg av der det er form\u00e5lstjenlig og n\u00f8dvendig. Med hilsen Byarkitekten Maria Molden - Byarkitekt Tina Larsen - seniorarkitekt Dokumentet er godkjent elektronisk. Kopi: EBE Eiendomsavdeling (Arbeidssted) - Ellen Halden Aarrestad, Bymilj\u00f8etaten - Lise Reinertsen, PBE Juss og tilsyn - Juridisk (Arbeidssted) - Ulf S\u00e6terdal, Byarkitekten - Maria Molden, Eiendom og ervervsseksjonen (Arbeidssted) - Are Eidissen, Eiendom og ervervsseksjonen (Arbeidssted) - Elisabeth Skage, PBE kart og oppm\u00e5ling GIS og Plandata (Arbeidssted) - Jan Erik F\u00f8rde, Seksjon for strategisk eiendomsforvaltning - Laila Suzanne Sandvik "
}