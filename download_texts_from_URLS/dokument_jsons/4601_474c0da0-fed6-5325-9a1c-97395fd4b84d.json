{
  "dokument_id": "474c0da0-fed6-5325-9a1c-97395fd4b84d",
  "doc_type": "case_attachment",
  "kommune": 4601,
  "tittel": "Uttale fra Bymilj\u00f8etaten datert 20.02.2024",
  "url": "https://bergen.kommune.no/politikere-utvalg/api/fil/bk360/10177724/Uttale-fra-Bymiljoetaten-datert-20-02-2024",
  "tekst": " Bymilj\u00f8etaten Til Intern korrespondanse PBE Byggesak Nord (Arbeidssted) v/Andreas V\u00e5r referanse: 2024/08872-9 Rise M\u00e6land Saksbehandler: Attila Samu Dato: 20. februar 2024 Fra Bymilj\u00f8etaten Unntatt offentlighet: Intern h\u00f8ring - 191/73/0/0 \u00c5samyrane 271, tilbygg m.m. Saken gjelder Bymilj\u00f8etaten viser til oversendelse fra Plan- og bygningsetaten vedr\u00f8rende s\u00f8knad om tillatelse til to tilbygg, bruks- og fasadeendring, oppf\u00f8ring av nye vinduer/d\u00f8rer og etablering av heis i eksisterende bygg, samt riving av deler av bygg. De oms\u00f8kte tiltakene er knyttet til gnr. 191, bnr. 73, \u00c5samyrane 271 og krever dispensasjon fra bestemmelser i Kommuneplanens arealdel (KPA 2018) \u00a7 3.1- plankrav og \u00a7 6.2.2- byggegrense langs vassdrag, jf. plan- og bygningsloven \u00a7 19-1. Grunnlag Planforutsetninger: KPA 2018 viser at eiendommen ligger innenfor byfortettingssone og gr\u00f8nnstruktur. Den viser i tillegg at eiendommen er ber\u00f8rt av hensynssonene st\u00f8ysone gul og st\u00f8ysone r\u00f8d. I kommunedelplanen for \u00c5sane sentrale deler er eiendommen vist som erverv. Eiendommen ligger i delomr\u00e5de Nyborg. Eiendommen omfattes for \u00f8vrig av reguleringsplan ID 3580000, Midtbygda industriomr\u00e5de (Nyborg), ikrafttredelsesdato 10.01.1973, og er regulert til forretningsomr\u00e5de. Andre overordnete registreringer: Ingen andre funn av relevans ble registrert etter unders\u00f8kelse i aktuelle kartverk. Vurderinger Bymilj\u00f8etaten skal vurdere tiltakenes konsekvenser for interesser knyttet til natur, biologisk mangfold, landskap og friluftsliv. KPA 2018 \u00a7 1 legger vekt p\u00e5 at arealdelen skal bidra til en gr\u00f8nn, b\u00e6rekraftig og kliman\u00f8ytral byutvikling, samt ivareta byens sammenhengende bl\u00e5gr\u00f8nne strukturer. Hensikten med tiltaksforbud langs vassdrag er \u00e5 bevare disse ressursene av hensyn til blant annet naturmangfold og friluftsliv, samt \u00e5 hindre at tilgjengeligheten til vassdrag reduseres. For at tiltakene skal kunne v\u00e6re unntatt plankravet, m\u00e5 de ikke gi vesentlig negative konsekvenser for blant annet bl\u00e5gr\u00f8nne verdier, jf. KPA 2018 \u00a7 3.3.1. bokstav a. I retningslinjene til denne bestemmelsen spesifiseres det at for \u00e5 avgj\u00f8re om det foreligger vesentlig negative konsekvenser for bl\u00e5gr\u00f8nne strukturer skal det vurderes om tiltakene ligger innenfor omr\u00e5der med bl\u00e5gr\u00f8nne strukturer eller kartlagte, verdifulle friluftslivsomr\u00e5der. S\u00f8knaden gjelder tillatelse til f\u00f8lgende tiltak: \u2022 Tilbygg til eksisterende bygg i to etasjer, ca. 280 m2 BRA \u2022 Tilbygg til eksisterende bygg i \u00e9n etasje i form av nytt trapperom, ca. 11 m2 BRA \u2022 Fasadeendring i form av ny kledning \u2022 Oppf\u00f8ring av nye vinduer/d\u00f8rer \u2022 Bruksendring for deler av eksisterende bygg fra kontor til tjenesteyting, ca. 493 m2 BRA \u2022 Etablering av heis i eksisterende bygg \u2022 Riving av deler av bygg, ca. 37 m2 BRA Tiltakene krever dispensasjon fra bestemmelsene i KPA 2018 \u00a7\u00a7 3.1 og 6.2.2. Selv om en liten del av eiendommen ligger innenfor gr\u00f8nnstruktur, er alle tiltakene plassert utenfor denne sonen. Tilbygget p\u00e5 280 m2, fasadeendringen, oppf\u00f8ringen av nye vinduer/d\u00f8rer og rivingen er tiltak som er plassert p\u00e5 nord- og \u00f8stsiden av bygget, der det ligger en noks\u00e5 stor parkeringsplass fra f\u00f8r. Disse anses dermed som n\u00f8ytrale tiltak med hensyn til natur og friluftsliv. Dessuten er bruksendringen og etableringen av ny heis tiltak som ikke p\u00e5virker forhold utenfor bygget. V\u00e5r vurdering er at disse to tiltakene ikke vil gi negative konsekvenser. Det nye trapperommet er planlagt oppf\u00f8rt innen den 10-meters forbudssonen for tiltak langs vassdrag. Det vil imidlertid bli oppf\u00f8rt p\u00e5 et sv\u00e6rt begrenset areal, ca. 11 m2, hvor omtrent halvparten allerede er asfaltert og resten ser ut til \u00e5 v\u00e6re plen, alts\u00e5 sterkt endret fastmark. Tilgjengeligheten til vassdraget p\u00e5 denne strekning har v\u00e6rt meget redusert i flere ti\u00e5r, og tilbygget vil etter v\u00e5r vurdering ikke redusere det ytterligere sammenlignet med dagens forhold. Tiltakene ber\u00f8rer ikke bl\u00e5gr\u00f8nne strukturer eller verdifulle friluftsomr\u00e5der. Bymilj\u00f8etatens vurdering er dermed at hensynet bak bestemmelsene ikke blir vesentlig tilsidesatt. Bymilj\u00f8etaten stiller krav om at kantvegetasjonen ved siden av det planlagte trapperommet blir ivaretatt under oppf\u00f8ringen. Eventuell s\u00f8knad om tiltak som ber\u00f8rer kantvegetasjon, m\u00e5 rettes Statsforvalteren som myndighet. Bymilj\u00f8etatens anbefaling Tiltakene er i strid med bestemmelsene om plankrav og byggegrenser langs vassdrag, jf. KPA 2018 \u00a7\u00a7 3.1 og 6.2.2. For \u00e5 f\u00e5 dispensasjon er det krav om at hensynet bak bestemmelsene ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene etter en samlet vurdering, jf. plan- og bygningsloven \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Bymilj\u00f8etaten vil p\u00e5 bakgrunn av overst\u00e5ende vurdering ikke frar\u00e5 at det gis dispensasjon for de oms\u00f8kte tiltakene. Vi presiserer at tiltaket ikke m\u00e5 komme i konflikt med hensynet til kantvegetasjon. Med hilsen Bymilj\u00f8etaten Kristin Madsen Klokkeide - seksjonsleder Attila Samu - saksbehandler Dokumentet er godkjent elektronisk. "
}