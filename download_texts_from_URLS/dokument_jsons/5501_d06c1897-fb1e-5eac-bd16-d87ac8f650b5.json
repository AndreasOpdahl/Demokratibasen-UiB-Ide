{
  "dokument_id": "d06c1897-fb1e-5eac-bd16-d87ac8f650b5",
  "doc_type": "case_attachment",
  "kommune": 5501,
  "tittel": "Troms\u00f8 kommune - H\u00f8ringsnotat slamforskrift ",
  "url": "https://innsyn.tromso.kommune.no/application/getMoteDokument?dokid=2001796964",
  "tekst": "H\u00f8ring av forslag til ny forskrift om t\u00f8mming av slamanlegg, Troms\u00f8 kommune Troms\u00f8 kommune legger med dette forslag om ny forskrift om t\u00f8mming av slamanlegg ut p\u00e5 h\u00f8ring. Planen er at forskriften skal tre i kraft 01.01.2025. Frist for innsending av h\u00f8ringsuttalelse er satt til 01. juli. 2024. H\u00f8ringssvar kan sendes til vannpost@tromso.kommune.no, eller til R\u00e5dhuset, Postboks 6900, 9299 Troms\u00f8. Vi ser frem til h\u00f8ringssvarene. 1 Bakgrunn Kommuners adgang til \u00e5 kreve gebyr for t\u00f8mming av slam og gi regler for gjennomf\u00f8ring av slamt\u00f8mmetjenesten er regulert i forurensningsloven \u00a7 26, jamf\u00f8r \u00a7\u00a7 30 og 34. Selv om reglene i forurensningsloven krever at kommunen fastsetter gebyr for t\u00f8mming av mindre slamanlegg er det likevel den lokale gebyrforskriften som formelt er hjemmelen for gebyret. Forskriften har ogs\u00e5 en viktig funksjon med \u00e5 gi regler for utforming av gebyrene som passer de lokale behovene i v\u00e5r kommune. I tillegg inneholder forskriften regler som skal bidra til at t\u00f8mmingen kan gjennomf\u00f8res effektivt og hygienisk, med minst mulig ulemper for deg som abonnent. T\u00f8mming av slam er en selvkosttjeneste, som inneb\u00e6rer at kostnadene kommunen har med \u00e5 yte tjenesten skal dekkes gjennom gebyrene som abonnentene betaler. Slamt\u00f8mming er litt spesiell som selvkosttjeneste, fordi reglene i forurensningsloven krever at kommunen fastsetter gebyrer som gir full kostnadsdekning. Vi har alts\u00e5 hverken lov til \u00e5 subsidiere slamt\u00f8mmetjenesten eller tjene penger p\u00e5 den. Vi beregner selvkost for slamt\u00f8mmetjenesten etter reglene i selvkostforskriften. Denne nye gebyrforskriften gir rammene for hvordan gebyrene skal beregnes og fordeles p\u00e5 abonnentene, s\u00e5nn at vi oppfyller kravet om full kostnadsdekning p\u00e5 tjenesteomr\u00e5det. 2 Gjeldende forskrifter og praksis Kommunen har stor frihet til \u00e5 innrette gebyrene p\u00e5 en m\u00e5te som er hensiktsmessig og gir en rettferdig fordeling av kostnadene, samtidig som det skal v\u00e6re administrativt enkelt \u00e5 f\u00f8lge opp. Samtidig ligger \u00abforurenser betaler\u00bb- prinsippet til grunn for alle reglene i forurensningsloven, og det gir dermed ogs\u00e5 f\u00f8ringer for hvordan vi b\u00f8r innrette t\u00f8mmegebyret. I praksis betyr det at st\u00f8rre anlegg, og anlegg som m\u00e5 t\u00f8mmes oftere, i de fleste tilfeller har et h\u00f8yere gebyr enn tilsvarende anlegg som er mindre og t\u00f8mmes sjeldnere. Noen kommuner har delt gebyret i en fast og en variabel del, der den faste delen som regel dekker kommunens faste kostnader med \u00e5 drifte t\u00f8mmetjenesten og renovat\u00f8rens oppm\u00f8tekostnader, mens den variable delen dekker kostnadene ved \u00e5 transportere og behandle det slamvolumet som fjernes fra anlegget. I Troms\u00f8 kommune er gebyrene innrettet som f\u00f8lger: T\u00f8mming av septiktank/slam 2024 (inkl. mva.) Ekstraordin\u00e6re t\u00f8mmeoppdrag Etter tid og mengde Ekstrat\u00f8mming slamavskiller 3 895 (bolig og fritid) T\u00f8mming slamavskiller bolig pr. \u00e5r 1 678 T\u00f8mming slamavskiller fritid pr. \u00e5r 840 T\u00f8mming slamavskiller st\u00f8rre enn 7 m3 791 (pris pr m3) Gebyrsatsene som er vist er de vedtatte gebyrene for 2024, inkludert merverdiavgift. 3 Forslag til ny forskrift Den nye forskriften skal hovedsakelig si noe om hvilke gebyr kommunen kan vedta og kreve inn. For \u00e5 kunne gj\u00f8re det p\u00e5 en effektiv m\u00e5te m\u00e5 den ogs\u00e5 si noe om hvordan tjenesten skal gjennomf\u00f8res og hvem som skal betale gebyrene. Nedenfor forklarer vi de viktigste delene av forslaget til nye forskrift. Vi oppfordrer samtidig alle interessenter til \u00e5 sette seg grundig inn i forskriftsforslaget og bidra til arbeidet ved \u00e5 sende h\u00f8ringsinnspill. 3.1 Virkeomr\u00e5de og hvem forskriften gjelder Forskriften hjemler og regulerer gebyrer for slamt\u00f8mmetjenesten, for de anleggene som kommunen har ansvar for. Forurensningsloven gir ikke kommunen plikt til \u00e5 ha slamt\u00f8mmeordning for alle typer anlegg, s\u00e5 for \u00e5 sikre at forskriften til enhver tid henger sammen med forskriftshjemmelen peker vi p\u00e5 forurensningslovens definisjon her. Alle mindre, privateide anlegg som er koblet til bolighus er omfattet av denne definisjonen, s\u00e5 forskriftsforslaget legger ikke opp til noen endring av dagens praksis omkring hvem som er omfattet av den kommunale t\u00f8mmeordningen. Noen slamanlegg er koblet p\u00e5 det kommunale avl\u00f8psnettet, og m\u00e5 derfor betale avl\u00f8psgebyr. Kommunen har ikke lov til \u00e5 frita dem fra dette. Samtidig koster det penger \u00e5 t\u00f8mme dem, p\u00e5 samme m\u00e5te som andre slamanlegg. Derfor legger forslaget til ny slamt\u00f8mmeforskrift opp til at de ogs\u00e5 m\u00e5 betale t\u00f8mmegebyr, s\u00e5 abonnenten selv dekker kostnadene ved anlegget de har. \u00abAbonnent\u00bb er et sentralt begrep i forskriften, for det sier hvem som skal betale gebyret, bidra til at anlegget kan t\u00f8mmes og lignende. Abonnent er alle personer eller selskap som eier en eiendom som er tilknyttet et slamanlegg som omfattes av t\u00f8mmeordningen. Hvis eiendommen er festet bort for 30 \u00e5r eller mer er festeren abonnent. Disse definisjonene f\u00f8lger direkte av reglene i forurensningsloven og er ikke unike for v\u00e5r kommune. Noen steder er flere eiendommer koblet p\u00e5 det samme slamanlegget. Det kan for eksempel v\u00e6re et seksjonert rekkehus med felles slamavskiller, siden hver boenhet da regnes som en separat eiendom. I de tilfellene er alle eiendommene omfattet av t\u00f8mmeordningen og alle eierne abonnenter. Forskriftsforslaget legger opp til at denne typen abonnenter skal v\u00e6re solidarisk ansvarlige (\u00ab\u00e9n for alle og alle for \u00e9n\u00bb) for \u00e5 oppfylle plikter abonnenten har, for eksempel til \u00e5 legge til rette for t\u00f8mming. I praksis betyr det at naboene m\u00e5 avtale en hensiktsmessig l\u00f8sning seg imellom. Forskriftsforslaget legger opp til at gebyret som standard blir delt mellom abonnenten som deler p\u00e5 anlegget, men at de kan avtale en annen fordeling med kommunen hvis de har blitt enige seg imellom om at det blir riktigere. 3.2 Gjennomf\u00f8ring av t\u00f8mmetjenesten Forskriftsforslaget legger opp til at kommunen skal fastsette t\u00f8mmeplanen og varsle abonnentene p\u00e5 en hensiktsmessig m\u00e5te. Det kan for eksempel v\u00e6re ved \u00e5 publisere t\u00f8mmeplanen p\u00e5 nettsidene sine eller \u00e5 f\u00e5 renovat\u00f8ren til \u00e5 varsle p\u00e5 kommunens vegne. Det finnes regler om hvor ofte forskjellige anleggstyper skal t\u00f8mmes i forurensningsforskriften, i hvert anleggs utslippstillatelse og hovedregelen er uansett at alle anlegg skal t\u00f8mmes ved behov. Derfor legger ikke forskriftsforslaget noen ytterligere f\u00f8ringer p\u00e5 t\u00f8mmefrekvensen, og lar det v\u00e6re opp til kommunen \u00e5 fastsette en t\u00f8mmeplan som ivaretar alle kravene som gjelder for hvert enkelt anlegg. Abonnenten f\u00e5r samtidig en plikt til \u00e5 f\u00f8lge med p\u00e5 sitt eget anlegg og si ifra til kommunen hvis t\u00f8mmefrekvensen vi har lagt opp til ikke er tilstrekkelig. Da kan anlegget f\u00e5 en h\u00f8yere fast t\u00f8mmefrekvens. Som nevnt over sier forskriftsforslaget at abonnenten har ansvar for at t\u00f8mmingen kan gjennomf\u00f8res, ved for eksempel \u00e5 s\u00f8rge for at det er br\u00f8ytet vei fram til anlegget, at det ikke er dekket av jord og lignende eller at lokket ikke er fryst fast. Forskriftsforslaget har regler om tilleggsgebyr hvis renovat\u00f8ren ikke kan gjennomf\u00f8re en t\u00f8mming som er varslet i god nok tid, og grunnen er at abonnenten ikke har gjort jobben som trengs for at anlegget skal v\u00e6re klart for t\u00f8mming. Tilleggsgebyret kan bare ilegges for ting som abonnenten med rimelighet kan holdes ansvarlig for, typisk forhold p\u00e5 egen eiendom og som det er mulig \u00e5 forutse. Hensikten er at abonnenter som gj\u00f8r tjenesten vanskeligere, og dermed dyrere, selv skal m\u00e5tte dekke den ekstrakostnaden; gebyret skal ikke brukes hvis renovat\u00f8ren ikke kommer fram fordi hovedveien er stengt flere kilometer fra anlegget som skal t\u00f8mmes. Generelt er det ikke meningen at abonnenten skal ilegges tilleggsgebyr hvis t\u00f8mmingen ikke kan gjennomf\u00f8res som f\u00f8lge av force majeure-lignende hendelser, noe vi har beskrevet i forslaget ved \u00e5 bruke teksten \u00abhvis t\u00f8mmingen ikke kan gjennomf\u00f8res som f\u00f8lge av forhold abonnenten r\u00e5r over\u00bb i \u00a7 3-4. Det skal synliggj\u00f8re at det faktisk m\u00e5 v\u00e6re ting abonnenten kunne gjort noe med som er \u00e5rsaken til at t\u00f8mmingen ikke kunne gjennomf\u00f8res, f\u00f8r gebyret kan ilegges. Samtidig vil det ogs\u00e5 alltid v\u00e6re et enkeltvedtak \u00e5 bruke dette bomtur-gebyret, som abonnenten vil f\u00e5 mulighet til \u00e5 klage p\u00e5 etter de vanlige reglene for klage i forvaltningsloven. Forskriftsforslaget har spesifikke krav til at det m\u00e5 v\u00e6re mulig \u00e5 kj\u00f8re slamt\u00f8mmebilen fram til 60 meter fra anlegget som skal t\u00f8mmes og at maksimal l\u00f8fteh\u00f8yde fra bunnen av anlegget ikke kan overstige 6,5 meter. Slike krav vil typisk ogs\u00e5 f\u00f8lge av utslippstillatelsen hvert enkelt anlegg har, men ved \u00e5 forskriftsfeste det regulerer vi ogs\u00e5 hvilke endringer abonnenten har lov til \u00e5 gj\u00f8re rundt anlegget mens det er i drift. Hvis abonnenten for eksempel har lyst til \u00e5 legge om veien p\u00e5 tomten sin, m\u00e5 de fortsatt s\u00f8rge for at det er vei som t\u00e5ler slamkj\u00f8ret\u00f8yet og som g\u00e5r bort til slamanlegget. Et standard slamkj\u00f8ret\u00f8y er en lastebil med tank til det som suges opp, og som kan ha tillatt totalvekt opp mot 40 tonn og akseltrykk p\u00e5 11,5 til 13 tonn. Hvis veien fram til anlegget ikke t\u00e5ler vanlige slamkj\u00f8ret\u00f8y, eller slamkj\u00f8ret\u00f8yet ikke kan kj\u00f8re p\u00e5 veien fordi den er for bratt eller lignende, kan kommunen bestemme at slamanlegget skal t\u00f8mmes med s\u00e5kalt \u00abtilpasset utstyr\u00bb istedenfor. Det er vanligvis traktor, men det vil kommunen avgj\u00f8re i samr\u00e5d med renovat\u00f8ren der det eventuelt er aktuelt. Forskriftsforslaget legger opp til at disse anleggene kan ilegges et tillegg til det vanlige t\u00f8mmegebyret for \u00e5 dekke ekstrakostnadene ved den tilpassede t\u00f8mmeordningen. Av og til m\u00e5 slamanlegg t\u00f8mmes i tillegg til den regelmessige t\u00f8mmingen som skjer etter t\u00f8mmeplanen. Forskriftsforslaget legger opp til \u00e5 skille mellom to typer tilleggst\u00f8mming: Ekstrat\u00f8mming, som kan planlegges og gjennomf\u00f8res en gang i l\u00f8pet av de neste 14 dagene, og n\u00f8dt\u00f8mming som m\u00e5 utf\u00f8res umiddelbart fordi anlegget allerede er fullt og har sluttet \u00e5 virke. Vi foresl\u00e5r at fristen for \u00e5 f\u00e5 gjennomf\u00f8rt n\u00f8dt\u00f8mming settes til 24 timer, som en rimelig avveining mellom abonnentenes behov for at anlegget m\u00e5 fungere igjen, og renovat\u00f8rens behov for \u00e5 kunne sette folk til oppgaven. 24 timer er en vanlig frist i de fleste kontrakter om t\u00f8mmetjenester, og en kortere frist vil fort bli ekstremt dyrt for abonnenten som tross alt m\u00e5 dekke kostnaden. For begge typer tilleggst\u00f8mming legger forskriftsforslaget opp til at fristen f\u00f8rst begynner \u00e5 l\u00f8pe n\u00e5r bestillingen har kommet fram til kommunen, alts\u00e5 at noen hos oss faktisk har hatt mulighet for \u00e5 se p\u00e5 den. I praksis betyr det at hvis du sender e-post for \u00e5 bestille ekstrat\u00f8mming p\u00e5 fredag kveld, begynner 14-dagers-fristen f\u00f8rst \u00e5 l\u00f8pe mandag morgen. Ved behov for n\u00f8dt\u00f8mming i helger eller helligdager m\u00e5 du ringe kommunens vakttelefon for \u00e5 sikre at meldingen kommer fram s\u00e5 fort som mulig. Vi har publisert informasjon om telefonnummeret til vakttelefonen har p\u00e5 nettsidene v\u00e5re. Foruten \u00e5 gi tydelige tidsrammer er hensikten med dette skille \u00e5 s\u00f8rge for at vi kan fastsette forskjellige gebyrer for ekstra- og n\u00f8dt\u00f8mminger. N\u00f8dt\u00f8mminger vil oftere medf\u00f8re overtid og t\u00f8mmeoppdrag som ikke kan kombineres med andre oppdrag, og vil derfor vanligvis v\u00e6re dyrere. Forskriften inneholder en hjemmel for kommunen til \u00e5 fatte enkeltvedtak om at tilleggst\u00f8mming skal regnes som den ordin\u00e6re t\u00f8mmingen istedenfor. Hensikten er \u00e5 slippe \u00e5 bruke ressurser p\u00e5 \u00e5 t\u00f8mme et anlegg vi vet er tomt, og som vi forventer at vil fungere som normalt fram til neste ordin\u00e6re t\u00f8mming. Denne vedtakshjemmelen kan bare brukes hvis det er mindre enn \u00e9n m\u00e5ned til den ordin\u00e6re t\u00f8mmingen ellers ville blitt gjennomf\u00f8rt. Hvis vi bruker denne vedtakshjemmelen vil gebyret for tilleggst\u00f8mmingen ikke bli fakturert, siden den anses som en ordin\u00e6r t\u00f8mming som er dekket av det vanlige gebyret. Forskriftsforslaget inneholder imidlertid en hjemmel for \u00e5 kreve et tilleggsgebyr hvis tilleggst\u00f8mmingen har v\u00e6rt en n\u00f8dt\u00f8mming, s\u00e5nn at kostnader til overtid og lignende likevel blir dekket gjennom et gebyr. Ved n\u00f8dt\u00f8mming blir gebyret da 1 x Ordin\u00e6rt gebyr + 0 x fullt gebyr for n\u00f8dt\u00f8mming +1 x mindre gebyr for \u00e5 dekke deler av ekstrakostnadene ved n\u00f8dt\u00f8mmingen 3.3 T\u00f8mmegebyr En av forskriftsforslagets viktigste funksjoner er \u00e5 gi hensiktsmessige regler om t\u00f8mmegebyrene. Gebyrene for forskjellige spesialtilfeller er omtalt over, og n\u00e5r det gjelder gebyrene for t\u00f8mming etter t\u00f8mmeplanen legger forskriftsforslaget opp til at dagens innretning av slamgebyret blir videref\u00f8rt. Vi mener gebyrstrukturen er hensiktsmessig og foresl\u00e5r derfor at den beholdes som den er. Vi har ikke noe tilleggsgebyr for t\u00f8mming som ikke kan gjennomf\u00f8res p\u00e5 tross av at den er varslet (\u00abbomtur-gebyr\u00bb), og vil foresl\u00e5 \u00e5 innf\u00f8re det som en del av budsjettet for 2025. Den nye forskriften legger opp til at st\u00f8rrelsen og oppbygging av gebyrene skal vedtas i det \u00e5rlige budsjettvedtaket til kommunen. Dette utarbeides om h\u00f8sten og vedtas normalt i kommunestyret i desember. Ved \u00e5 skille ut gebyrsatsene fra selve forskriftsteksten blir gebyrene mer dynamiske og enklere \u00e5 justere s\u00e5 de passer med budsjettet for hvert enkelt\u00e5r. Samtidig er innretningen p\u00e5 gebyrregulativet, alts\u00e5 hvilke gebyrtyper vi har og hvem som betaler hvilket gebyr, fortsatt formelt en del av forskriften. Hvis vi skal endre p\u00e5 det en gang i fremtiden m\u00e5 det gjennomf\u00f8res som en mer omfattende h\u00f8ring enn det \u00e5rlig prisjustering krever, tilsvarende som vi gj\u00f8r n\u00e5 med denne nye forskriften. 3.4 Fritak Kommunen har lov til \u00e5 gi fritak fra slamt\u00f8mmeordningen, men bare unntaksvis og bare til enkelteiendommer. For \u00e5 f\u00e5 fritak m\u00e5 abonnenten sende en begrunnet s\u00f8knad til kommunen, som vil saksbehandle den p\u00e5 vanlig m\u00e5te. Det gis ikke fritak fra \u00e5 betale gebyr direkte, men det gis fritak fra \u00e5 f\u00e5 t\u00f8mt anlegget, og da opph\u00f8rer ogs\u00e5 gebyrplikten. Kommunen kan stille vilk\u00e5r for \u00e5 innvilge s\u00f8knaden, for eksempel at anlegget blir t\u00f8mt en siste gang f\u00f8r fritaket trer i kraft. Kommunen kan ikke gi fritak p\u00e5 sosialt grunnlag, for eksempel lav inntekt, s\u00e5 s\u00f8knader p\u00e5 det grunnlaget vil ikke bli innvilget og det er presisert i forskriftsforslaget. Siden det finnes frister i forurensningsforskriften om hvor ofte anlegget minst m\u00e5 t\u00f8mmes, presiserer forskriftsforslaget ogs\u00e5 at lite bruk ikke i seg selv er grunnlag for gebyrfritak. Det kan imidlertid \u00e5pne for en sjeldnere fast t\u00f8mmefrekvens, s\u00e5 lenge t\u00f8mmefrekvensen fortsatt er innenfor rammene i \u00f8vrig lovverk og anleggets utslippstillatelse. Unntaket fra avsnittet over er hvis \u00ablite bruk\u00bb er \u00abingen bruk\u00bb fordi eiendommen er permanent fraflyttet. Vi tolker Sivilombudets uttalelse 2022/1321 til \u00e5 ogs\u00e5 gjelde slamanlegg, fordi de f\u00f8lger samme gebyrhjemmel som husholdningsavfall. Det inneb\u00e6rer at slamanlegg som er tilknyttet permanent fraflyttede eiendommer i utgangspunktet automatisk faller utenfor slamt\u00f8mmeordningen slik den er regulert i forurensningsloven. Vi foresl\u00e5r imidlertid \u00e5 fortsatt kreve s\u00f8knad fra abonnenten, fordi noe annet vil i praksis v\u00e6re umulig for kommuneadministrasjonen \u00e5 f\u00f8lge opp, men sier samtidig at s\u00f8knaden skal innvilges. Sp\u00f8rsm\u00e5let om n\u00e5r eiendommen er \u00abpermanent\u00bb fraflyttet m\u00e5 avgj\u00f8res i hvert enkelt tilfelle, men som hovedregel forst\u00e5r vi det som \u00abminst ett t\u00f8mmeintervall\u00bb. Forskriftsforslaget legger med vilje ingen begrensninger p\u00e5 dette, nettopp for at vi skal kunne foreta individuelle vurderinger i hvert enkelt tilfelle og for at vi ogs\u00e5 skal kunne ta hensyn til forventet bortetid, og for eksempel innvilge fritaket umiddelbart n\u00e5r abonnenten flytter p\u00e5 aldershjem uten noe plan om \u00e5 flytte tilbake til egen bolig. "
}