{
  "dokument_id": "96fe4e70-46a1-5197-b80a-cdba3fc3a40a",
  "doc_type": "case_attachment",
  "kommune": 5536,
  "tittel": "Vassdragskonsesjon \u2013 Kopi(Vedlegg, 249KB)",
  "url": "https://innsyn.lyngen.kommune.no/wfdocument.aspx?journalpostid=2013056836&dokid=112283&versjon=2&variant=A&",
  "tekst": "Vassdragskonsesjon I medhold av lov av 24. november 2000, nr. 82 om vassdrag og grunnvann (vannressursloven) \u00a7 8, kgl. res. av 15. desember 2000 og fullmakt gitt av Olje- og energidepartementet 19. desember 2000 og 10. desember 2004 gis tillatelse til bygging av Reinelva kraftverk Meddelt: Norsk Vannkraft AS, org.nr.: 914546702 Dato: 24.03.2017 Varighet: Ubegrenset Ref.: 201001300-41 Kommune: Lyngen Fylke: Troms Vassdrag: LAKSELVA/ULLSFJORDEN OG S\u00d8RFJORDEN Vassdragnr.: 203.83 Side 2 I medhold av lov av 24. november 2000, nr. 82 om vassdrag og grunnvann (vannressursloven) \u00a7 8, kgl. res. av 15. desember 2000 og fullmakt gitt av Olje- og energidepartementet 19. desember 2000 og 10. desember 2004, gir Norges vassdrags- og energidirektorat under henvisning til s\u00f8knad av 26.1.2017 og til vedlagt KSK-notat nr. 12/2017 Norsk vannkraft AS konsesjon til bygging av Reinelv kraftverk i Reinelva i Lyngen kommune i Troms p\u00e5 f\u00f8lgende vilk\u00e5r: 1. Vannslipping I tiden 1.5 til 30.9 skal det slippes en minstevannf\u00f8ring p\u00e5 210 l/s og 70 l/s resten av \u00e5ret fra inntaksdammen. Dersom tilsiget er mindre enn kravet til minstevannf\u00f8ring, skal hele tilsiget slippes forbi. Kraftverket skal i slike tilfeller ikke v\u00e6re i drift. Alle vannf\u00f8ringsendringer skal skje gradvis, og typisk start-/stoppkj\u00f8ring skal ikke forekomme. 2. Bortfall av konsesjon Konsesjonen faller bort hvis ikke arbeidet er satt i gang senest fem \u00e5r fra konsesjonens dato og fullf\u00f8res innen ytterligere fem \u00e5r jf. vannressursloven \u00a7 19 og vassdragsreguleringsloven \u00a7 12 nr. 1 tredje ledd. Norges vassdrags- og energidirektorat (NVE) kan forlenge fristen med inntil fem nye \u00e5r. I fristene regnes ikke den tid som p\u00e5 grunn av s\u00e6rlige forhold (vis major), streik eller lockout har v\u00e6rt umulig \u00e5 utnytte. 3. Konsesjon\u00e6rs ansvar ved anlegg/drift m.v. Konsesjon\u00e6ren plikter \u00e5 p\u00e5se at han selv, hans kontrakt\u00f8rer og andre som har med anleggsarbeidet og kraftverksdriften \u00e5 gj\u00f8re, unng\u00e5r \u00f8deleggelse av naturforekomster, landskapsomr\u00e5der, fornminner m.v., n\u00e5r dette er \u00f8nskelig av vitenskapelige eller historiske grunner eller p\u00e5 grunn av omr\u00e5denes naturskj\u00f8nnhet eller egenart. Dersom slike \u00f8deleggelser ikke kan unng\u00e5s, skal rette myndigheter underrettes i god tid p\u00e5 forh\u00e5nd. 4. Godkjenning av planer, landskapsmessige forhold, tilsyn m.v. Konsesjon\u00e6ren plikter \u00e5 legge fram for NVE detaljerte planer med n\u00f8dvendige opplysninger, beregninger og kostnadsoverslag for reguleringsanleggene. Arbeidet kan ikke settes i gang f\u00f8r planene er godkjent. Anleggene skal utf\u00f8res solid, minst mulig skjemmende og skal til enhver tid holdes i full driftsmessig stand. Godkjenning av planer og tilsyn med utf\u00f8relse og senere vedlikehold og drift av anlegg og tiltak som omfattes av denne post er tillagt NVE. Utgiftene forbundet med dette dekkes av konsesjon\u00e6ren. Konsesjon\u00e6ren plikter \u00e5 planlegge, utf\u00f8re og vedlikeholde hoved- og hjelpeanlegg slik at det \u00f8kologiske og landskapsarkitektoniske resultat blir best mulig. Kommunen skal ha anledning til \u00e5 uttale seg om planene dersom det er avvik av betydning i forhold til det som fremg\u00e5r av konsesjonss\u00f8knaden. Konsesjon\u00e6ren plikter \u00e5 skaffe seg varig r\u00e5derett over tipper og andre omr\u00e5der som trenges for \u00e5 gjennomf\u00f8re p\u00e5legg som blir gitt i forbindelse med denne post. Side 3 Konsesjon\u00e6ren plikter \u00e5 foreta en forsvarlig opprydding av anleggsomr\u00e5dene. Oppryddingen m\u00e5 v\u00e6re ferdig senest 2 \u00e5r etter at vedkommende anlegg eller del av anlegg er satt i drift. Hjelpeanlegg kan p\u00e5legges planlagt slik at de senere blir til varig nytte for allmennheten dersom det kan skje uten uforholdsmessig utgift eller ulempe for anlegget. Ansvar for hjelpeanlegg kan ikke overdras til andre uten NVEs samtykke. NVE kan gi p\u00e5legg om n\u00e6rmere gjennomf\u00f8ring av plikter i henhold til denne posten. 5. Naturforvaltning I Konsesjon\u00e6ren plikter etter n\u00e6rmere bestemmelse av Milj\u00f8direktoratet a. \u00e5 s\u00f8rge for at forholdene i Reinelva er slik at de stedegne fiskestammene i st\u00f8rst mulig grad opprettholder naturlig reproduksjon og produksjon og at de naturlige livsbetingelsene for fisk og \u00f8vrige naturlig forekommende plante- og dyrepopulasjoner forringes minst mulig, b. \u00e5 kompensere for skader p\u00e5 den naturlige rekruttering av fiskestammene ved tiltak, c. \u00e5 s\u00f8rge for at fiskens vandringsmuligheter i vassdraget opprettholdes og at overf\u00f8ringer utformes slik at tap av fisk reduseres, d. \u00e5 s\u00f8rge for at fiskemulighetene i st\u00f8rst mulig grad opprettholdes. II Konsesjon\u00e6ren plikter etter n\u00e6rmere bestemmelse av Milj\u00f8direktoratet \u00e5 s\u00f8rge for at forholdene for plante- og dyrelivet i omr\u00e5det som direkte eller indirekte ber\u00f8res av utbyggingen forringes minst mulig og om n\u00f8dvendig utf\u00f8re kompenserende tiltak. III Konsesjon\u00e6ren plikter etter n\u00e6rmere bestemmelse av Milj\u00f8direktoratet \u00e5 s\u00f8rge for at friluftslivets bruks- og opplevelsesverdier i omr\u00e5det som ber\u00f8res direkte eller indirekte av anleggsarbeid og ev. regulering tas vare p\u00e5 i st\u00f8rst mulig grad. Om n\u00f8dvendig m\u00e5 det utf\u00f8res kompenserende tiltak og tilretteleggingstiltak. IV Konsesjon\u00e6ren plikter etter n\u00e6rmere bestemmelse av Milj\u00f8direktoratet \u00e5 bekoste naturvitenskapelige unders\u00f8kelser samt friluftslivsunders\u00f8kelser i de omr\u00e5dene som ber\u00f8res av utbyggingen. Dette kan v\u00e6re arkiveringsunders\u00f8kelser. Konsesjon\u00e6ren kan ogs\u00e5 tilpliktes \u00e5 delta i fellesfinansiering av st\u00f8rre unders\u00f8kelser som omfatter omr\u00e5dene som direkte eller indirekte ber\u00f8res av utbyggingen. V Alle utgifter forbundet med kontroll og tilsyn med overholdelsen av ovenst\u00e5ende vilk\u00e5r eller p\u00e5legg gitt med hjemmel i disse vilk\u00e5r, dekkes av konsesjon\u00e6ren. 6. Automatisk fredete kulturminner Konsesjon\u00e6ren plikter i god tid f\u00f8r anleggsstart \u00e5 unders\u00f8ke om tiltaket ber\u00f8rer automatisk fredede kulturminner etter lov av 9. juni 1978 nr. 50 om kulturminner \u00a7 9. Viser det seg at tiltaket kan v\u00e6re Side 4 egnet til \u00e5 skade, \u00f8delegge, flytte, forandre, skjule eller p\u00e5 annen m\u00e5te utilb\u00f8rlig skjemme automatisk fredede kulturminner, plikter konsesjon\u00e6ren \u00e5 s\u00f8ke om dispensasjon fra den automatiske fredningen etter kulturminneloven \u00a7 8 f\u00f8rste ledd, jf. \u00a7\u00a7 3 og 4. Viser det seg i anleggs- eller driftsfasen at tiltaket kan v\u00e6re egnet til \u00e5 skade, \u00f8delegge, flytte, forandre, skjule eller p\u00e5 annen m\u00e5te utilb\u00f8rlig skjemme automatisk fredete kulturminner som hittil ikke har v\u00e6rt kjent, skal melding om dette sendes fylkeskommunens kulturminneforvaltning/Sametinget med det samme og arbeidet stanses i den utstrekning tiltaket kan ber\u00f8re kulturminnet, jf. lov av 9. juni 1978 nr. 50 om kulturminner \u00a7 8 annet ledd, jf. \u00a7\u00a7 3 og 4. 7. Ferdsel m.v. Konsesjon\u00e6ren plikter \u00e5 erstatte utgifter til vedlikehold og istandsettelse av offentlige veger, bruer og kaier, hvis disse utgifter blir s\u00e6rlig \u00f8ket ved anleggsarbeidet. I tvisttilfelle avgj\u00f8res sp\u00f8rsm\u00e5let om hvorvidt vilk\u00e5rene for refusjonsplikten er til stede, samt erstatningens st\u00f8rrelse ved skj\u00f8nn p\u00e5 konsesjon\u00e6rens bekostning. Konsesjon\u00e6ren plikter i n\u00f8dvendig utstrekning \u00e5 legge om turiststier og klopper som er i jevnlig bruk og som vil bli neddemmet eller p\u00e5 annen m\u00e5te \u00f8delagt/utilgjengelige. 8. Terskler m.v. I de deler av vassdragene hvor inngrepene medf\u00f8rer vesentlige endringer i vannf\u00f8ring eller vannstand, kan NVE p\u00e5legge konsesjon\u00e6ren \u00e5 bygge terskler, foreta biotopjusterende tiltak, elvekorreksjoner, opprenskinger m.v. for \u00e5 redusere skadevirkninger. Dersom inngrepene for\u00e5rsaker erosjonsskader, fare for ras eller oversv\u00f8mmelse, eller \u00f8ker sannsynligheten for at slike skader vil inntreffe, kan NVE p\u00e5legge konsesjon\u00e6ren \u00e5 bekoste sikringsarbeider eller delta med en del av utgiftene forbundet med dette. Arbeidene skal p\u00e5begynnes straks detaljene er fastlagt og m\u00e5 gjennomf\u00f8res s\u00e5 snart som mulig. Terskelp\u00e5legget vil bygge p\u00e5 en samlet plan som ivaretar b\u00e5de private og allmenne interesser i vassdraget. Utarbeidelse av p\u00e5legget samt tilsyn med utf\u00f8relse og senere vedlikehold er tillagt NVE. Utgiftene forbundet med tilsynet dekkes av konsesjon\u00e6ren. 9. Hydrologiske observasjoner. Konsesjon\u00e6ren skal etter n\u00e6rmere bestemmelse av NVE utf\u00f8re de hydrologiske observasjoner som er n\u00f8dvendige for \u00e5 ivareta det offentliges interesser og stille det innvunne materiale til disposisjon for det offentlige. 10. Registrering av minstevannf\u00f8ring, krav om skilting og merking Det skal etableres en m\u00e5leanordning for registrering og dokumentasjon av minstevannf\u00f8ring, l\u00f8sningen skal godkjennes av NVE. Data skal fremlegges NVE p\u00e5 foresp\u00f8rsel og oppbevares p\u00e5 en sikker m\u00e5te i hele anleggets levetid. Ved alle reguleringsmagasin og steder med p\u00e5legg om minstevannf\u00f8ring skal det settes opp skilt med opplysninger om man\u00f8vreringsbestemmelser og hvordan dette kan kontrolleres. NVE skal godkjenne skiltenes utforming og plassering. De partier av isen p\u00e5 vann og inntaksmagasiner som mister b\u00e6reevnen p\u00e5 grunn av reguleringene og overf\u00f8ringene m\u00e5 markeres p\u00e5 kart p\u00e5 opplysningsskilt og merkes eller sikres. Side 5 For alle vassdragsanlegg skal det etableres og opprettholdes hensiktsmessige sikringstiltak av hensyn til allmennhetens normale bruk og ferdsel p\u00e5 og ved anleggene. 11. Etterunders\u00f8kelser Konsesjon\u00e6ren kan p\u00e5legges \u00e5 utf\u00f8re og bekoste etterunders\u00f8kelser av reguleringens virkninger for ber\u00f8rte interesser. Unders\u00f8kelsesrapportene med tilh\u00f8rende materiale skal stilles til r\u00e5dighet for det offentlige. NVE kan treffe n\u00e6rmere bestemmelser om hvilke unders\u00f8kelser som skal foretas og hvem som skal utf\u00f8re dem. 12. Luftovermetning Konsesjon\u00e6ren plikter i samr\u00e5d med NVE \u00e5 utforme anlegget slik at mulighetene for luftovermetning i magasiner, \u00e5pne vannveger og i avl\u00f8p til elv, vann eller sj\u00f8 blir minst mulig. Skulle det likevel vise seg ved anleggets senere drift at luftovermetning forekommer i skadelig omfang, kan konsesjon\u00e6ren etter n\u00e6rmere bestemmelse av NVE bli p\u00e5lagt \u00e5 bekoste tiltak for \u00e5 forhindre eller redusere problemene, herunder fors\u00f8k med hel eller delvis avstengning av anlegget for \u00e5 lokalisere \u00e5rsaken. 13. Varslingsplikt Konsesjon\u00e6ren plikter \u00e5 varsle NVE om navne- og/eller adresseendringer. Ved eventuell overdragelse av anlegget skal NVE bli varslet om overdragelsen i forkant. 14. Kontroll med overholdelsen av vilk\u00e5rene Konsesjon\u00e6ren underkaster seg de bestemmelser som til enhver tid m\u00e5tte bli truffet av NVE til kontroll med overholdelsen av de oppstilte vilk\u00e5r. Utgiftene med kontrollen erstattes det offentlige av konsesjon\u00e6ren etter n\u00e6rmere regler som fastsettes av NVE. For \u00e5 sikre at vedtak i medhold av vannressursloven blir gjennomf\u00f8rt, kan den ansvarlige p\u00e5legges tvangsmulkt til staten, jf. vannressursloven \u00a7 60. P\u00e5legg om mulkt er tvangsgrunnlag for utlegg. N\u00e5r et rettstridig forhold er konstatert kan det gis p\u00e5legg om retting og om n\u00f8dvendig p\u00e5legges stans i p\u00e5g\u00e5ende virksomhet, jf. vannressursloven \u00a7 59. Overskrides konsesjon eller konsesjonsvilk\u00e5rene eller p\u00e5legg fastsatt med hjemmel i vannressursloven kan det ilegges overtredelsesgebyr, eller straff med b\u00f8ter eller fengsel inntil tre m\u00e5neder, jf. vannressursloven \u00a7\u00a7 60a og 63 f\u00f8rste ledd bokstav c. Rune Flatby \u00d8ystein Grundt avdelingsdirekt\u00f8r seksjonssjef Dokumentet sendes uten underskrift. Det er godkjent i henhold til interne rutiner. "
}