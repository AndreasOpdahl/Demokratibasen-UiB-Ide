{
  "dokument_id": "75b32b4d-eca2-5f01-8bb5-843dcbfe1f03",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 57 fra Per J\u00f8rgensen (FrP) til byr\u00e5det om programmer for ungdom - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10571011/Svar-pa-skriftlig-sporsmal-nr-57-fra-Per-Jorgensen-FrP-til-byradet-om-programmer-for-ungdom-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/90505-3 Saksbehandler: Silje Myklebust Fra Dato: 17. juni 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 57 fra Per J\u00f8rgensen (FrP) til byr\u00e5det om programmer for ungdom - Utvalg for helse og sosial 2024 P\u00e5 studieturen til UHSO 27-29. mai til England fikk vi h\u00f8re mer hvordan politiet i London jobber opp mot ungdom som faller utenfor og har begynt med kriminalitet og/eller rus. Politiet samarbeidet med mange av de store fotballklubbene fra Premier League og kunne melde om at mange av ungdommene de fikk inn i disse programmene viste gode resultatet i form av at de ikke havnet i rettssystemet p\u00e5 nytt igjen. https://www.london.gov.uk/programmes-strategies/mayors-office-policing-and- crime/governance-and-decision-making/mopac-decisions-0/proposed-expansion-premier- league-kicks https://www.premierleague.com/news/1614719 https://www.premierleague.com/footballandcommunity/community/premier-league-kicks Sp\u00f8rsm\u00e5l: 1. Hva slags programmer/prosjekter finnes for ungdom i Bergen som er i denne m\u00e5lgruppen? 2. I en tid hvor ungdomskriminaliteten \u00f8ker i Bergen, vil byr\u00e5det ta initiativ til \u00e5 se p\u00e5 mulighetene for \u00e5 etablere tilsvarende programmer for ungdom her i Bergen? Svar fra byr\u00e5den: Takk for b\u00e5de informasjon og sp\u00f8rsm\u00e5l. 1. Bergen kommune har b\u00e5de internt og i samarbeid med frivillige og ideelle akt\u00f8rer satset p\u00e5 \u00e5 \u00f8ke mangfoldet av tilbud rettet mot alle barn. Samtidig har det ogs\u00e5 v\u00e6rt prioritert \u00e5 utvikle tilbud som retter seg direkte mot ulike m\u00e5lgrupper, som for eksempel barn og unge som har en utfordrende hverdag og/eller ikke g\u00e5r p\u00e5 skolen. Politiet er en n\u00e6r samarbeidspartner i flere av innsatsene. I frivillig og ideell sektor har vi flere tilbud og tiltak i Bergen for barn og unge som strever med utenforskap, herunder ogs\u00e5 rus og kriminalitet. Blant annet har kommunen et utstrakt samarbeid med M\u00f8hlenpris idrettslag (MIL), et idrettslag basert p\u00e5 frivillighet som jobber for \u00e5 gi tilh\u00f8righet til unge med minoritetsbakgrunn. MIL f\u00e5r ogs\u00e5 st\u00f8tte fra Kompetansesenteret for kriminalitetsforebygging. Forandringshuset V13 har tilbud til alle ungdommer, ogs\u00e5 de som av ulike \u00e5rsaker trenger ekstra st\u00f8tte. I tillegg er det et stort tilfang av ulike idrettsorganisasjoner som legger til rette for mestring og mening for unge gjennom et variert treningstilbud med trygge og inkluderende voksne til stede. Ut over dette er det mange varianter av frivillige og ideelle akt\u00f8rer som tilbyr aktiviteter som vi vet har en positiv virkning for barn og unge som har utfordringer med rus og kriminalitet. Kommunen har flere tiltak som er relevante for barn og unge som har rus- og/eller kriminalitetsutfordringer, blant annet \u00abDer ungdommen er\u00bb (DUE), FACT Ung og Tidlig Ute. For \u00e5 videreutvikle tilbudet foresl\u00e5r byr\u00e5det i fremlagt sak om ungdomskriminalitet \u00e5 utvikle og iverksette en modell for oppf\u00f8lging av barn og unge som er i gjentatt kontakt med politiet. Politiet skal i piloteringen v\u00e6re inngangsporten til tilbudet. Denne intervensjonen skal i tillegg til koordinering og oppf\u00f8lging hente frem og bygge p\u00e5 ressurser b\u00e5de i ungdommen selv, i familie, nettverk og p\u00e5 fritidsarenaer. Et av m\u00e5lene er \u00e5 bidra til positiv utvikling gjennom mestring og aktivitet, noe som programmet vist til i sp\u00f8rsm\u00e5let her ogs\u00e5 gj\u00f8r. 2. Det er et spennende program og samarbeid som vises til av sp\u00f8rsm\u00e5lsstiller. I saken om felles innsats mot ungdomskriminalitet i Bergen viser vi til viktigheten av et tett og n\u00e6rt samspill mellom kommune, frivillig/ideell sektor og andre akt\u00f8rer for \u00e5 gi tilbud til barn og unge i m\u00e5lgruppen. Byr\u00e5det vil ta med seg dette i arbeidet videre for \u00e5 bidra til mening og mestring for utsatte barn og unge. Gjennom \u00e5 samarbeide tett med frivillige- og ideelle organisasjoner og styrking av SLT-arbeidet vil kommunen kunne stimulere til utvikling av lignende intervensjoner. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}