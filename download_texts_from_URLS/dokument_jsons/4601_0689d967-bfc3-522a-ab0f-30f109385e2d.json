{
  "dokument_id": "0689d967-bfc3-522a-ab0f-30f109385e2d",
  "doc_type": "case_attachment",
  "kommune": 4601,
  "tittel": "eldrer\u00e5det taushetsplikt",
  "url": "https://bergen.kommune.no/politikere-utvalg/api/fil/bk360/11420107/eldreradet-taushetsplikt",
  "tekst": "H\u00f8ringsnotat \u2013 forslag til endringer i reglene om taushetsplikt i helsepersonelloven og pasientjournalloven mv Innledningsvis har eldrer\u00e5det en generell kommentar til forslaget om lovendringer. Norske lover lages naturligvis med utgangspunkt i en voksen A 4-person. Det er i utformingen tatt hensyn til at lover ogs\u00e5 skal gjelde for barn, unge, men ikke tilsvarende hensyn til eldre, personer med nedsatt funksjonsevne og innvandrere. Den siste gruppen har v\u00e6rt i sterk vekst de siste \u00e5r, og vil ofte ha store problemer med norsk spr\u00e5k. Dette betyr behov for et opplegg med n\u00e6rmere informasjon om aktuelle lover og lovendringer. Eldrer\u00e5det har vurdert h\u00f8ringsnotatet, og mener prinsipielt at det er behov for endringer. Eldrer\u00e5det \u00f8nsker en samlet ordning som p\u00e5 en tjenlig m\u00e5te kan balansere mellom taushetsplikt og informasjonsplikt. Det betyr at det er behov for endringer i det aktuelle lovverk. I starten vil eldrer\u00e5det peke p\u00e5 at vi mener en omtale av taushetsplikt i annet lovverk enn det nevnte i h\u00f8ringsnotatet, kunne v\u00e6rt nyttig. Det gjelder f.eks. straffeloven og ikke minst forvaltningsloven (s\u00e5 vidt nevnt i notatet). Denne siste balanserer hensynet til taushetsplikt i forvaltningsloven og til lovene kommentert i h\u00f8ringsnotatet. Eldrer\u00e5det har g\u00e5tt gjennom h\u00f8ringsnotatet, og har flere merknader og kommentarer. 4. Departementets vurderinger og forslag 4. 1 Innledning Eldrer\u00e5det er enig i f\u00f8lgende formuleringer fra departementet: \u00abHelseopplysninger i helse- og omsorgstjenesten er underlagt taushetsplikt. Samtidig f\u00f8lger b\u00e5de en rett og plikt til \u00e5 dele n\u00f8dvendige og relevante helseopplysninger med helsepersonell som har tjenstlig behov for dette.\u00bb Eldrer\u00e5det har f\u00e5r mange innspill fra p\u00e5r\u00f8rende om at denne informasjonsplikten ikke er overholdt. Dette har f\u00f8rt til uheldige konsekvenser b\u00e5de for familier og enkeltpersoner. R\u00e5det viser i denne sammenheng til dansk og svensk rett, som Norge kan l\u00e6re av. 4. 2 Tilgjengelige helseopplysninger Eldrer\u00e5det er i hovedsak enig i endringene som foresl\u00e5es, bl.a. \u00ab .... ny helsepersonellov \u00a7 23 om tilgjengeliggj\u00f8ring av opplysninger til helsehjelpsform\u00e5l (punkt 4.2.2).\u00bb R\u00e5det ser videre positivt p\u00e5 \u00ab .... ny hovedregel om taushetsplikt i helsepersonelloven \u00a7 21, uten at det materiellet innholdet endres.\u00bb Vi vil sterkt understreke f\u00f8lgende formulering: \u00abArbeidsgiver har p\u00e5 sin side plikt til \u00e5 organisere virksomheten p\u00e5 en slik m\u00e5te at helsepersonellet kan ivareta sine lovp\u00e5lagte plikter, jf helsepersonelloven \u00a7 16.\u00bb Eldrer\u00e5det er tilfreds med at forholdet til forvaltningsloven er nevnt. Som tidligere presisert, mener vi denne loven burde ha v\u00e6rt mer sentral i h\u00f8ringsnotatet. Vi er enige i f\u00f8lgende formulering: \u00abDepartementet foresl\u00e5r derfor at det presiseres i helsepersonelloven ny \u00a7 21 tredje ledd at personopplysninger om personen som tar kontakt med medisinsk n\u00f8dmeldetjeneste er taushetsbelagte opplysninger.\u00bb Vi er stort sett enige i det som skrives om \u00abtjenstlig behov\u00bb i notatet. Men eldrer\u00e5det skulle gjerne sett en n\u00e6rmere problematisering av begrepet. Hva f.eks. med forholdet til pasient og p\u00e5r\u00f8rende? 4. 3 Unntak fra taushetsplikten \u2013 helsepersonell uten behandlerrelasjon (ny \u00a7 24 i helsepersonelloven) Elderr\u00e5det er tilfreds med at departementet \u00e5pner for en viss oppmykning. Samtidig vil vi understreke virksomhetens ansvar for \u00e5 forebygge urettmessige oppslag i journal mm. 4. 4 Unntak fra taushetsplikten til annet enn helsehjelp (ny \u00a7 26 i helsepersonelloven) Eldrer\u00e5det er enig i \u00ab .... at adgangen til denne type oppslag videref\u00f8res, utvides noe og gjentas som ny \u00a7 26 f\u00f8rste ledd bokstav b.\u00bb Vi er ogs\u00e5 enige i \u00e5 bruke \u00abutdanning\u00bb istedenfor \u00aboppl\u00e6ring\u00bb. 4. 5 Andre endringer i reglene om taushetsplikt Dette punktet inneholder en rekke presiseringer, som eldrer\u00e5det i hovedsak er enig i, f. eks. f\u00f8lgende formulering: \u00abTaushetsplikt etter helsepersonelloven \u00a7 21 er ikke til hinder for at helseopplysninger om pasienten gj\u00f8res tilgjengelig for den opplysningene direkte gjelder eller andre i den utstrekning den som har krav p\u00e5 taushet samtykker.\u00bb Eldrer\u00e5det er enig i det departementet skriver om begrensninger i taushetsplikten, og vi er tilfredse med forslaget om tilst\u00f8tende lovendringer. 4. 6 S\u00e6rlige krav ved tilgang til helseopplysninger om utsatte grupper Det er positivt at departementet legger vekt p\u00e5 \u00abTilgjengeliggj\u00f8ring av helseopplysninger om barn og unge\u00bb. F\u00f8lgende burde tas h\u00f8yde for i lovteksten: Helserettslig myndighetsalder er 16 \u00e5r, men mydighetsalder mht til \u00f8konomisk ansvar er 18. Dette er et problem n\u00e5r pasienten p\u00e5 16 \u00e5r \u00f8nsker behandling, f.eks. kjeveortopedisk behandling eller kosmetisk behandling som inneb\u00e6rer store pasientkostnader over tid. Her kan ingen gj\u00f8res \u00f8konomisk ansvarlig dersom behandler ikke kan kreve at foreldre informeres om, og samtykker i, pasientens \u00f8nske om helsehjelp. Eldrer\u00e5det savner her en omtale av eldre, som tallmessig \u00f8ker dramatisk, og der mange har store utfordringer. Vi vil ogs\u00e5 trekke fram hensynet til p\u00e5r\u00f8rende. R\u00e5det ber om at dette punktet tas p\u00e5 alvor. 5. Personvern og informasjonssikkerhet Punktet inneholder interessante og viktige vurderinger. Vi vil spesielt trekke fram: \u00abN\u00f8dvendige og relevante helseopplysninger skal v\u00e6re tilgjengelige for helsepersonell (og annet personell) som har tjenstlig behov for dem, slik at det kan tas riktige beslutninger og ytes forsvarlig helsehjelp.\u00bb Om dette punktet hadde v\u00e6rt fulgt opp effektivt, ville vi kunne unng\u00e5tt de mange d\u00f8dsfall p\u00e5 sykehus som i dag skyldes informasjonssvikt. Departementet dr\u00f8fter dagens situasjon der journalopplysninger i stor grad lagres p\u00e5 desentraliserte servere, jf \u00a7 22 i pasientjournalloven. Vi er enige i departementets vurdering, og forutsetter at det blir gjort n\u00f8dvendige justeringer. 6. Flytting av dataansvar for oppbevaring av pasientjournalarkiv fra Helsedirektoratet til Riksarkivaren Eldrer\u00e5det mener dette er fornuftig. Samtidig vil vi peke p\u00e5 at det kreves en viss faglig kompetanse om pasientjournal hos Riksarkivaren. Vi mener dette kan l\u00f8ses gjennom et m\u00e5lrettet samarbeid med Helsedirektoratet. "
}