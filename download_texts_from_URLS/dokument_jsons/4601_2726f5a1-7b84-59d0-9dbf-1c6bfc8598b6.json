{
  "dokument_id": "2726f5a1-7b84-59d0-9dbf-1c6bfc8598b6",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 61 fra Per-Erik G\u00e5skjenn (KrF) om ferietilbud til utviklingshemmede. Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10613205/Svar-pa-skriftlig-sporsmal-nr-61-fra-Per-Erik-Gaskjenn-KrF-om-ferietilbud-til-utviklingshemmede-Utvalg-for-helse-og-sosial-2024",
  "tekst": " Byr\u00e5dsavdeling for eldre, helse og omsorg Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/95466-3 Saksbehandler: Marit Hagevik Fra Dato: 21. juni 2024 Byr\u00e5d for eldre helse og omsorg Svar p\u00e5 skriftlig sp\u00f8rsm\u00e5l nr. 61 fra Per-Erik G\u00e5skjenn (KrF) om ferietilbud til utviklingshemmede. Utvalg for helse og sosial 2024 Representanten Per-Erik G\u00e5skjenn (KrF) har den 10. juni 2024 sendt inn f\u00f8lgende skriftlige sp\u00f8rsm\u00e5l: Bystyret vedtok 31.01.2024 at ferietilbudet til utviklingshemmede skal videref\u00f8res. I vedtaket ligger en forutsetning om at bystyret ikke \u00f8nsker endringer som rammer brukerne av tilbudet. Til stor glede for mange ble sommerleiren ogs\u00e5 i \u00e5r lagt til B\u00f8mlo Folkeh\u00f8gskole, der brukerne opplever trygge og kjente rammer. I BA fremkommer det at flere som i mange \u00e5r har benyttet seg av ferietilbudet n\u00e5 har f\u00e5tt avslag p\u00e5 sine s\u00f8knader om \u00e5 delta. Av de som har st\u00e5tt frem i avisen melder de om uendret livs- og helsesituasjon fra foreg\u00e5ende \u00e5r, og en medisinsk situasjon som blir h\u00e5ndtert godt av erfarne ledere p\u00e5 leiren. Det ser alts\u00e5 ut til \u00e5 ligge til grunn andre kriterier for deltakelse i \u00e5r enn tidligere \u00e5r. For meg fremst\u00e5r det underlig at bystyret har bedt om at ferietilbudet skulle videref\u00f8res, men at utslaget er at mange for f\u00f8rste gang avvises i d\u00f8ren. Sp\u00f8rsm\u00e5l til byr\u00e5den: Mener byr\u00e5det at h\u00e5ndteringen av saken ivaretar intensjonen i bystyrets vedtak? Vi viser til Rutine for skriftlige sp\u00f8rsm\u00e5l i Allmenningen: https://allmenningen.bergen.kommune.no/styringsdokument/SD-19-109 Svar fra byr\u00e5den: Med sv\u00e6rt korte frister er det gjennomf\u00f8rt en anbudsprosess slik at kommunen ogs\u00e5 i \u00e5r kan gjennomf\u00f8re feriereiser for voksne personer med utviklingshemming. Tilbudet er, som tidligere \u00e5r, for personer uten behov for helsepersonell eller v\u00e5ken nattevakt. Etaten har ansvar for \u00e5 sikre at s\u00f8kerne oppfyller disse kriteriene. S\u00f8knader er ogs\u00e5 kvalitetssikret av fagseksjonen i dialog med helsepersonell i etat og kommuneoverlege f\u00f8r beslutning. Antall deltakere er betinget i hvor mange som oppfyller kriteriene. Selv om kriteriene for deltakelse ligger fast er det i \u00e5r gjort andre medisinskfaglige vurderinger sammenlignet med tidligere \u00e5r. Flere har derfor opplevd \u00e5 f\u00e5 avslag p\u00e5 sine s\u00f8knader. Etter at sp\u00f8rrer sendte inn sitt skriftlige sp\u00f8rsm\u00e5l har byr\u00e5den s\u00f8rget for at flere av de som opprinnelig fikk avslag p\u00e5 sin s\u00f8knad likevel f\u00e5r reise til B\u00f8mlo. Dette er n\u00e5 mulig fordi vi har f\u00e5tt tak i helsepersonell som kan v\u00e6re til stede p\u00e5 ferieleiren. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}