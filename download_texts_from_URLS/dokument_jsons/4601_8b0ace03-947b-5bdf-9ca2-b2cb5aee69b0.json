{
  "dokument_id": "8b0ace03-947b-5bdf-9ca2-b2cb5aee69b0",
  "doc_type": "case_attachment",
  "kommune": 4601,
  "tittel": "Notat. Forvaltningsrevisjon av skolehelsetjeneste og helsestasjon for ungdom",
  "url": "https://bergen.kommune.no/politikere-utvalg/api/fil/bk360/11186264/Notat-Forvaltningsrevisjon-av-skolehelsetjeneste-og-helsestasjon-for-ungdom",
  "tekst": "Notat knyttet til forvaltningsrevisjon av skolehelsetjenesten og helsestasjon for ungdom Etter \u00e5 ha gjennomg\u00e5tt oversendt dokumentasjon fra Bergen kommune (frist 13. september), samt innspill fra kontrollutvalget, kommunen (etter oppstartsm\u00f8te) ungdomsr\u00e5det og kommunalt r\u00e5d for personer med funksjonsnedsettelse foresl\u00e5r Deloitte med dette underproblemstillinger til hovedproblemstilling 1 og 2 i p\u00e5g\u00e5ende forvaltningsrevisjon av skolehelsetjeneste og helsestasjon for ungdom i Bergen kommune. I tillegg foresl\u00e5r vi en endring i metodebruk i prosjektet. Forslag til underproblemstillinger og metodeendringer er gjort rede for i dette notatet og markert med gul farge. Vi sender dette notatet som et tillegg til statusrapporten slik at kontrollutvalget kan vurdere om de \u00f8nsker \u00e5 ta stilling til foresl\u00e5tte justeringer i m\u00f8tet 24.09.2024. 1. Underproblemstillinger til problemstilling 1 og 2 I henhold til vedtak i kontrollutvalgsm\u00f8te 21.05.2024 har Deloitte n\u00e5 utarbeidet underproblemstillinger til hovedproblemstilling 1 og 2 i plan for forvaltningsrevisjon av skolehelsetjenesten og helsestasjon for ungdom. I arbeidet med underproblemstillingene har vi tatt hensyn til innspill fra kontrollutvalget i m\u00f8te 21.05.2024, uttalelse fra ungdomsr\u00e5det datert 11.06.2024, innspill fra Bergen kommune i oppstartsm\u00f8te 27.08.2024, samt egne vurderinger etter gjennomgang av dokumentasjonen fra kommunen som ble tilsendt Deloitte 13.09.2024. Merk at hovedproblemstilling 3 allerede hadde underproblemstillinger i prosjektplanen som ble lagt frem for kontrollutvalget i mai-m\u00f8tet. Vi foresl\u00e5r f\u00f8lgende problemstillinger (tilf\u00f8yelsene i problemstillingene er markert i gult): 1. I hvilken grad er det etablert et styringssystem (system for internkontroll) som bidrar til \u00e5 sikre et tilfredsstillende tilbud om skolehelsetjeneste og helsestasjon for ungdom i kommunen? Under dette a) I hvilken grad er det etablert en hensiktsmessig struktur for styring og oppf\u00f8lging av skolehelsetjeneste og helsestasjon for ungdom? b) I hvilken grad er det etablert tilstrekkelig med f\u00f8ringer og rutiner for \u00e5 sikre en enhetlig praksis ved de ulike skolehelsetjenestene og helsestasjon for ungdom? c) Er det etablert system for \u00e5 sikre tilstrekkelig kapasitet og kompetanse i skolehelsetjeneste og helsestasjon for ungdom? d) I hvilken grad s\u00f8rger kommunen for at erfaringer fra de ansatte, avviksmeldinger og risikovurderingene brukes aktivt for \u00e5 forbedre tjenestene? 2. I hvilken grad sikrer kommunen at tilbudet i skolehelsetjenesten og helsestasjon for ungdom (HFU) er i samsvar med krav i regelverket og nasjonale faglige retningslinjer? Under dette: a) Er tilbudet i skolehelsetjenesten og helsestasjon for ungdom tilstrekkelig tilgjengelig for brukerne (bruk av SoMe, tilgjengelig drop-in, \u00e5pningstider, plassering, tilbud for gutter, kj\u00f8nnsn\u00f8ytralt spr\u00e5k mv.)? b) I hvilken grad sikrer skolehelsetjenesten og helsestasjon for ungdom tilstrekkelig med r\u00e5d og veiledning i forhold til fysisk, psykisk og seksuell helse, tilpasset ungdoms behov? c) Er det etablert system og rutiner for samarbeid med andre relevante kommunale tjenester? (eksempelvis skoler, barnevern, psykolog, NAV og kommunelegen). Under dette: i. Er det etablert system for samarbeid med relevante akt\u00f8rer for \u00e5 tilby helhetlige og koordinerte tjenester for barn og unge? ii. Er det etablert samarbeid med relevante akt\u00f8rer for \u00e5 forebygge ungdomskriminalitet i de fire byomr\u00e5dene? 3. I hvilken grad sikrer skolehelsetjenesten og helsestasjon for ungdom tilstrekkelig brukermedvirkning? Under dette: a) Er det etablert samarbeid med relevante akt\u00f8rer for \u00e5 forebygge ungdomskriminalitet i de fire byomr\u00e5dene? I hvilken grad er det etablert systemer for \u00e5 hente inn og nyttiggj\u00f8re seg av erfaringer fra brukere av tjenestene? b) Hvordan sikrer skolehelsetjenesten og helsestasjon for ungdom brukermedvirkning p\u00e5 systemniv\u00e5 (ungdomsr\u00e5d, elevr\u00e5d o.l.)? 2. Endring i metode I prosjektplan til kontrollutvalget i mai hadde vi lagt inn f\u00f8lgende under metode og intervju: \u00abVi \u00f8nsker ogs\u00e5 \u00e5 gjennomf\u00f8re fokusgruppeintervju med barn og unge ved utvalgte ungdomsskoler i de fire byomr\u00e5dene (eksempelvis elevr\u00e5dsrepresentanter) for \u00e5 f\u00e5 deres tilbakemeldinger p\u00e5 tilgjengelighet, kapasitet mv. i skolehelsetjenesten og helsestasjon for ungdom. Vi tar sikte p\u00e5 \u00e5 gjennomf\u00f8re intervju ved to skoler i hvert byomr\u00e5de; til sammen 8 intervju.\u00bb Etter innspill fra kommunalt r\u00e5d for personer med funksjonsnedsettelse, innspill fra Bergen kommune i oppstartsm\u00f8te 27.08.2024, samt egne vurderinger foresl\u00e5r vi \u00e5 ta ut fokusgruppeintervju og erstatte dette med sp\u00f8rreunders\u00f8kelse: Vi \u00f8nsker ogs\u00e5 \u00e5 sende ut sp\u00f8rreunders\u00f8kelse barn og unge p\u00e5 10. trinn ved til sammen \u00e5tte utvalgte ungdomsskoler i de fire byomr\u00e5dene og til elever p\u00e5 3. trinn ved tre videreg\u00e5ende skoler for \u00e5 f\u00e5 deres tilbakemeldinger p\u00e5 tilgjengelighet, kapasitet mv. i skolehelsetjenesten og helsestasjon for ungdom. Mvh, Kjersti Gjuvsland, prosjektleder. "
}