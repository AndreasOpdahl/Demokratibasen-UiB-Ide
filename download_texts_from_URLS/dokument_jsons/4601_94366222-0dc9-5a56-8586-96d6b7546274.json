{
  "dokument_id": "94366222-0dc9-5a56-8586-96d6b7546274",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 04092024, Sak 290/24, Eierskapskontroll av arbeidsmarkedsbedriftene",
  "url": "https://bergen.kommune.no/politikere-utvalg/api/fil/bk360/11096595/Innstilling-vedtak-Eierskapskontroll-av-arbeidsmarkedsbedriftene",
  "tekst": "Eierskapskontroll av arbeidsmarkedsbedriftene Bergen bystyre behandlet saken i m\u00f8tet 04.09.2024 sak 290/24 og fattet f\u00f8lgende vedtak: 1. Bystyret tar Deloittes rapport \u00abEierskapskontroll av arbeidsmarkedsbedriften\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av eierskapskontrollen. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av desember 2024. Bergen bystyres behandling Eivind Haldor Hermansen (H) ba om habilitetsvurdering til saken p\u00e5 bakgrunn av at han som daglig leder i Midtun Vekst har v\u00e6rt intervjuet i saken og sendt inn dokumentasjon som er brukt i eierskapskontrollen. I tillegg omhandler saken Midttun Vekst AS. Hermansen anser seg selv som inhabil til \u00e5 behandle saken. En offentlig tjenestemann eller folkevalgt er etter forvaltningsloven \u00a7 6, f\u00f8rste ledd, bokstav e inhabil til \u00e5 tilrettelegge grunnlaget for en avgj\u00f8relse eller treffe avgj\u00f8relse i en forvaltningssak n\u00e5r han leder eller har ledende stilling i et selskap som er part i saken. Det legges til grunn at Midtun Vekst er part i saken, jf. forvaltningsloven \u00a7 2, f\u00f8rste ledd, bokstav e. Som en konsekvens av dette foreligger det automatisk inhabilitet etter \u00a7 6 f\u00f8rste ledd bokstav e. P\u00e5 bakgrunn av dette kjente Bergen bystyre, Hermansen inhabil til \u00e5 behandle sak 290/24. Juliet Balgobin (H) m\u00f8tte. Eivind N\u00e6vdal-Bolstad (H) ba om \u00e5 f\u00e5 sin habilitet vurdert i denne saken p\u00e5 bakgrunn av at han ble intervjuet i saken som dav\u00e6rende finansbyr\u00e5d med ansvar for kommunens oppf\u00f8lging av arbeidsmarkedsbedriftene. Vurdering av habilitet er gjort etter forvaltningsloven \u00a7 6 annet ledd. Utgangspunktet er at tidligere byr\u00e5der som utgangspunkt ikke blir inhabile n\u00e5r de senere eventuelt trer inn i bystyret eller utvalg og behandler saker de behandlet som byr\u00e5d. Kommunaldirektoratet har i lignende saker imidlertid uttalt at det kan \u00abv\u00e6re holdepunkter for at en tidligere byr\u00e5d er inhabil dersom bystyrets behandling kan v\u00e6re til kritikk eller tap av omd\u00f8mme for vedkommende.\u00bb Bystyret er ikke kjent med at det vurderes \u00e5 fremme den type kritikk mot N\u00e6vdal-Bolstad for hans deltakelse ved behandling av saken som finansbyr\u00e5d, som skulle gi grunnlag for \u00e5 vurdere unntak fra hovedregelen om habilitet. Bystyret mener p\u00e5 bakgrunn av dette at det klart ikke er grunnlag for \u00e5 vurdere N\u00e6vdal-Bolstad inhabil p\u00e5 bakgrunn av sin tidligere befatning av saken som finansbyr\u00e5d. P\u00e5 bakgrunn av dette kjente Bergen bystyre N\u00e6vdal- Bolstad habil til \u00e5 delta i behandlingen av sak 290/24. F\u00f8lgende representanter tok ordet: Anette Strand (H) Votering: Innstillingen punkt 1 \u2013 3 ble vedtatt enstemmig. Utvalg for finans, kultur og n\u00e6ring hadde saken til orientering i m\u00f8tet 21.08.2024 sak 121/24: Utvalg for finans, kultur og n\u00e6ring tok saken til orientering. Kontrollutvalget innstiller til bystyret. Kontrollutvalget behandlet saken i m\u00f8tet 11.06.2024 sak 62/24 og fattet f\u00f8lgende vedtak: 1. Kontrollutvalget tar Deloittes rapport \u00abEierskapskontroll av arbeidsmarkedsbedriftene\u00bb til orientering. 2. Kontrollutvalget tar opplysningene i h\u00f8ringsuttalelsen fra byr\u00e5dsavdeling for finans til orientering. 3. Kontrollutvalget sender rapporten til bystyret. Kontrollutvalget behandlet saken i m\u00f8tet 11.06.2024 sak 62/24 og fattet f\u00f8lgende innstilling til bystyret: Kontrollutvalgets innstilling er likelydende med bystyrets vedtak. Forslag til vedtak: Forslaget og kontrollutvalgets vedtak er likelydende. Forslaget til innstilling til bystyret: Forslaget og kontrollutvalgets innstilling er likelydende. 2 "
}