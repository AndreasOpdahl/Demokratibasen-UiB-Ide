{
  "dokument_id": "ecebb4ae-6431-5ee1-9a27-8d6ae8c44d79",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 22 til Reidar Digranes fra Eline Haakestad (MDG) om oppf\u00f8lgning av utslippsfrie oppdrettsanlegg - Utvalg for finans, kultur og n\u00e6ring ",
  "url": "https://bergen.kommune.no/politikere-utvalg/api/fil/bk360/9913617/Svar-pa-skriftlig-sporsmal-nr-22-til-Reidar-Digranes-fra-Eline-Haakestad-MDG-om-oppfolgning-av-utslippsfrie-oppdrettsanlegg-Utvalg-for-finans-kultur-og-naering-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/28016-3 Saksbehandler: Gerd Nilsen Fra Dato: 27. februar 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 22 til Reidar Digranes fra Eline Haakestad (MDG) om oppf\u00f8lgning av utslippsfrie oppdrettsanlegg - Utvalg for finans, kultur og n\u00e6ring Bakgrunn: I svar til interpellasjon nr. 1 i bystyret 31. januar svarte blant annet n\u00e6ringsbyr\u00e5den: \u00abByr\u00e5den anerkjenner at denne n\u00e6ringen, som andre n\u00e6ringer i vekst, ikke er fritatt fra utfordringer som m\u00e5 l\u00f8ses. Havbruksn\u00e6ringen har som m\u00e5l \u00e5 operere i sameksistens med villfisk og andre arter, forbedre fiskevelferden, bruke nye f\u00f4ringredienser og kutte klimagassutslipp. N\u00e6ringen har kommet langt, og ny kunnskap, teknologi og innovasjon utvikles \u00e5r for \u00e5r. Byr\u00e5den har tiltro til n\u00e6ringen, myndighetene og gjeldende regelverk, og har forventning om at disse sammen kommer til \u00e5 l\u00f8se de utfordringene n\u00e6ringen st\u00e5r overfor, ett steg av gangen\u00bb. Da byr\u00e5den i debatten videre ble utfordret p\u00e5 sp\u00f8rsm\u00e5l om dyrevelferd i sj\u00f8, svarte han avslutningsvis i interpellasjonsdebatten at han ikke har ansvar for dyrevelferd i sj\u00f8. Representanten vil her p\u00e5peke at \u00e5rsaken til dyrevelferd i oppdrettsanlegg utenfor Bergen kommune debatteres i bystyret er at villfisk i Bergen kommune p\u00e5virkes negativt av nevnte oppdrett. Videre p\u00e5pekte byr\u00e5den at byr\u00e5det ikke f\u00f8rer politikk som g\u00e5r utover nasjonale regler. Men i gjeldende anskaffelsesstrategi kan vi lese dette, vedtatt i bystyret i 2022: Bystyret ber byr\u00e5det om \u00e5 st\u00f8tte opp om utviklingen i retning av utslippsfrie oppdrettsanlegg gjennom \u00e5 vurdere hvordan Bergen kommune kan prioritere akt\u00f8rer som leverer fisk fra lukkede anlegg eller av villfisk Sp\u00f8rsm\u00e5l til byr\u00e5den: Hvordan har merknaden nevnt ovenfor blitt fulgt opp? Hvorfor velger byr\u00e5det \u00e5 se bort ifra vedtatt politikk? Hadde villfisken i Bergen hatt det bedre hvis det ikke eksisterte oppdrettsanlegg som p\u00e5virket villfisken? Svar fra byr\u00e5den: Sp\u00f8rsm\u00e5let viser til interpellasjon fra representanten Berbain (SV) om kommunal boikott av oppdrettslaks, behandlet i bystyret 31.1.24. Merknaden det vises til i sp\u00f8rsm\u00e5let, som retter seg mot utslippsfrie oppdrettsanlegg, er merknad 4 fra bystyrets behandling 22.6.22 av anskaffelsesstrategien 2022-2025 (sak 195/22). Det legges til grunn at med \u00abutslippsfrie oppdrettsanlegg\u00bb, menes i denne sammenhengen prim\u00e6rt anlegg som ikke har utslipp av fisk og lus. Representanten Garrido (SV) stilte muntlig sp\u00f8rsm\u00e5l vedr\u00f8rende prioritering av akt\u00f8rer som leverer fisk fra lukkede anlegg eller av villfisk til dav\u00e6rende byr\u00e5d i utvalg for finans, kultur og n\u00e6ring 30.11.22 (Arkivnr 2022/186430). Redegj\u00f8relser som den gang kom frem, representerer langt p\u00e5 vei den situasjonen som fortsatt r\u00e5r i dag: Bergen kommune kj\u00f8per fisk av akt\u00f8rer som leverer villfisk s\u00e5 vel som oppdrettsfisk, og store mengder av fisken p\u00e5 dagens avtaler er villfisk som makrell, sild, hyse og lyr. I konkurransen om fisk og fiskeprodukter til produksjonskj\u00f8kken fra 2022 brukte kommunen milj\u00f8merker som et tildelingskriterium, og 26 av 103 produktlinjer p\u00e5 avtalen er MSC- sertifisert. Marine Stewardship Council sertifiserer b\u00e6rekraftig fangst av ville marine organismer eller ferskvannsorganismer. Leverand\u00f8ren opplyser i tilbudet at de \u00ab\u00f8nsker \u00e5 levere produkter som i hovedsak er sertifiserte, men det vil kunne skje endringer i sertifiseringen av ulike fiskerier. F.eks. har kyst-torsk mistet sin MSC-sertifisering siste \u00e5ret.\u00bb I Norge er oppdrettsfisk mest utbredt i form av laks og \u00f8rret, og p\u00e5 den nevnte fiskeavtalen til produksjonskj\u00f8kken utgj\u00f8r produkter av disse to artene 11,7 % av forventet volum. Videre er det i diverse matavtaler der fiskeprodukter forekommer, stilt krav om at \u00abDet skal ikke leveres fisk eller fiskeprodukter som fremkommer av sist oppdaterte versjon av Norsk r\u00f8dliste for arter. I 2022 fantes det ingen fisk fra lukkede oppdrettsanlegg tilgjengelig i markedet for Bergen kommune, etter det Innkj\u00f8p Konsern kjente til. Dette er fortsatt situasjonen i dag. Oppdrettsn\u00e6ringen er viktig for Norge og verden, og scorer godt p\u00e5 flere b\u00e6rekraftsparametre, blant annet knyttet til tilgang p\u00e5 n\u00e6ringsrik og sunn mat for verdens befolkning, og en produksjon av animalsk protein uten bruk av antibiotika og med et sv\u00e6rt lavt CO2-utslipp per kilo sammenlignet med de fleste andre kilder. Oppdrettsn\u00e6ringen, som andre n\u00e6ringer generelt og vekstn\u00e6ringer spesielt, har sine utfordringer som m\u00e5 l\u00f8ses. N\u00e6ringen jobber aktivt med forbedringer, og ny kunnskap og teknologi gj\u00f8r n\u00e6ringen stadig bedre. Trafikklys-systemet fra nasjonalt hold, setter begrensninger for produksjonen n\u00e5r b\u00e6rekraft og fiskevelferd krever det. Byr\u00e5den st\u00f8tter og setter sin lit til nasjonalt regelverk. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}