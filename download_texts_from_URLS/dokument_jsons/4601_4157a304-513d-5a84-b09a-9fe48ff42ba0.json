{
  "dokument_id": "4157a304-513d-5a84-b09a-9fe48ff42ba0",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 46 fra Mikkel Gr\u00fcner (SV) om Christi Krybbe skoler - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10731024/Svar-pa-skriftlig-sporsmal-nr-46-fra-Mikkel-Gr-ner-SV-om-Christi-Krybbe-skoler-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/104884-3 Saksbehandler: Ylva-Helen Svanberg Helle Fra Dato: 28. juni 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 46 fra Mikkel Gr\u00fcner (SV) om Christi Krybbe skoler - Utvalg for barnehage, skole og idrett Representanten Mikkel Gr\u00fcner (SV) har 25.06.2024 sendt inn f\u00f8lgende skriftlige sp\u00f8rsm\u00e5l: Skriftlig sp\u00f8rsm\u00e5l til skolebyr\u00e5den, evt. andre relevante byr\u00e5der: I revidert budsjett 2024 skriver byr\u00e5det f\u00f8lgende om Christi Krybbe skoler: \u00abDet er gjennomf\u00f8rt en utredning av ulike konsept for \u00e5 m\u00f8te behovene p\u00e5 Christi Krybbe skoler knyttet til l\u00e6ringsmilj\u00f8, SFO samt n\u00e6rmilj\u00f8. Bruk av \u00d8vregaten 5 til skoleform\u00e5l inng\u00e5r i gjennomf\u00f8rt utredning. Det er tunge verneinteresser i den historiske skolen samt i omr\u00e5det for\u00f8vrig. Prosjektet har vist seg krevende og det gjennomf\u00f8res ytterligere utredninger for enkelte av konseptene for \u00e5 gi et tilstrekkelig beslutningsunderlag.\u00bb Sp\u00f8rsm\u00e5l til byr\u00e5den: 1. Hvilke alternativer for Christi Krybbe skoler jobber n\u00e5 kommunen med \u00e5 utrede, og hvor langt har man kommet i dette arbeidet? 2. Skolen har f\u00e5tt melding fra byr\u00e5dsavdelingen at \"det er bedt om\" at 0+ utredes med revidert funksjons- og arealprogram, herunder hva som skal skje med \u00d8vregaten 5 samt Krybbesmauet 3 og 5, til tross for at dette ble frar\u00e5det i konseptvalgutredningen fra 2021. Hvem har besluttet at dette skal utredes videre, og hva er begrunnelsen for dette? 3. H\u00f8sten 2021 ble det oppdaget nye skader p\u00e5 \u00d8vregaten 5. Er det gjennomf\u00f8rt en ny utredning av \u00e5 rive \u00d8vregaten 5 og \u00e5 ha en alternativ plassering av gymsal etter dette, slik KVUen anbefaler? Dersom en slik utredning ikke er gjennomf\u00f8rt, hvorfor ikke? 4. Vurderer byr\u00e5det utviklingen av Christi Krybbe skoler som en del av arbeidet med \u00e5 bedre bomilj\u00f8ene i V\u00e5gsbunnen, og i s\u00e5 fall p\u00e5 hvilken m\u00e5te? 5. Planlegger byr\u00e5det \u00e5 legge fram en sak for bystyret med de ulike alternativene for utviklingen og oppussingen av Christi Krybbe skoler? Svar fra byr\u00e5den: Siden sp\u00f8rsm\u00e5lene knytter seg til et av kommunens skolebygg, som ligger under ansvarsomr\u00e5det til Byr\u00e5dsavdeling for finans, er sp\u00f8rsm\u00e5lene forelagt byr\u00e5d for finans som har gitt f\u00f8lgende tilbakemelding: Den opprinnelige konseptvalgutredningen (KVU) for Christi Krybbe skoler ble levert i desember 2021, den gang med en anbefaling om rehabilitering og nybygg (konsept 2). Som f\u00f8lge av betydelig usikkerhet knyttet til kostnader og gjennomf\u00f8rbarhet av prosjektet, vedtok bystyret i H\u00d8P2023-2026 \u00e5 utrede 2 av konseptene fra KVU\u2019en videre for \u00e5 f\u00e5 et best mulig beslutningsgrunnlag for et valg av l\u00f8sning. De to konseptene som ble utredet videre var: Konsept 1 (K1): Rehabilitering av dagens skolebygg, \u00d8vregaten 5, Krybbesmauet 5 og vaktmesterbolig. Konsept 2 (K2): Rehabilitering av dagens skolebygg, \u00d8vregaten 5, Krybbesmauet 5 og vaktmesterbolig, med et nybygg med gymsal og allmenning i tillegg. M\u00e5let for den videre utredningen var \u00e5 f\u00e5 mer kunnskap og sikkerhet omkring teknisk gjennomf\u00f8rbarhet, gjennomf\u00f8rbarhet ift. verneinteresser, reguleringsrisiko, og kostnader. Utredningen viser at b\u00e5de K1 og K2 er gjennomf\u00f8rbare rent teknisk. Med hensyn til reguleringsrisiko er det i veiledningsm\u00f8te med Plan- og bygningsetaten blitt tydelig signalisert at begge konsepter vil utl\u00f8se plankrav, og at hensynet til verneinteresser vil v\u00e6re avgj\u00f8rende for godkjenning av en reguleringsplan. Dernest vil universell utforming \u2013 b\u00e5de i byggene og for \u00e5 knytte omr\u00e5dene sammen til et helhetlig skoleanlegg \u2013 v\u00e6re et hovedtema i en reguleringsplan. I forhold til temaet verneinteresser har det derfor ogs\u00e5 v\u00e6rt tett dialog med Vestland fylkeskommune (VLFK) som vernemyndighet for byggene og uteomr\u00e5det. VLFK har kommet med en forh\u00e5ndsvurdering av alternativene K1 og K2, samt en vurdering av mulighetene for \u00e5 rive \u00d8vregaten 5 for \u00e5 etablere et nybygg. VLFK er tydelig p\u00e5 at K2 ikke er gjennomf\u00f8rbart sett ut fra regionale kulturmilj\u00f8interesser. VLFK er ogs\u00e5 negativ til rivning av \u00d8vregaten 5, som til tross for skader har betydelig kulturminneverdi, b\u00e5de i seg selv og som del av et milj\u00f8. Siden VLFK har innsigelsesmyndighet i et reguleringsplanarbeid, er K2 vurdert som ikke gjennomf\u00f8rbart ift. verneinteresser. K2 er derfor ikke videre utredet med hensyn til kostnader, kun K1. P\u00e5 basis av det ovennevnte er det utarbeidet en revidert kostnadskalkyle for K1. Denne bygger p\u00e5 byggenes tilstand, som generelt sett er d\u00e5rlig, og p\u00e5 byggenes verneverdi, som generelt sett er h\u00f8y. Dette bidrar til en h\u00f8yere kostnadskalkyle enn tidligere antatt. Som en del av utredningen er det foretatt en usikkerhetsanalyse av kostnadene i prosjektet. Resultatet av denne gir et P85 kostnadsanslag for K1 p\u00e5 531 mill. kroner. Dette tilsvarer 2,53 mill. kr per elev og ca. 134 000 kr per kvm. Til sammenligning er gjennomsnittlig kostnad per kvm for skolene Storetveit, Sl\u00e5tthaug, Garnes, Eidsv\u00e5g, Nordnes, Kronstad og Holen 65 129 kr per kvm. Kostnaden per kvm for Christi Krybbe skoler ligger dermed mer enn dobbelt s\u00e5 h\u00f8yt som snittet for skolebygg ellers i Bergen. Det er ikke gitt noen konkrete politiske f\u00f8ringer for det videre arbeidet med akkurat dette prosjektet. I tr\u00e5d med byr\u00e5dets generelle fullmakter Del1, \u00a7 2.4, er det byr\u00e5det som skal ta endelig stilling til hvilket konsept som skal legges til grunn for den videre prosjektutviklingen. Imidlertid har bystyret i lys av kommunens \u00f8konomiske stilling og de fremtidige \u00f8konomiske utsiktene, vedtatt at alle byggeprosjekter som det ikke er fattet gjennomf\u00f8ringsvedtak for, skal gjennomg\u00e5s kritisk for \u00e5 identifisere og foresl\u00e5 effektiviseringer i arealbruk. Med utgangspunkt i det reviderte P85-anslaget for Christi Krybbe skoler vil det v\u00e6re faglig uforsvarlig om det beslutningsgrunnlaget som legges frem for byr\u00e5det ikke ogs\u00e5 inneholdt et annet og valgbart alternativt. Et alternativt konsept med et redusert prosjektomfang i forhold til det som inng\u00e5r i K1, der en i st\u00f8rre grad lar bygges utforming v\u00e6re f\u00f8rende l\u00f8sninger og der en ser p\u00e5 mulighetene for \u00e5 utnytte arealene mer effektivt enn i dag, er det som i det videre vil v\u00e6re benevnt konsept \u00ab0+\u00bb. Dette konseptet vil v\u00e6re en videreutvikling av det konseptet som var omfattet av utredningen fra 2021. Som en del av utredningen av 0+- konseptet vil det ogs\u00e5 avklares og gis anbefalinger av hva som er hensiktsmessig bruk av Krybbesmauet 3 og 5 som i dag er utleid, samt hvorvidt \u00d8vregaten 5 b\u00f8r inng\u00e5 som del av Christi Krybbe skoler. Uansett hva som blir det endelige valget av konsept, vil et rehabiliteringsprosjekt for Christi Krybbe skoler kreve plass i en erstatningsskole. Per i dag er Christi Krybbe skoler planlagt midlertidig flyttet til skoledelen av Mindemyren flerbruksbygg n\u00e5r dette st\u00e5r ferdig til bruk. Byr\u00e5det har en uttalt m\u00e5lsetting om at alle de skolene i Bergen som ikke har helseverngodkjenning i dag, raskest mulig skal bli helseverngodkjent. Siden et rehabiliteringsprosjekt for Christi Krybbe skoler vil ligger noen \u00e5r frem i tid, vil det v\u00e6re \u00f8nskelig og hensiktsmessig \u00e5 gjennomf\u00f8re tiltak som gj\u00f8r at den aktuelle skolen i mellomtiden kan innfri forskriftskrav til inneklima. Den faglige anbefalingen er derfor at en p\u00e5 kort sikt gjennomf\u00f8rer n\u00f8dvending vedlikehold og utbedringer som gj\u00f8r det mulig \u00e5 s\u00f8ke om ny helseverngodkjenning. For sp\u00f8rsm\u00e5let om utviklingen av Christie Krybbe skoler vurderes som en del av arbeidet med \u00e5 bedre bomilj\u00f8ene i V\u00e5gsbunnen s\u00e5 anerkjenner byr\u00e5det skolens utfordringer som f\u00f8lge av dens n\u00e6rhet til V\u00e5gsbunnen, og erkjenner at n\u00e6rmilj\u00f8et har et stort behov for trygge fellesarenaer for barn og unge, der skolen utpekes til \u00e5 kunne fylle en slik viktig funksjon. Byr\u00e5d for finans opplyser at det er ingen direkte kobling mellom prosjektmandatet for utviklingen av Christi Krybbe skoler og de utfordringene som bomilj\u00f8ene i V\u00e5gsbunnen st\u00e5r overfor. Indirekte vil prosjektet likevel kunne gi de positive ringvirkningene det sp\u00f8rres om. Samfunnsm\u00e5let til prosjektet ved skolen er \u00e5 sikre at Christi Krybbe skoler har et skoletilbud i et funksjonelt og trygt skoleanlegg. Gjennom dette skal man blant annet sikre at ansatte og elever ved Christi Krybbe skoler har et fungerende skoleanlegg med et godt fysisk arbeidsmilj\u00f8, og at n\u00e6rmilj\u00f8et har tilgang til lokaler og arealer som samlings- og m\u00f8tested med flerbruk og fremme av kultur, sosial aktivitet og tilh\u00f8righet. Byr\u00e5det legger vekt p\u00e5 at skolene ikke bare er skoler, men ogs\u00e5 viktige m\u00f8teplasser i n\u00e6rmilj\u00f8et, og n\u00e6rmilj\u00f8ets bruk av skoleanlegget kan spille en avgj\u00f8rende rolle i \u00e5 bygge fellesskapsf\u00f8lelse og tilh\u00f8righet til et lokalmilj\u00f8. Skolene skal kunne v\u00e6re i bruk etter skoletid og v\u00e6re en god m\u00f8teplass p\u00e5 tvers av generasjoner, kulturer og ulike brukergrupper. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}