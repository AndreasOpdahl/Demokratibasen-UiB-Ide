{
  "dokument_id": "3b12b4ee-54b3-5f15-979d-9cff7eeb0cf1",
  "doc_type": "case_presentation",
  "kommune": 4601,
  "tittel": "Fana, gnr 32 bnr 19 Stamsneset. Klage over avslag p\u00e5 s\u00f8knad om terrenginngrep og fasadeendring",
  "url": "https://bergen.kommune.no/politikere-utvalg/api/fil/bk360/9505134/Framstilling-Fana-gnr-32-bnr-19-Stamsneset-Klage-over-avslag-pa-soknad-om-terrenginngrep-og-fasadeendring",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/254591-5 Fana, gnr 32 bnr 19 Stamsneset. Klage vedr. avslag p\u00e5 s\u00f8knad om terrenginngrep og fasadeendring Hva saken gjelder: Saken gjelder s\u00f8knad om legalisering av vesentlig terrenginngrep (etablering av en utfylling p\u00e5 ca. 2100 m3 med stein og grus som dekker et areal p\u00e5 1400 m2) og fasadeendring (nytt tak, inngangsd\u00f8rer og fasader i st\u00e5lplater) p\u00e5 et veksthus, p\u00e5 en eiendom hvor det tidligere er drevet en st\u00f8rre gartnerivirksomhet. S\u00f8knaden er foranlediget av ulovlighetsforf\u00f8lging med p\u00e5legg om retting. Det er tidligere gitt tillatelse til oppf\u00f8ring av garasje og grillhytte, samt rivning av 4 veksthus p\u00e5 eiendommen, som ble p\u00e5klaget av naboer. Et samtidig avslag p\u00e5 s\u00f8knad om bruksendring, fasadeendring og vesentlig terrenginngrep (vedtak av 08.02.2022) ble opprettholdt av UMBY i sak 431/22 og stadfestet av Statsforvalteren den 09.03.2023. Den nye s\u00f8knaden ble avsl\u00e5tt i vedtak datert 28.09.2023, da det ikke kan gis dispensasjoner fra plankravet og LNF-form\u00e5let som oms\u00f8kt, samt at tiltaket strider mot \u00a7 29-2 om visuelle kvaliteter med krav om minst mulig bruk av store fyllinger. Avslaget er p\u00e5klaget den 19.10.2023 av Harris advokatfirma AS v/ adv. Bjelland p\u00e5 vegne av tiltakshaver Dag Hope. Eiendommen er regulert til N\u00e6ringsbebyggelse \u2013 BN1 av omr\u00e5dereguleringsplan for YTREBYGDA. GNR 33 BNR 7 MFL., DOLVIK - HOPE, MARINAOG BOLIGOMR\u00c5DE (planID 60200000), vedtatt: 16.06.2021. I KPA2018 er eiendommen vist med arealform\u00e5l LNF-omr\u00e5der, og den ligger i hensynssone for Landskap \u2013 funksjonell strandsone, Faresone - brann-/eksplosjonsfare 3 knappen og Flyst\u00f8y gul sone, samt Bestemmelsesomr\u00e5der: #10 \u2013 forhold som skal avklares og belyses - \u00abmeldepliktsone Avinor\u00bb. Tiltaket krever dispensasjon fra reguleringsplanens \u00a7 2.1.1 med krav om en samlet detaljreguleringsplan for feltet BN1, med ny tilkomstvei, samt fra \u00a7 5.4 hvor \u00abDel av gnr 32/19 og 39 som inng\u00e5r i BN1 ... forvaltes som LNF-omr\u00e5de fram til detaljregulering er godkjent og rekkef\u00f8lgekrav er oppfylt\u00bb, jf. KPA2018 \u00a7 3.1 om LNF-omr\u00e5der, som begge er oms\u00f8kt. Ved en ev. omgj\u00f8ring m\u00e5 ogs\u00e5 dispensasjon fra reguleringsplanens \u00a7 3.1.2 (krav om utbedring av Grimstadvegen o_SKV1 og fortau o_SF) jf. \u00a7\u00a7 3.2 og 3.2.6 om rekkef\u00f8lgekrav innvilges. Slik dispensasjon er oms\u00f8kt i brev datert 16.02.2024. Ansvarlig s\u00f8ker opplyser at det er foretatt nabovarsling i samsvar med pbl \u00a7 21-3, og det er mottatt merknad P\u00e5l \u00d8ystein Hope og Tove Elin Savland (gbnr 32/3). Det fremmes at tiltaket gir ulemper for skoleveien i omr\u00e5det og vil f\u00f8re til st\u00f8rre trafikkbelastning enn det tilkomstveien er dimensjonert for. Det vises til st\u00f8yulemper fra driften. Det anf\u00f8res at rekkef\u00f8lgekravene i planen er n\u00f8dvendige for \u00e5 ivareta slike hensyn. Ansvarlig s\u00f8ker viser til at plassen som er utfylt i dag brukes til produksjon av sedum, som ikke for\u00e5rsaker noen \u00f8kt trafikk. Omr\u00e5det er avsatt transformert til industri, men regelverket st\u00e5r i veien for \u00e5 \u00f8ke industriaktiviteten. Plan- og bygningsetaten har vurdert merknadene og kommet til samme vurdering om behovet for planlegging av omr\u00e5det mht. utbedring av trafikksituasjonen. 1 Bymilj\u00f8etaten har i uttalelse datert 25.09.2023, frar\u00e5det at oms\u00f8kte dispensasjoner innvilges. Det vurderes \u00e5 v\u00e6re uheldig at LNF-omr\u00e5det tilf\u00f8res st\u00f8rre volum av tilkj\u00f8rte masser uten at forholdet er endelig avklart gjennom en reguleringsplan. Etat for Landbruk har i uttalelse datert 21.09.2023 vurdert at oms\u00f8kte tiltak vil gi en vesentlig tilsidesettelse av landbrukshensynet og at dispensasjon derfor ikke b\u00f8r tillates. Statens Vegvesen har i uttalelse datert 19.09.2023 vist til at et av hensynene bak plankravet er at infrastrukturbehov b\u00e5de skal avklares og sikres. Dispensasjonen frar\u00e5des da transformasjonen av omr\u00e5det til n\u00e6ringsform\u00e5l vil kreve en planmessig avklaring av utbedringsbehovet i Grimstadvegen. Vestland Fylkeskommune har i uttalelse datert 21.09.2023 fremmet at tiltaket forutsetter en utbedring av kryss mellom Stamsneset og Grimstadvegen. Det frar\u00e5des at dispensasjon innvilges. Dersom dispensasjon skal innvilges anbefales det at det stilles vilk\u00e5r om at tilkomstveien m\u00e5 utbedres og at en eventuell tillatelse m\u00e5 bortfalle dersom dette ikke gjennomf\u00f8res. Avinor og Forsvarsbygg meddeler at de ikke har noen s\u00e6rskilte merknader til tiltaket. Klagers anf\u00f8rsler Klager gj\u00f8r gjeldende at vilk\u00e5rene for \u00e5 dispensere er oppfylt. Som alternativ l\u00f8sning, foresl\u00e5s vilk\u00e5rsstillelse for utbedring av krysset mellom Stamsneset x Grimstadvegen som et avb\u00f8tende trafikktiltak, slik Vestland Fylkeskommune foresl\u00e5r i sin uttalelse. Driften av Hope Gartneri opph\u00f8rte i 2004/2005, som har v\u00e6rt adskillig mer omfattende enn dagens drift Utomhus Vest AS. Det angir klare rammer for at tiltaket ikke medf\u00f8rer trafikk\u00f8kninger/utl\u00f8ser en utvidet bruk av vei. Det vises til at veiretten til eiendommen er privatrettslig avklart gjennom dom i jordskifteretten i 2017, der det er de samme parter/naboer som betvilte veiretten som n\u00e5 har p\u00e5klaget oms\u00f8kte tiltak. Tiltakshaver er kun ansvarlig for 10% av veikostnader fordelt p\u00e5 fem virksomheter p\u00e5 Stamsneset, som underbygger at det er begrenset med trafikk til eiendommen. Det forekommer ingen reell endring ved utfylling av steinmasser, ettersom massene er tilfylt p\u00e5 allerede grusede arealer, og med rene masser fra egen eiendom. Tiltakene medf\u00f8rer ingen reduksjon av dyrkbar jord eller omdisponering av areal. Forskjellen er at omr\u00e5det n\u00e5 best\u00e5r av ett sammenhengende planert omr\u00e5de, fremfor planering p\u00e5 flere ulike niv\u00e5er der tidligere veksthus sto plassert, som gir en mer hensiktsmessig arealutnyttelse. Veksthuset anf\u00f8res \u00e5 ha en bruk innenfor godkjente form\u00e5l, der fasadeendringene ikke medf\u00f8rer en bruksendring. For \u00f8vrig forholder bruken og driften p\u00e5 eiendommen seg innenfor rammene av tidligere godkjente bruk og infrastruktur. Dagens drift best\u00e5r foruten om lager og utsalg av gr\u00f8nne produkter, sedumtak og ferdigplen, ogs\u00e5 av videre avling og s\u00e5ing av stiklinger for sedumtak. Den tidligere gartneridriften omfattet ogs\u00e5 et visst lagringsform\u00e5l uten at dette blir ansett \u00e5 komme i konflikt med gjeldende form\u00e5l. Klager kan dermed ikke se at tiltaket kan v\u00e6re omfattet av plankravet. Tiltaket vil heller ikke vanskeliggj\u00f8re en senere regulering av omr\u00e5det. En planprosess vil derfor v\u00e6re uforholdsmessig tid- og kostnadskrevende sett hen til tiltakenes karakter og omfang. I vurderingen m\u00e5 det ogs\u00e5 tillegges betydelig vekt p\u00e5 at det i 2010 ble gitt rammetillatelse til flere av de oms\u00f8kte tiltakene. Det anf\u00f8res med dette at hensynene bak plankravet ikke vil tilsidesettes i vesentlig grad. Det vises for \u00f8vrig til klagen i sin helhet. 2 I ettersendt dispensasjonss\u00f8knad argumenteres det for at vilk\u00e5rene for \u00e5 gi dispensasjon for rekkef\u00f8lgekravene er oppfylt. Det vises til at det er begrenset trafikk til eiendommen og dagens drift ikke utl\u00f8ser utvidet bruk av vei. Det anf\u00f8res videre at i sammenheng med at bakgrunnen for regulerte rekkef\u00f8lgekrav til oppgradering av Grimstadvegen er forbedring av trafikksikkerhet, er en klar fordel at (godkjente) sprengningsmasser fra egen eiendom kan plasseres- og nyttiggj\u00f8res p\u00e5 egen eiendom uten behov for bort-transportering; som ville medf\u00f8rt betydelige ulemper b\u00e5de for milj\u00f8 og belastning/p\u00e5virkning av veinett og trafikksikkerhet. Tiltakshaver uttrykker seg ogs\u00e5 villig til \u00e5 utf\u00f8re avb\u00f8tende trafikktiltak ved utbedring av krysset mellom Stamsneset x Grimstadvegen i p\u00e5vente av utbygging i tr\u00e5d med reguleringsplan, slik Vestland Fylkeskommune foresl\u00e5r i uttalelse av 21.09.23. Det vises til dispensasjonss\u00f8knaden i sin helhet. Fagetatens vurdering og anbefaling: Plan- og bygningsetaten som fagetat opprettholder vurderingen av at det ikke kan gis dispensasjon etter pbl. \u00a7 19-2. Det vises innledningsvis til at jordskifterettens dom gir en privatrettslig avklaring som ikke tar for seg offentligrettslige f\u00f8ringer for trafikksikkerhet og belastning mht. tilkomstveiens t\u00e5legrense. I omr\u00e5de \u00abBN1\u00bb, er ny adkomstveg til Stamsneset n\u00e6ringsomr\u00e5de underlagt krav om detaljregulering, jf. \u00a7 2.1.1. Iht. \u00a7 5.4 skal denne avklare n\u00f8dvendige utredninger og restriksjoner basert p\u00e5 \u00abforurensingsforskriften, storulykkeforskriften, forsvarets aktivitet, st\u00f8yretningslinjer T-1442\u00bb samt ev. behov for konsekvensutredninger. Det er ikke foretatt konkrete vurderinger av utredningsbehovet eller tatt overordnet stilling til hvordan utbyggingsstrukturen til i n\u00e6ringsomr\u00e5dene skal se ut, der bl.a. infrastrukturbehovet, utforming av tilkomstvei og plassering av tiltaket (mht. utfylling n\u00e6rt vassdrag) ikke er tilstrekkelig avklart. Dispensasjon kan medf\u00f8re at utgifter knyttet til krav om oppgradering av infrastrukturen skjevfordeles ved en senere utbygging. Arealform\u00e5let BN1 skal iht. \u00a7 5.4 forvaltes som LNF-omr\u00e5de fram til dette er regulert og n\u00f8dvendige rekkef\u00f8lgekrav er oppfylt. Tiltaket faller tydelig utenfor de utbyggingsform\u00e5l som er tillatt innenfor LNF-omr\u00e5der etter KPA \u00a7 31.1. Fagetaten har forst\u00e5else for at omr\u00e5det tidligere er benyttet til gartneri og at utfyllingen ikke vil inneb\u00e6re omdisponering av dyrket mark, men opprettholder at utfyllingen kommer i vesentlig motstrid med hensynene bak LNF- form\u00e5let. B\u00e5de utfyllingen og tilknyttet bruksform\u00e5l gir en vesentlig tilsidesettelse av landskaps- og naturhensynet, og det vises til uttalelser fra Bymilj\u00f8etaten og Etat for Landbruk. Ulempen er bl.a. at eiendommen videref\u00f8res og utvikles med n\u00e6ringsform\u00e5l uten at infrastrukturen i omr\u00e5det er dimensjonert for en slik bruk. Tiltaket er ogs\u00e5 avsl\u00e5tt etter pbl. \u00a7 29-2 med henvisning til at tiltak skal ha god tilpasning mot sine \u00abnaturlige omgivelser\u00bb og f\u00f8ringer nedfelt i KPA2018 \u00a7 8.2.9 om at nye byggetiltak skal ha \u00abgod terrengtilpasning med minst mulig bruk av store skj\u00e6ringer, fyllinger og murer\u00bb, da tiltaket vurderes \u00e5 gi en uheldig innpassing mot de naturlige omgivelsene ved eiendommen. Tiltaket er avhengig av dispensasjon fra reguleringsplanens \u00a7 3.1.2 om rekkef\u00f8lgekrav jf. ogs\u00e5 \u00a7 3.2.0 og 3.2.6, som ikke er oms\u00f8kt, og som forutsetter at tilkomstveien ogs\u00e5 skal reguleres. Fagetaten stiller seg negativ til en ev. dispensasjon, som vil gi en uheldig vridning av kostnadene, og dermed d\u00e5rligere forutsetning for planrealiseringen, og p\u00e5peker at denne i tilfelle m\u00e5 gj\u00f8res midlertidig og m\u00e5 kunne tilbakekalles av kommunen p\u00e5 ethvert tidspunkt slik at eiendommen ikke kan fritas fra senere \u00f8konomiske byrder ved realisering av planen. Det vises for \u00f8vrig til fagnotat 08.11.2023 i sin helhet. \u00d8konomiske konsekvenser: Ingen relevans. 3 Byr\u00e5dets vurdering og anbefaling/konklusjon: Byr\u00e5det har vurdert klagen, og kan ikke se at det er opplysninger i klagen som tilsier en omgj\u00f8ring av vedtaket. Klager har tidligere s\u00f8kt om bruksendring, fasadeendring og terrenginngrep, og f\u00e5tt avslag p\u00e5 dette den 08.02.2022, som ble stadfestet av Statsforvalteren i mars 2023. En ny s\u00f8knad er n\u00e5 fremlagt der endringen fra tidligere er at s\u00f8knaden om bruksendring av veksthuset utg\u00e5r, samtidig som arealomfanget av masseutfyllingen er \u00f8kt fra 780 m2 til 1400 m2 (2100 m3). I tilknytning til forrige s\u00f8knad, ble det opplyst at veksthuset skulle brukes til lagring av utstyr for produksjon av ferdigplen og sedum/bergknapp. I den nye s\u00f8knaden er det opplyst at behovet for bruksendring fra drivhus til redskapshus har falt bort ettersom det ikke lenger drives med lagervirksomhet ved gartneriet. Byr\u00e5det har forst\u00e5else for klagers argumentasjon om at dagens drift ikke medf\u00f8rer noen trafikk\u00f8kning i forhold til tidligere drift, men mener at dette ikke er avgj\u00f8rende. Det sentrale er at de fysiske endringene som er gjort p\u00e5 eiendommen er omfattende, og vil kunne legge til rette for en ny bruk som beh\u00f8ver en planmessig avklaring. Som Statsforvalteren p\u00e5pekte i sitt vedtak, er den trafikken som den tidligere gartneriproduksjonen utl\u00f8ste, ikke lenger et treffende sammenligningsgrunnlag, ettersom flere av veksthusene p\u00e5 eiendommen n\u00e5 er revet og et st\u00f8rre areal er planert ut. For \u00f8vrig mener byr\u00e5det at verken lanskapshensyn eller hensyn bak LNF-form\u00e5let kan tillegges noen st\u00f8rre vekt i dispensasjonsvurderingen, da \u00a7 5.4 ikke har som intensjon \u00e5 verne om slike hensyn, det sentrale er at n\u00e6ringsform\u00e5let er uten rettsvirkning frem til det foreligger godkjent detaljregulering. Det er en kjensgjerning at trafikksituasjonen p\u00e5 den lokale adkomstvegen gjennom boligomr\u00e5det (BFS1) er sv\u00e6rt krevende, og byr\u00e5det viser til planforutsetningene om at denne situasjonen kun kan l\u00f8ses gjennom en regulering med krav om opparbeidelse av en ny adkomstveg. Byr\u00e5det mener p\u00e5 denne bakgrunn at det er prinsipielt uheldig \u00e5 gi dispensasjoner, ogs\u00e5 fordi omr\u00e5deplanen ble vedtatt i bystyret i juni 2021. Ved \u00e5 gi dispensasjoner, som s\u00e6rlig p\u00e5virker muligheten for oppgradering av veinettet, vil f\u00f8re til at form\u00e5let med omr\u00e5dereguleringen undergraves. Ettersom det foreligger et press fra ogs\u00e5 andre n\u00e6ringsakt\u00f8rer p\u00e5 Stamsneset som s\u00f8ker om tilsvarende dispensasjoner, ser byr\u00e5det behov for en streng dispensasjonspraksis for \u00e5 f\u00e5 realisert den nye vegen, der innslagspunktet for hvilke typer av tiltak som krever regulering b\u00f8r overholdes. Byr\u00e5det vil derfor henstille klager om \u00e5 g\u00e5 sammen med de andre akt\u00f8rene i omr\u00e5det for \u00e5 f\u00e5 den aktuelle bruken av arealet, samt tiltakene med tilh\u00f8rende veginfrastruktur regulert. P\u00e5 denne bakgrunn anbefales avslaget opprettholdt. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 28.09.2023 opprettholdes. Klagen tas ikke til f\u00f8lge. Dato: 2. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 4 Vedlegg: 1) Fagetatens notat datert 08.11.2023 med f\u00f8lgende vedlegg: a) Oversiktskart b) Oversiktsfoto c) Situasjonsplan d) Vedtak datert 28.09.2023 e) Klage datert 19.10.2023 f) Dispensasjonss\u00f8knad g) Nabomerknader h) Uttalelse fra Bymilj\u00f8etaten datert 25.09.2023 i) Uttalelse fra Etat for Landbruk datert 21.09.2023 j) Uttalelse fra Statens Vegvesen datert 19.09.2023 k) Uttalelse fra Vestland Fylkeskommune datert 21.09.2023 l) Tegninger 2) Ytrebygda gnr 32 bnr 19 Stamneset 65. Supplerende s\u00f8knad 5 "
}