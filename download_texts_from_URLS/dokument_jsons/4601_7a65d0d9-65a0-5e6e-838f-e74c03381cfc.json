{
  "dokument_id": "7a65d0d9-65a0-5e6e-838f-e74c03381cfc",
  "doc_type": "case_attachment",
  "kommune": 4601,
  "tittel": "\u00c5sane gnr 198 bnr 146 Hylkjebakken 12 Klage over avslag p\u00e5 s\u00f8knad om nybygg av garasje",
  "url": "https://bergen.kommune.no/politikere-utvalg/api/fil/bk360/7550059/Asane-gnr-198-bnr-146-Hylkjebakken-12-Klage-over-avslag-pa-soknad-om-nybygg-av-garasje",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2022/54538-11 \u00c5sane gnr 198 bnr 146 Hylkebakken 12 Klage over avslag p\u00e5 s\u00f8knad om nybygg av garasje Hva saken gjelder: Saken gjelder klage over avslag p\u00e5 s\u00f8knad om nybygg av garasje. Det ble gitt avslag i vedtak datert 11.03.2022 da en kom til at det ikke er grunnlag for \u00e5 dispensere fra regulert byggegrense mot vei, jf. pbl. \u00a7 19-2. Vedtaket ble p\u00e5klaget av tiltakshaver Fred Gunnar Eide i e-post datert 14.03.2022. Det ble opplyst at Advokatfirmaet Harris vil komme med utfyllende klage, men det er ikke mottatt supplerende klage. Garasjen/carporten er allerede oppf\u00f8rt, og det er s\u00e5ledes tale om en legalisering. Det har v\u00e6rt en tilsynssak p\u00e5 eiendommen (saksnr. sak 201915838) hvor det ble gitt p\u00e5legg om retting den 22.06.2020. P\u00e5legget ble stadfestet av Fylkesmannen i Vestland (n\u00e5 Statsforvalteren i Vestland) i vedtak datert 05.10.2020. Det har tidligere v\u00e6rt s\u00f8kt om tillatelse til etablering av garasje/carport (saksnr. 201008118 og 202108474). S\u00f8knadene ble ikke realitetsbehandlet som f\u00f8lge av mangler. Eiendommen omfattes av reguleringsplan 8160008, og er regulert til bolig. Deler av arealet hvor garasjen/carporten er lokalisert, er avsatt til arealform\u00e5let vei. Kommuneplanens arealdel (KPA) 2018 viser den som \u00f8vrig byggesone, og innenfor hensynssone veist\u00f8y, gul og r\u00f8d sone. Tiltaket krever dispensasjon fra avstandsbestemmelsene i pbl. \u00a7 29-4 og fra byggegrensen i reguleringsplan. Det er s\u00f8kt om dispensasjon, jf. pbl. \u00a7 19-1. Deler av tiltaket ligger innenfor areal som er vist med form\u00e5let vei, men det er ikke s\u00f8kt om dispensasjon. Det er opplyst fra ansvarlig s\u00f8ker Bygg Prosjekt AS at det er foretatt nabovarsling i tr\u00e5d med pbl. \u00a7 21-3 og det er ikke mottatt merknader. Staten vegvesen frar\u00e5der den 20.09.2021 at det dispenseres fra regulert byggegrense mot vei. F\u00f8r det er vedtatt plan for ny sykkelstamveg b\u00f8r det ikke innvilges dispensasjoner fra byggegrense i reguleringsplan. Av hensyn til mulig fremtidig veiutvidelse for sykkelstamvei langs E39 frar\u00e5der en at det dispenseres fra byggegrensen i reguleringsplan nr. 8160008. Det er ogs\u00e5 kommet inn en ny uttalelse som er datert 13.07.2022 med samme konklusjon. Tiltakshaver fremmet \u00f8nske om en at det tinglyses en erkl\u00e6ring om at carporten rives for egen regning n\u00e5r ny sykkelstamveg skal bygges, men en er skeptiske til slike avtaler da det er krevende \u00e5 f\u00f8lge opp i ettertid. En mener ogs\u00e5 konkret i denne saken at det ikke vil v\u00e6re rett \u00e5 inng\u00e5 en avtale som er i strid med reguleringsplan. Hensynet til trafikksikkerhet blir tillagt avgj\u00f8rende vekt. Klagers anf\u00f8rsler: Klager anf\u00f8rer at eiendomsgrensene som er lagt til grunn i saken er uriktige, og at tiltaket er lokalisert innenfor tiltakshaver sin eiendom, samt at det ble gitt tillatelse til carport/garasje i 1 2006. Det er videre anf\u00f8rt at eventuelle planer som gjelder utvidelse av vei, vil ligge langt frem i tid, og at dette derfor ikke kan tillegges avgj\u00f8rende betydning i forbindelse med vurderingen av om det skal innvilges dispensasjon. En er av den oppfatning at grensene er feil merket i kartet. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Fagetaten kan ikke se at det tidligere er gitt tillatelse til tiltaket. Det har v\u00e6rt s\u00f8kt om tillatelse, men dette har ikke blitt behandlet grunnet mangler. Det bemerkes ogs\u00e5 at ferdigmelding i sak 200411330 datert 07.12.2006, omhandler bod, terrasse og st\u00f8yskjerm. Videre vises det til at selv om tiltaket er f\u00f8rt inn i matrikkelen med bygningsnummer 139947428, inneb\u00e6rer ikke dette n\u00f8dvendigvis at tiltaket er godkjent. Ettersom tiltaket er i strid med byggegrensen i reguleringsplan 8160008 kan ikke tiltaket etableres i samsvar med SAK10 \u00a7 4-1, da det er i strid med reguleringsplan. Bestemmelsen forutsetter at tiltaket er i tr\u00e5d med plan. Tiltaket er derfor avhengig av dispensasjon fra byggegrensen. I tillegg er deler av tiltaket lokalisert p\u00e5 areal avsatt til veiform\u00e5l, og dermed avhengig av dispensasjon fra arealform\u00e5let. Videre er heller ikke avstand til nabogrensen i samsvar med SAK10 \u00a7 4-1 f\u00f8rste ledd bokstav a, ved tiltaket er lokalisert n\u00e6rmere enn 1 m. Det vises ogs\u00e5 til at tiltaket g\u00e5r utover eiendomsgrensen og over p\u00e5 bnr 360 hvor Statens vegvesen er hjemmelshaver. Fagetaten opprettholder vurderingen om at det ikke foreligger rettslig grunnlag for \u00e5 dispensere fra byggegrensen i reguleringsplanen \u00a7 2.1.1. Det vises til at Statens vegvesen har uttalt seg negativt, at det er lagt til grunn de grensene som fremg\u00e5r av tilgjengelig kartmateriale og at planen b\u00f8r endres fremfor at det dispenseres. I forbindelse med eventuelle fremtidige planer om utbedring av E39, s\u00e5 m\u00e5 det i byggesaksbehandlingen tas utgangspunkt i det som f\u00f8lger av reguleringsplan. Fremdriftsplan knyttet til utbedring av E39 kan ikke tale for at det skal dispenseres. Hva gjelder de privatrettslige forholdene knyttet til at tiltaket er etablert utover eiendomsgrensene, vises det til at det ikke er redegjort for om det foreligger privatrettslig avtale som \u00e5pner for dette. Tiltaket fremst\u00e5r derfor \u00e5 v\u00e6re i strid med pbl. \u00a7 21-6, ved at de n\u00f8dvendige privatrettslige rettighetene for \u00e5 realisere tiltaket ikke foreligger. Utfra kartgrunnlaget som kommunen har tilgjengelig, fremst\u00e5r det som \u00e5penbart at deler av tiltaket ligger inne p\u00e5 bnr 360. Det kan dermed ikke gis tillatelse, uten at eiendomsgrensene er fastlagt. Det vises her til at det i klagen er anf\u00f8rt at det er uriktige grenser, men det er likevel ikke foretatt en oppm\u00e5ling som fastsl\u00e5r at grensene er uriktige. Fagetaten har vurdert at det ikke er behov for befaring i saken for \u00e5 sikre at den er tilstrekkelig opplyst, jf. fvl. \u00a7 17. Det vises for \u00f8vrig til fagetatens notat datert 16.05.2022 i sin helhet. Saken ble returnert til Plan- og bygningsetaten i brev datert 29.09.2022 og ble oversendt politisk behandling p\u00e5 nytt ved et tilleggsnotat som er datert 11.10.2022. Det fremg\u00e5r av tilleggsnotat datert 11.10.2022 at usikkerheten som ble gjort gjeldende knyttet til grensene var noe av bakgrunnen for at saken ble realitetsbehandlet, selv om en mener det fremst\u00e5r klart at tiltaket g\u00e5r over nabogrensen. Selv om det foreligger indikasjoner p\u00e5 at saken kunne v\u00e6rt avvist etter pbl. \u00a7 21-6, s\u00e5 ble s\u00f8knaden realitetsbehandlet. Det fremg\u00e5r av pbl. \u00a7 21-6 andre ledd at: \u00abForvaltningsloven kapittel VI om klage og omgj\u00f8ring gjelder ikke for bygningsmyndighetenes avgj\u00f8relser om ikke \u00e5 ta stilling til privatrettslige forhold\u00bb. N\u00e5r det da ikke ble tatt n\u00e6rmere stilling til de privatrettslige rettighetene, herunder ved at s\u00f8knaden ble avvist, s\u00e5 er 2 bygningsmyndighetene og klageinstansen avsk\u00e5ret fra \u00e5 ta stilling til dette b\u00e5de ved omgj\u00f8ring utenfor klagesak etter forvaltningsloven \u00a7 35, men ogs\u00e5 i forbindelse med selve klagesaksbehandlingen etter fvl. \u00a7 33 og \u00a7 34. Dersom tiltaket er i strid med privatrettslige rettigheter, s\u00e5 er det alts\u00e5 ikke anledning til \u00e5 ta dette sp\u00f8rsm\u00e5let opp p\u00e5 et senere tidspunkt, n\u00e5r s\u00f8knaden f\u00f8rst har blitt realitetsbehandlet. Ved eventuell tillatelse, s\u00e5 m\u00e5 de privatrettslige forholdene i tilfelle avklares f.eks. gjennom de alminnelige domstolene. Selv om s\u00f8knaden ikke ble avvist, s\u00e5 inneb\u00e6rer ikke en tillatelse etter plan- og bygningsloven en avklaring av de privatrettslige forholdene. Det er i tilfelle tiltakshaver som tar en risiko ved \u00e5 etablere tiltak i strid med privatrettslige forhold, jf. \u00a7 21-6 f\u00f8rste ledd fjerde punktum. Det kan stilles vilk\u00e5r til en tillatelse, jf. pbl. \u00a7 21-4 femte ledd andre setning bokstav a (tidligere 6. ledd). Det vises i den forbindelse til rundskriv H-01/10, der det i kap. 6.4 er uttalt at: \u00abBestemmelsen i \u00a7 21-4 sjette ledd andre punktum og sjuende ledd er hovedsakelig i samsvar med ordlyden i pbl.85 \u00a7 95 nr. 5 f\u00f8rste og andre ledd slik den lyder etter lovendringen i forbindelse med ny lov om eigedomsregistrering, jf. Ot.prp. nr. 70 (2004 \u2013 2005). Bestemmelsen gir kommunen hjemmel til \u00e5 kreve at tiltakshaver s\u00f8rger for \u00e5 rekvirere oppm\u00e5lingsforretning slik at eventuelle uklare grenser som kan ha betydning for s\u00f8knaden eller for \u00e5 f\u00e5 gjennomf\u00f8rt tiltaket, blir avklart\u00bb. Ved eventuell tillatelse er det dermed anledning til \u00e5 stille vilk\u00e5r om at det m\u00e5 gjennomf\u00f8res en oppm\u00e5lingsforretning, for \u00e5 f\u00e5 avklart om tiltaket kan realiseres innenfor eiendomsgrensene. Det vises til tilleggsnotatet i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det er kommet til at vedtaket b\u00f8r opprettholdes. Byr\u00e5det tiltrer fagetatens vurdering om at det ikke er grunnlag for \u00e5 dispensere fra reguleringsplanen \u00a7 2.2.1 om byggegrense, jf. pbl. \u00a7 19-2 da hensynene bake bestemmelsen vil bli \u00abvesentlig tilsidesatt\u00bb dersom det dispenseres. Hovedhensynet bak byggegrensen er \u00e5 plassere bygning p\u00e5 den enkelte tomt i forhold til terreng og omr\u00e5dets bebyggelsesstruktur. I dette tilfelle m\u00e5 det ogs\u00e5 sees hen til det tilgrensende arealform\u00e5let som er vei og eiendommens n\u00e6rhet til E 39. Tiltaket vil kunne komme i en konflikt med en eventuell mulig fremtidig vegutvidelse for sykkelstamvegen langs E 39. Etter en lovendring av pbl. \u00a7 19-2 andre ledd er kommunen gitt en mer direkte plikt til \u00e5 ivareta regionale interesser. Byr\u00e5det legger derfor stor vekt p\u00e5 at Statens vegvesen har uttalt seg negativt i saken. Videre vises det til at det i omr\u00e5det er utfordringer knyttet til tilbudet for myke trafikanter, slik at en b\u00f8r v\u00e6re varsom med \u00e5 dispensere for tiltak som vil kunne komme i konflikt med disse interessene. Da byr\u00e5det er kommet til at hensynene vil bli vesentlig tilsidesatt ved en dispensasjon, foretas det ikke en vurdering av om fordelene ved \u00e5 dispensere vil v\u00e6re klart st\u00f8rre enn ulempene da vilk\u00e5rene for dispensasjon er kumulative, jf. pbl. \u00a7 19-2. Videre er deler av tiltaket vurdert \u00e5 v\u00e6re plassert innenfor arealform\u00e5let vei, og det er behov for en dispensasjon vedr\u00f8rende dette. Det er ikke s\u00f8kt om dispensasjon. Byr\u00e5det viser til at det ikke kan vurderes om det skal gis dispensasjon i saken uten at dette er oms\u00f8kt, da dispensasjon krever \u00abgrunngitt s\u00f8knad\u00bb, jf. pbl. \u00a7 19-1. Det vil v\u00e6re en saksbehandlingsfeil \u00e5 gi dispensasjon uten at dette er s\u00f8kt om. At en tillatelse til dispensasjon ikke kan gis uten at det foreligger begrunnet s\u00f8knad f\u00f8lger ogs\u00e5 av Sivilombudets uttalelse i SOMB-2011- 2256. N\u00e5r det gjelder sp\u00f8rsm\u00e5let om de privatrettslige rettighetene fremg\u00e5r det av pbl. \u00a7 21-6 at dersom det fremst\u00e5r \u00ab\u00e5penbart\u00bb at tiltakshaver ikke innehar de n\u00f8dvendige privatrettslige 3 rettigheter, s\u00e5 skal s\u00f8knaden avvises. Bestemmelsen ble endret i 2015 og ordlyden \u00abklart\u00bb ble byttet ut med \u00ab\u00e5penbart\u00bb. Det f\u00f8lger av forarbeidene (prop. 99 L (2013-2014) at: \u00abVed \u00e5 erstatte begrepet \"klart\" med \"\u00e5penbart\" er terskelen for \u00e5 kunne avvise en s\u00f8knad hevet, og er ment \u00e5 tydeliggj\u00f8re at bygningsmyndighetene ikke skal bruke ressurser p\u00e5 \u00e5 avklare kompliserte privatrettslige sp\u00f8rsm\u00e5l. Ved tvist om privatrettslige forhold, er det de enkelte rettighetshavere som m\u00e5 forf\u00f8lge sine rettigheter ved \u00e5 bringe saken inn for domstolene\u00bb. Endringen medf\u00f8rer et tydelig signal om at bygningsmyndigheten ikke skal ta stilling til privatrettslige forhold. I denne saken er det uenighet om hvorvidt tiltaket ligger innenfor tiltakshavers eiendom eller ikke. Ut fra kommunens kart fremst\u00e5r tiltaket tydelig \u00e5 delvis v\u00e6re plassert p\u00e5 naboeiendommen. Imidlertid fremst\u00e5r ikke grensene som tydelige ut fra reguleringsplankartet. I tillegg er det ogs\u00e5 gjort gjeldende av klager at tiltaket ligger p\u00e5 tiltakshavers eiendom. Byr\u00e5det finner det derfor ikke \u00ab\u00e5penbart\u00bb at tiltakshaver ikke innehar de privatrettslige rettighetene tiltaket forutsetter, og er enig med fagetaten i at saken ble tatt til behandling. Det bemerkes ogs\u00e5 at en i alle tilfelle fremst\u00e5r \u00e5 v\u00e6re avsk\u00e5ret fra \u00e5 endre vedtaket dersom en finner det \u00ab\u00e5penbart\u00bb i klageomgangen grunnet ordlyden i nytt annet ledd til pbl. \u00a7 21-6 som sier at: \u00abForvaltningsloven kapittel VI om klage og omgj\u00f8ring gjelder ikke for bygningsmyndighetenes avgj\u00f8relser om ikke \u00e5 ta stilling til privatrettslige forhold\u00bb. Avslutningsvis anbefaler byr\u00e5det at dersom saken kompletteres med en dispensasjonss\u00f8knad fra arealform\u00e5let vei i reguleringsplanen og utvalget \u00f8nsker \u00e5 ta klagen til f\u00f8lge, at det det stilles vilk\u00e5r om at det avholdes en oppm\u00e5lingsforretning, jf. pbl. \u00a7 21-4 femte ledd andre setning bokstav a. Det vises i den forbindelse til rundskriv H-01/10, der det i kap. 6.4 er uttalt at: \u00abBestemmelsen i \u00a7 21-4 sjette ledd andre punktum og sjuende ledd er hovedsakelig i samsvar med ordlyden i pbl.85 \u00a7 95 nr. 5 f\u00f8rste og andre ledd slik den lyder etter lovendringen i forbindelse med ny lov om eigedomsregistrering, jf. Ot.prp. nr. 70 (2004 \u2013 2005). Bestemmelsen gir kommunen hjemmel til \u00e5 kreve at tiltakshaver s\u00f8rger for \u00e5 rekvirere oppm\u00e5lingsforretning slik at eventuelle uklare grenser som kan ha betydning for s\u00f8knaden eller for \u00e5 f\u00e5 gjennomf\u00f8rt tiltaket, blir avklart.\u00bb Ved eventuell tillatelse er det dermed anledning til \u00e5 stille vilk\u00e5r om at det m\u00e5 gjennomf\u00f8res en oppm\u00e5lingsforretning, for \u00e5 f\u00e5 avklart om tiltaket kan realiseres innenfor eiendomsgrensene. Byr\u00e5det viser ellers til fagetatens vedtak og notat, og slutter seg til disse. Byr\u00e5det kan ikke anbefale at klagen tas til f\u00f8lge. Vedtakskompetanse: I henhold til Reglement for bystyreutvalgene punkt 1.4, jf. bystyresak 46/19, er myndigheten til \u00e5 behandle klagesaker etter plan- og bygningsloven, med n\u00e6rmere angitte unntak, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Avslag datert 11.03.2022 opprettholdes. Klagen tas ikke til f\u00f8lge. Dato: 14. mars 2023 Rune Bakervik Ingrid Nergaard Fjeldstad Byr\u00e5dsleder Byr\u00e5d for klima, milj\u00f8 og byutvikling Dokumentet er godkjent elektronisk. 4 Vedlegg: 1) Fagetatens notat datert 16.05.2022 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage p\u00e5 avslag 5. Avslag p\u00e5 s\u00f8knad, datert 11.03.2022 6. Uttalelse fra Statens vegvesen, datert 20.09.2021 7. S\u00f8knad 8. Tegninger 2) Tilleggsnotat datert 11.10.2022 3) Ny uttalelse til carport og dispensasjon fra byggegrense mot vei - Gbnr. 198-146 Hylkjebakken 12 - Bergen kommune.pdf 5 "
}