{
  "dokument_id": "088fda6d-2a88-5fbd-944c-599b7f1f2aa1",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 8 fra Fabian Stang om driftstilskudd til det nye Kulturkvartalet p\u00e5 Verftet og mulige konkurransevridende effekter UFKN ",
  "url": "https://bergen.kommune.no/politikere-utvalg/api/fil/bk360/9437702/Svar-pa-skriftlig-sporsmal-nr-8-fra-Fabian-Stang-om-driftstilskudd-til-det-nye-Kulturkvartalet-pa-Verftet-og-mulige-konkurransevridende-effekter-UFKN-",
  "tekst": " BNKI - stab Til Intern korrespondanse Bystyrets kontor V\u00e5r referanse: 2023/269284-3 Saksbehandler: Gerd Nilsen Fra Dato: 6. desember 2023 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 8 fra Fabian Stang om driftstilskudd til det nye Kulturkvartalet p\u00e5 Verftet og mulige konkurransevridende effekter UFKN Ved etableringen av Sentralbadet scenekunsthus er det i valg av driftsmodell lagt vekt p\u00e5 at utleien av scenekunsthuset ikke skal v\u00e6re konkurransedrivende overfor andre kulturhus. Dav\u00e6rende byr\u00e5ds anbefaling er utleie til markedspris og en anbefaling om husleierefusjonsordning. N\u00e5r det gjelder utviklingen av Kulturkvartalet p\u00e5 Verftet, er det i dokumentene som f\u00f8lger saken (BEBY sak248/23), deriblant fremleieavtaler med Stiftelsen Kulturhuset USF for leie av Dikkedokken og Verftet, beskrevet at det legges opp til at Stiftelsen Kulturhuset USF skal legge til rette for kommersielle aktiviteter som skal styrke det \u00f8konomiske grunnlaget for virksomheten, samtidig som disse ikke skal komme i konflikt med Bergen kommunes kulturpolitiske m\u00e5l. Det er ogs\u00e5 beskrevet i dokumentene som f\u00f8lger saken, at i tillegg til at Bergen kommune garanterer for husleien av Dikkedokken og Verftet ved \u00e5 v\u00e6re hovedleietaker, skal Stiftelsen USF motta \u00e5rlige driftstilskudd, og Bergen kommune anerkjenner at det i oppstartsfasen og innarbeidelsen av Kulturkvartalet i markedet, vil v\u00e6re behov for \u00f8kte tilskudd. Sp\u00f8rsm\u00e5l: Hvordan vil byr\u00e5den p\u00e5se at utleien av Kulturkvartalet p\u00e5 Verftet til kommersiell virksomhet ikke vil ha en konkurransevridende effekt overfor andre kulturarenaer i Bergen? Svar fra byr\u00e5den: Samarbeidet om det nye kulturkvartalet skal sikre eiendommene p\u00e5 USF og Dikkedokken til kulturform\u00e5l og \u00e5 danne et grunnlag for \u00e5 drive et bredt spekter av kulturaktiviteter p\u00e5 eiendommene i ti\u00e5rene som kommer. P\u00e5 denne m\u00e5ten sikres den allerede etablerte kulturarenaen p\u00e5 USF, og gjennom utviklingen av Dikkedokken vil USF styrkes ytterligere, som en del av et st\u00f8rre kulturkvartal. Under \u00e9n felles paraply utvikles, forvaltes og driftes USF og Dikkedokken som et kulturanlegg som ogs\u00e5 ivaretar kommunens kulturpolitiske m\u00e5l. USF og Dikkedokken skal videreutvikles til et levende produksjonssenter for et mangfold av kunstnere, et formidlingssenter for kunstneriske uttrykk og et sosialt m\u00f8tested for et bredt publikum. Dette nye kulturkvartalet skal favne et bredt publikum, og n\u00e5r tilbudet er oppe i full drift, skal det fortsatt v\u00e6re ha en stor bredde i arrangementsprofilen. Dette var en viktig forutsetning for kommunen sin inntreden i det n\u00e5 etablerte samarbeidet. Som kulturarena inneb\u00e6rer en stor bredde i arrangementsprofil ogs\u00e5 en stor variasjon i potensiale til \u00e5 generere overskudd til driften. P\u00e5 lik linje med andre og tilsvarende utviklingsprosjekter, vil det for det nye kulturkvartalet p\u00e5 Verftet ta noe tid f\u00f8r den nye kulturarenaen med kapasitet til 3 500 personer f\u00e5r tatt ut sitt markedspotensiale og realisert sin evne til \u00e5 b\u00e6re virksomheten \u00f8konomisk. \u00d8konomien i driften i kulturkvartalet er i hovedsak basert p\u00e5 utleie til arrangement for enkeltakt\u00f8rer, mens det i Sentralbadet er basert p\u00e5 faste leietakere og med utleie til andre i mindre grad. Det er derfor lagt til rette for en USF stadig kan overholde sine \u00f8konomiske forpliktelser mens aktiviteten bygges opp. USF praktiserer allerede differensierte priser p\u00e5 utleie til kommersielle akt\u00f8rer. Gjennom den saken som ble fremmet for, og vedtatt av, bystyret i juni 2023, har bystyret signalisert en klar intensjon om \u00e5 bidra med \u00f8kte offentlige tilskudd (hovedsakelig til dekning av husleie) til Stiftelsen Kulturhuset USF i etableringsfasen for det nye kulturkvartalet. Dette er for at stiftelsen skal kunne oppfylle sine forpliktelser etter de inng\u00e5tte avtalene og i tillegg v\u00e6re i stand til \u00e5 drive sin virksomhet i tr\u00e5d med sine fastsatte vedtekter. Nettopp for \u00e5 unng\u00e5 en konkurransevridende effekt overfor andre kulturarenaer, er det satt som et underliggende premiss og en klar forventning i den vedtatte bystyresaken, at kulturkvartalet utvikles, forvaltes og driftes p\u00e5 en slik m\u00e5te at det oppn\u00e5s en tilstrekkelig overskuddsgenererende arrangementsmix, som reduserer behovet for offentlig st\u00f8tte utover det ordin\u00e6re driftstilskuddet som ytes til stiftelsen i dag. P\u00e5 budsjettet for 2024 er de f\u00f8rt opp separate linjer for driftsstilskudd til USF Verftet og til utvikling av aktivitet i Dikkedokken. Det er ogs\u00e5 inntatt et punkt 31.03.23 i fremleieavtalene for b\u00e5de USF og Dikkedokken om at stiftelsen skal utarbeide en \u00e5rlig rapport til Bergen kommune som gj\u00f8r rede for hvordan kulturkvartalet er utviklet, forvaltet og driftet foreg\u00e5ende \u00e5r. Det er naturlig at en slik redegj\u00f8relse gis som ledd i den ordin\u00e6re rapporteringen fra tilskuddsmottakere, som for kulturkvartalet sin del ogs\u00e5 vil danne utgangspunkt for deler av vurderingen av tilskuddsbehovet for det p\u00e5f\u00f8lgende \u00e5ret. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}