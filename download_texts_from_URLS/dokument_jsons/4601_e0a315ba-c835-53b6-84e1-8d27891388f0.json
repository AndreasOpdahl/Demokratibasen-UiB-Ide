{
  "dokument_id": "e0a315ba-c835-53b6-84e1-8d27891388f0",
  "doc_type": "case_presentation",
  "kommune": 4601,
  "tittel": "Intensjonsavtaler - samarbeid med Qingdao og Shinan i Kina",
  "url": "https://bergen.kommune.no/politikere-utvalg/api/fil/bk360/10393202/Framstilling-Intensjonsavtaler-samarbeid-med-Qingdao-og-Shinan-i-Kina",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/13635-7 Intensjonsavtaler - samarbeid med Qingdao og Shinan i Kina Hva saken gjelder: Kina er Norges st\u00f8rste handelspartner i Asia; vi er avhengig av produkter derfra, i tillegg til omfattende eksport til Kina fra havn\u00e6ringene. Det er ogs\u00e5 en gjensidig interesse gjennom tilreisende turister, samt p\u00e5gang fra kinesiske delegasjoner og muligheter for ulike samarbeid innen n\u00e6ringsliv, akademia, forskning o.l. Bergen kommune har tidligere stilt seg bak ulike n\u00e6ringssamarbeid rettet mot Kina, og undertegnet i 2020 intensjonsavtaler for potensiell utvikling av samarbeid med byen Qingdao og regionen Shinan. Avtalene ble til for \u00e5 st\u00f8tte prosjektet \u00abChina Bridge\u00bb, den gang initiert av Connect Vest. Fokus for prosjektet var, blant annet, gjensidig utveksling av entrepren\u00f8rer/oppstartsselskaper mellom bergensregionen og kinesiske Qingdao. Prosjektet ledes i dag av selskapet Norwegian Growth Partner AS (NGP), et selskap med hovedm\u00e5lsetting om \u00e5 legge til rette for eksport og internasjonal vekst. Intensjonsavtaler har stor symbolsk verdi i Kina, der offentlig st\u00f8tte er en viktig d\u00f8r\u00e5pner for prosjekter og prosesser. Covid-19 pandemien gjorde det vanskelig \u00e5 f\u00f8lge opp intensjonsavtalene de f\u00f8rste \u00e5rene, da det var meget begrensede muligheter for internasjonale reiser. Den p\u00e5f\u00f8lgende geopolitiske situasjonen forbundet med Kinas holdning til krigen i Ukraina, i tillegg til hensyn til menneskerettigheter, gjorde det enda mer krevende \u00e5 ta stilling til et eventuelt samarbeid. NGP har fortsatt dialogen med Kina, men det har ikke v\u00e6rt involvering fra Bergen kommune sin side de siste \u00e5rene. Denne saken tar, p\u00e5 bakgrunn av dette, stilling til Bergen kommunes videre holdning til intensjonsavtalene med Qingdao og Shinan. \u00d8konomiske konsekvenser: Ingen \u00f8konomiske og administrative konsekvenser. Byr\u00e5dets vurdering og anbefaling/konklusjon: Bakgrunnen for kinesisk interesse i Bergen er sammensatt, og flere sider ved forholdet til Kina kan v\u00e6re krevende \u00e5 navigere i. Bergen er en menneskerettighetsby og f\u00f8lger utenrikspolitiske r\u00e5d og retningslinjer i forbindelse med internasjonale relasjoner. Det er viktig \u00e5 spille p\u00e5 lag med n\u00e6ringslivet og \u00e5 v\u00e6re et godt vertskap for internasjonale delegasjoner. Byr\u00e5det mener at dette kan oppn\u00e5s gjennom enkeltvurderinger fra sak til sak, og krever ikke eksplisitte samarbeidsavtaler. 1 I en \u00f8kende globalisert verden er det videre sv\u00e6rt viktig at v\u00e5rt verdigrunnlag og v\u00e5rt syn p\u00e5 internasjonale menneskerettigheter tydelig kommuniseres ved eventuelle m\u00f8ter med delegasjoner fra land hvor dette ikke blir ivaretatt. Etter en helhetsvurdering er det byr\u00e5dets anbefaling at Bergen kommune ikke videref\u00f8rer intensjonsavtalene med Qingdao og Shinan. Delegasjonsmottak og internasjonalt samarbeid vil vurderes enkeltvis for alle fremtidige henvendelser. Begrunnelse for framleggelse til bystyret: Reglement for bystyret og utvalgene 2023-2027 (SD-23-93): I tillegg til de saker som bystyret skal behandle selv og ikke kan delegere, behandler bystyret ogs\u00e5 f\u00f8lgende saker: 5.8.4 Regionalt, interkommunalt og internasjonalt samarbeid: a) Strategier for og avtaler om regionalt, interkommunalt og internasjonalt samarbeid Byr\u00e5det innstiller til bystyret \u00e5 fatte f\u00f8lgende vedtak: Intensjonsavtalene om samarbeid mellom Bergen kommune og Qingdao og Shinan i Kina videref\u00f8res ikke. Dato: 14. mai 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. Letter of intent Qingdao 2. Letter of intent Shinan 2 "
}