{
  "dokument_id": "3311443a-46a0-504b-a583-5fe96aab032f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 7 fra Fauzia Hussein-Wiik (Ap) til sosialbyr\u00e5den om h\u00f8yt sykefrav\u00e6r i barnevernet - utvalg for helse og sosial",
  "url": "https://bergen.kommune.no/politikere-utvalg/api/fil/bk360/11945289/Svar-pa-skriftlig-sporsmal-nr-7-fra-Fauzia-Hussein-Wiik-Ap-til-sosialbyraden-om-hoyt-sykefravaer-i-barnevernet-utvalg-for-helse-og-sosial",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/64097-3 Saksbehandler: Silje Myklebust Fra Dato: 4. februar 2025 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 7 fra Fauzia Hussein-Wiik (Ap) til sosialbyr\u00e5den om h\u00f8yt sykefrav\u00e6r i barnevernet - utvalg for helse og sosial Representanten Fauzia Hussein-Wiik (A) har den 22. januar sendt inn f\u00f8lgende skriftlige sp\u00f8rsm\u00e5l: P\u00e5 utvalgsm\u00f8tet og orientering om barnevern ble det lagt frem om h\u00f8y sykefrav\u00e6r i barnevern. Sp\u00f8rsm\u00e5l til byr\u00e5den: Kan byr\u00e5den legge frem tall og kan h\u00f8ye sykefrav\u00e6ret g\u00e5 utover lovp\u00e5lagte tjenester og fristbrudd? Hvordan jobbes det med rekruttere og beholde personell p\u00e5 lang sikt? Svar fra byr\u00e5den: Under vises det samlede sykefrav\u00e6ret for de fire barneverntjenestene i perioden 2023 til oktober/november 2024. Som en kan se av grafen er det en \u00f8kende trend i sykefrav\u00e6ret, selv om det er variasjoner i perioder. Ser vi byomr\u00e5der for seg, s\u00e5 er det st\u00f8rre variasjoner p\u00e5 hver av enhetene, og noen enheter skiller seg i perioder ut med sv\u00e6rt h\u00f8yt frav\u00e6r. Som etatsdirekt\u00f8r R\u00f8nnaug Fr\u00f8iland orienterte om i Utvalg for helse og sosial 15.01.2025, vil h\u00f8yt frav\u00e6r i tjenesten kunne p\u00e5virke driften i barnevernet p\u00e5 ulike m\u00e5ter. For \u00e5 minimere risiko for svikt i tjenestene er det tatt en rekke grep for \u00e5 sikre at lovp\u00e5lagte tjenester blir ivaretatt. Det gis bistand fra barnevernsmottak i unders\u00f8kelsessaker og bistand fra barnevernfaglige ressurser fra Etat for barn og familie i de tjenestene som har behov for det. Barneverntjenesten prioriterer \u00e5 sikre lovp\u00e5lagte tjenester i perioder med s\u00e6rlig h\u00f8yt sykefrav\u00e6r. Det er en sammensatt problemstilling n\u00e5r det kommer til \u00e5 bedre rekrutteringssituasjonen og \u00e5 holde p\u00e5 ansatte. Det er iverksatt viktige strukturelle tiltak, som for eksempel mentorordning og veiledning av ansatte b\u00e5de i sak og prosess. I tillegg har Bergen kommune vedtatt \u00e5 gi innplassering i masterkode for de med relevant master f\u00f8r kompetansekravet blir gjeldende i 2031. I tre av de byomr\u00e5devise barneverntjenestene ble det i h\u00f8st igangsatt ulike nye tiltak i form av pilotprosjekter med form\u00e5l om \u00e5 forebygge turnover. Dette er blant annet \u00e5 ansette en egen stilling som veileder for ansatte i Fyllingsdalen og Laksev\u00e5g, etter inspirasjon fra et lignende tiltak i barnevernet i Trondheim (Lerkendal-modellen). Det er ogs\u00e5 igangsatt uttesting av spesialiserte avdelinger i to barneverntjenester. Etatsadministrasjonen bist\u00e5r med evaluering og gevinstoppf\u00f8lging i tett dialog med byr\u00e5dsavdelingen. Ut over allerede iverksatte tiltak, skal Etat for barn og familie iverksette et prosjekt \u00abRekruttere og beholde\u00bb i 2025. Dette prosjektet skal blant annet utrede en l\u00f8sning med faste ansatte som skal avhjelpe barneverntjenestene med h\u00f8yt sykefrav\u00e6r. Prosjektet skal ogs\u00e5 evaluere og vurdere videre utrulling av de p\u00e5g\u00e5ende tiltakene som spesialiserte avdelinger og oppgaver, veileder (Lerkendal-modellen) og trainee-ordningen. Prosjektet skal se mer p\u00e5 n\u00e6rv\u00e6rsprosjektet og teste ut sentralisering av rekrutteringsprosesser. Videre skal det vurderes utpr\u00f8ving av nye tiltak som er foresl\u00e5tt av ledere og ansatte i sp\u00f8rreunders\u00f8kelsen i 2024 som ble referert til i overnevnte utvalgsm\u00f8te. Som en del av forbedringsarbeidet er det satt i gang og planlagt arbeid n\u00e5r det gjelder HMS, ledelse og styring, kvalitet og internkontroll, og for \u00e5 rekruttere og beholde ansatte. Det er synergier p\u00e5 tvers av disse tiltakene, og m\u00e5let er at summen av iverksatte og planlagte tiltak i barneverntjenesten vil bidra til \u00e5 redusere turnover og sykefrav\u00e6r b\u00e5de p\u00e5 kort og lang sikt. I tillegg samarbeider Bergen kommune med utdanningsinstitusjonene i Bergen om b\u00e5de praksis og utdanningsforl\u00f8p. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}