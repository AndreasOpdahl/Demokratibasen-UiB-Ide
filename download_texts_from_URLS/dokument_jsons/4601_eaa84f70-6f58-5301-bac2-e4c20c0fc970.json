{
  "dokument_id": "eaa84f70-6f58-5301-bac2-e4c20c0fc970",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 52 fra Christian Haugen (FrP) om forebygging av selvmord - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10553565/Svar-pa-skriftlig-sporsmal-nr-52-fra-Christian-Haugen-FrP-om-forebygging-av-selvmord-Utvalg-for-helse-og-sosial-2024",
  "tekst": " cc_Virksomhet Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/88650-3 Saksbehandler: Berit Kleppe Fra Dato: 12. juni 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 52 fra Christian Haugen (FrP) om forebygging av selvmord - Utvalg for helse og sosial 2024 Representanten Christian Haugen (FrP) har den 30. mai 2024 sendt inn f\u00f8lgende skriftlige sp\u00f8rsm\u00e5l: I BA 30.05.24 kunne vi lese at tallene for antall mennesker i Norge som beg\u00e5r selvmord er \u00f8kende: https://www.ba.no/ba-direkte/s/5-8-1245793?p=lc-7746227-7073-bergensavisen \u00abI 2023 ble det registrert 693 selvmord i Norge \u2013 70 flere enn \u00e5ret f\u00f8r, melder Folkehelseinstituttet (FHI). Ogs\u00e5 antallet narkotikad\u00f8dsfall \u00f8kte i fjor. \u2013 Dette er en varslet katastrofe. Kirkens SOS og andre hjelpelinjer har i lang tid varslet om \u00f8kende alvorlighetsgrad og mange tunge samtaler med mennesker som vurderer selvmord, sier generalsekret\u00e6r Lasse Heimdal i Kirkens SOS til NTB. D\u00f8ds\u00e5rsaksregisteret fra FHI viser at det bare i 1988 er registrert et h\u00f8yere antall selvmord p\u00e5 ett \u00e5r enn i 2023. Det h\u00f8ye antallet f\u00f8yer seg inn i en trend som begynte f\u00f8r pandemien med \u00f8kende selvmordstall. Flere menn enn kvinner beg\u00e5r selvmord, og i 2023 var 71 prosent av selvmordene hos menn, slik det ogs\u00e5 har v\u00e6rt tidligere \u00e5r. Samtidig var b\u00e5de alkohol- og narkotikautl\u00f8ste d\u00f8dsfall h\u00f8ye i fjor. Disse d\u00f8dsfallene overlapper delvis med selvmord og ulykker.\u00bb Sp\u00f8rsm\u00e5l til byr\u00e5den: Hvordan jobber man i Bergen kommune med \u00e5 forebygge selvmord? Svar fra byr\u00e5den: Bergen bystyre vedtok i 2017 en nullvisjon for selvmord. Nullvisjonen stiller krav til at vi jobber systematisk med \u00e5 forebygge selvmord, gjennom en kunnskapsbasert og faglig tiln\u00e6rming. Forebygging av selvmord krever bred innsats fra alle v\u00e5re tjenester i et livsl\u00f8psperspektiv \u2013 fra barn til eldre. Vi m\u00e5 s\u00f8rge for at ansatte f\u00e5r kompetanse og verkt\u00f8y til \u00e5 avdekke selvmordstanker og forebygge selvmord. I oktober 2023 ble rullering av Handlingsplan for selvmordsforebygging i Bergen behandlet i Bergen bystyre. Tiltakene i handlingsplanen har til hensikt \u00e5 intensivere og bygge videre p\u00e5 innsatsen fra foreg\u00e5ende handlingsplan, og \u00e5 fremme nye tiltak for \u00e5 \u00f8ke kompetansen og styrke verkt\u00f8yene til kommunen innen forebygging og avdekking av selvmordsfare. Handlingsplanen legger s\u00e6rlig vekt p\u00e5 forebyggende innsats rettet mot barn og unge. Dersom barn og unge l\u00e6rer \u00e5 h\u00e5ndtere kriser p\u00e5 en god m\u00e5te, vil dette kunne v\u00e6re en styrke de tar med seg gjennom hele livet. Handlingsplanen vektlegger ogs\u00e5 forebygging blant gutter og menn i st\u00f8rre grad enn tidligere siden de er overrepresentert i b\u00e5de nasjonal og lokal statistikk for selvmord. Det vises ogs\u00e5 til tiltakene i Handlingsplan for selvmordsforebygging i Bergen, som kommunen vil jobbe med videre for \u00e5 forebygge selvmord. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}