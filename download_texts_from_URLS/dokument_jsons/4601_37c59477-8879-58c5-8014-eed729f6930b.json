{
  "dokument_id": "37c59477-8879-58c5-8014-eed729f6930b",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til rapporten Et jevnere utdanningsl\u00f8p - Barnehage og skole/SFO som innsats mot ulikhet blant barn ",
  "url": "https://bergen.kommune.no/politikere-utvalg/api/fil/bk360/10113113/Framstilling-Horingsuttalelse-til-rapporten-Et-jevnere-utdanningslop-Barnehage-og-skole-SFO-som-innsats-mot-ulikhet-blant-barn-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/41122-6 H\u00f8ringsuttalelse til rapporten Et jevnere utdanningsl\u00f8p - Barnehage og skole/SFO som innsats mot ulikhet blant barn Hva saken gjelder: Kunnskapsdepartementet har sendt rapporten \u00abEt jevnere utdanningsl\u00f8p \u2013 Barnehage og skole/SFO som innsats mot ulikhet blant barn\u00bb p\u00e5 h\u00f8ring. Departementet oppnevnte 2. februar 2023 en ekspertgruppe som skulle se p\u00e5 betydningen av barnehager, skoler og SFO for sosial utjevning og sosial mobilitet. Form\u00e5let med ekspertgruppen er at den skal gi en oversikt over kunnskapen p\u00e5 omr\u00e5det og vurdere hvilke endringer som b\u00f8r gj\u00f8res i utdanningssystemet for \u00e5 redusere sosiale forskjeller, \u00f8ke sosial mobilitet og bidra til at flere gjennomf\u00f8rer utdanningsl\u00f8pet med et kompetansebevis som kvalifiserer til et arbeidsmarked i endring. H\u00f8ringsfrist: 29. april 2024 Byr\u00e5dets vurdering og forslag til h\u00f8ringsuttalelse: Bergen kommune mener det er viktig at det gjennomf\u00f8res tiltak i utdanningssystemet som bidrar til \u00e5 redusere sosiale forskjeller, \u00f8ke sosial mobilitet og til at flere gjennomf\u00f8rer utdanningsl\u00f8pet med et kompetansebevis som kvalifiserer til et arbeidsmarked i endring. Bergen kommune mener i likhet med ekspertgruppen at det er viktig at tiltakene har h\u00f8y oppslutning/legitimitet. Bergen kommune mener at rapporten peker p\u00e5 flere viktige utfordringer i utdanningssystemet v\u00e5rt og at ekspertgruppen kommer med en del forslag som kommunen tror kan bidra til \u00e5 l\u00f8se noen av disse. Samtidig mener Bergen kommune at utfordringsbildet ikke er tilstrekkelig beskrevet. For eksempel viser forskning at barnehagen som institusjon kan reprodusere sosiale forskjeller. Bergen kommune mener at dette perspektivet med fordel kunne ha blitt belyst i rapporten. Bergen kommune savner ogs\u00e5 et bredere kunnskapsgrunnlag der for eksempel forskning som omhandler sammenhengen mellom fysiske rammer, organisering og det pedagogiske innholdet i barnehagen hadde blitt inkludert. I tillegg savner kommunen forskningsbasert kunnskap som belyser flerspr\u00e5klig utvikling og at mange barn og unge i dag m\u00f8ter ulike kulturer p\u00e5 ulike arenaer (f.eks. hjem/barnehage/skole). Videre savner Bergen kommune at det vises til forskning knyttet til omr\u00e5der som er sentrale i et utjevnende perspektiv: foreldresamarbeid, spr\u00e5kmilj\u00f8 og inkluderende praksis. Bergen kommune mener at deler av rapporten formidles p\u00e5 en m\u00e5te som st\u00e5r i kontrast til f\u00f8ringer i lovverket, Rammeplan for barnehagen, Rammeplan for SFO og l\u00e6replanverket Kunnskapsl\u00f8ftet 2020 (LK20). 1 Det blir referert til \u00ablekbasert l\u00e6ring\u00bb og \u00abveiledet lek\u00bb flere steder i rapporten. Bergen kommune mener at begrepet \u00abveiledet lek\u00bb ikke er godt nok forklart, og er bekymret for at \u00abveiledet lek\u00bb forst\u00e5s som \u00ablekbasert l\u00e6ring\u00bb. Bergen kommune er opptatt av at \u00abveiledet lek\u00bb b\u00f8r fremheves som noe annet enn \u00ablekbasert l\u00e6ring\u00bb. Bergen kommune st\u00f8tter forslagene om \u00e5 \u00f8ke bemanning og \u00e5 styrke kompetansen til personalet i skoler og barnehager, s\u00e5fremt kommunen tilf\u00f8res nasjonale midler til tiltakene. I tillegg er kommunen enig i at barnehager og skoler m\u00e5 jobbe systematisk og m\u00e5lrettet om en skal klare \u00e5 gj\u00f8re noe med de utfordringene som utvalget peker p\u00e5. Bergen kommune er imidlertid ikke enig i at en innf\u00f8ring av nasjonalt bestemte metoder som lekbasert l\u00e6ring og veiledet lek, samt trygg f\u00f8r 3 og CLASS, slik det er beskrevet i rapporten, vil v\u00e6re l\u00f8sningen. Bergen kommune \u00f8nsker \u00e5 ha tilgang til ulike pedagogiske arbeidsm\u00e5ter, men mener at det m\u00e5 v\u00e6re barnehager og skoler som p\u00e5 selvstendig grunnlag vurderer hvorvidt ulike pedagogiske arbeidsmetoder passer i den eksisterende konteksten. Ved \u00e5 innf\u00f8re en spesifikk arbeidsm\u00e5te som alle skal gjennomf\u00f8re, uavhengig av deltakernes interesser, v\u00e6rem\u00e5ter, sammensetning og kompetanser, utfordres pedagogenes faglige vurderinger og muligheter til profesjonsfaglig autonomi. Bergen kommune vil ogs\u00e5 trekke frem at det \u00e5 undervise ved \u00e5 bruke p\u00e5lagte arbeidsm\u00e5ter, krever store ressurser i form av for eksempel tid til \u00e5 l\u00e6re arbeidsm\u00e5ten og \u00e5 rigge organisasjonen for akkurat denne m\u00e5ten \u00e5 jobbe p\u00e5. Dette vil kreve ressurser som skoler og barnehager ikke n\u00f8dvendigvis har i dag. Det blir med andre ord, mindre tid til daglig drift, risikostyring, organisering, etiske refleksjoner over hverdagslige utfordringer, planlegging av annet pedagogisk innhold, annen faglig oppdatering etc. Bergen kommune mener derfor at det er viktig at valg av pedagogiske verkt\u00f8y og metoder bestemmes lokalt, slik at kommunen kan benytte de metodene og verkt\u00f8yene som er mest hensiktsmessig med tanke p\u00e5 kommunens behov. I Bergen kommune benytter vi allerede flere verkt\u00f8y og program som kan l\u00f8se noen av de utfordringene som ekspertene l\u00f8fter i denne rapporten. For eksempel bruker alle de kommunale barnehagene International Child Development Programme (ICDP). Dette er et enkelt, helsefremmende og forebyggende program som har som m\u00e5l \u00e5 styrke omsorgen og oppveksten for barn og unge. Det retter seg mot omsorgsgivere og skal styrke deres relasjonskompetanse. Bergen kommune er positiv til tiltak som styrker kommunenes \u00f8konomiske autonomi og handlingsrom. Bergen kommune har ogs\u00e5 en kommentar til rapportens kap. 4.4 Andre viktige omr\u00e5der. Bergen kommune vil presisere at en nasjonal ordning for \u00e5 telle spesialundervisningstimer ikke er \u00f8nskelig. Kommunen mener at vi ikke sikrer kvalitet ved \u00e5 telle timer og frykter at en slik ordning kan f\u00f8re til m\u00e5lforskyvning i arbeidet. Dvs. at en blir mer opptatt av \u00e5 sikre antall timer og tiltak, enn \u00e5 sikre at innholdet i tilbudet er av h\u00f8y kvalitet. Bergen kommune har en egen prosedyre for \u00e5 sikre at elevene f\u00e5r den spesialundervisningen de har rett p\u00e5: \u00abSkolen skal holde oversikt over bortfall av timer med spesialundervisning underveis i skole\u00e5ret. Det inneb\u00e6rer at rektor i november og april skal sjekke om det har v\u00e6rt bortfall av timer med spesialundervisning i perioden. Dersom rektor finner bortfall av timer med spesialundervisning, skal rektor s\u00f8rge for at timene tas igjen innen utgangen av skole\u00e5ret, s\u00e5 langt det er pedagogisk forsvarlig. Dersom det fortsatt er et bortfall i juni skal rektor skrive en avviksmelding\u00bb. Videre vil Bergen kommune kommentere ekspertgruppens hovedanbefalinger. 2 1. \u00d8ke kvaliteten i barnehager gjennom systematisk og jevnlig profesjonsutvikling av ansatte i barnehagen og systematisk veiledet lek, supplert med \u00f8kt bemanning. Ekspertgruppen viser til forskning som viser stor variasjon i kvalitet i norske barnehager, uten \u00e5 definere hva kvalitet er og hvordan kvalitet m\u00e5les. Bergen kommune savner et bredere kunnskapsgrunnlag da det ikke er gitt at de programmene/metodene som foresl\u00e5s i rapporten vil virke for alle over alt \u2013 selv om man har f\u00e5tt positive resultater i noen tilfeller. Det finnes ogs\u00e5 god forskning som peker p\u00e5 at effekten av slike intervensjoner vil avta over tid. Som nevnt innledningsvis er Bergen kommune kritisk til \u00e5 p\u00e5legge barnehagene metoder som er ressurskrevende og som innskrenker pedagogenes autonomi. Bergen kommune mener at det er problematisk at barnas erfaringer og opplevelser i barnehagen skal preges av standardiserte programmer for lek og l\u00e6ring, og at dette ikke skal gj\u00f8res valgfritt. Forskning viser at det ikke bidrar til \u00f8kt spr\u00e5kutvikling og deltakelse i fellesskapet (jf. forskning Gi\u00e6ver, 2020 og Ilje-Lien, 2019). \u00abAlle handlinger og avgj\u00f8relser som ber\u00f8rer barnet, skal ha barnets beste som grunnleggende hensyn, jf. Grunnloven \u00a7 104, og barnekonvensjonen art. 3 nr. 1. Dette er et overordnet prinsipp som gjelder for all barnehagevirksomhet.\u00bb Bergen kommune er kritisk til hvordan de foresl\u00e5tte tiltakene i rapporten skal kunne ivareta det grunnleggende hensynet til barnets beste som overordnet prinsipp for all virksomhet i barnehagen, og s\u00e6rlig mtp. barns medvirkning, egen motivasjon og trivsel. Bergen kommune mener at et godt psykososialt barnehagemilj\u00f8 for alle barn jf. kap. 8 i barnehageloven burde v\u00e6rt omtalt i rapporten. Lovverket fordrer at barnehageeier sikrer at personalet har en systematisk tiln\u00e6rming for \u00e5 s\u00f8rge for at alle barn har det trygt og godt i barnehagen. Herunder f\u00f8lger et s\u00e6rlig fokus p\u00e5 ivaretakelse av barn med s\u00e6rskilte s\u00e5rbarheter som eks. utfordringer knyttet til spr\u00e5k og samspill, gjennom systematiske unders\u00f8kelser og oppf\u00f8lging p\u00e5 bakgrunn av enkeltbarnets behov. Bergen kommune mener at det er viktig \u00e5 inkludere ulike former for lek i barnehagen og mener at systematisk veiledet lek vil v\u00e6re viktig for utviklingen til mange barn. Samtidig mener Bergen kommune at det ogs\u00e5 er viktig \u00e5 ivareta og \u00e5 tilrettelegge for den l\u00e6ringen som skjer gjennom den frie leken, med voksne som er st\u00f8ttende, observante og deltakende, og ikke gjennom voksenstyrte aktiviteter p\u00e5 bekostning av leken. Bergen kommune vil i denne sammenheng trekke frem at kommunen har gjennomf\u00f8rt en kursrekke om lek og lekemilj\u00f8 for sine barnehager. Et inkluderende barnehagemilj\u00f8 inneb\u00e6rer at alle barn, uansett hvilke individuelle forutsetninger de har, f\u00e5r mulighet til \u00e5 delta i fellesskapet. Det \u00e5 tilrettelegge for et inkluderende fellesskap i et trygt og godt barnehagemilj\u00f8 krever en helhetlig, faglig og systematisk tiln\u00e6rming hvor det enkelte barnets behov er utgangspunktet. Bergen kommune savner dette perspektivet i rapportens omtale. Bergen kommune mener at profesjonsutvikling f\u00f8rst og fremst b\u00f8r rette seg mot kvalitet p\u00e5 interaksjoner mellom ansatte og barn og tid til refleksjon over praksis i personalgruppen. Bergen kommune vil ogs\u00e5 trekke frem at det allerede er satt i gang tiltak fra regjeringen for \u00e5 \u00f8ke barnehagedeltakelsen hos minoritetsspr\u00e5klige barn. I tillegg ble det i 2022 initiert tiltak for \u00e5 \u00f8ke pedagogandelen i barnehager lokalisert i utsatte levek\u00e5rsomr\u00e5der. Bergen kommune kjenner ikke effektene av disse tiltakene enn\u00e5, men tilbakemeldingene fra barnehagene er imidlertid positive. 3 2. En ytterligere \u00f8kning av barnehagedekningen ved l\u00f8pende opptak n\u00e5r barnet fyller ett \u00e5r og ved at helsestasjonen, eller andre akt\u00f8rer rundt barnefamiliene, aktivt bist\u00e5r foreldre som trenger hjelp, med \u00e5 s\u00f8ke barnehageplass. Bergen kommune st\u00f8tter rett til barnehageplass ved fylte ett \u00e5r under forutsetning av at dette gj\u00f8res som en gradvis opptrapping slik ekspertgruppen foresl\u00e5r. Dette er i tr\u00e5d med det politiske grunnlaget for byr\u00e5det i Bergen. Bergen kommune mener at det vil v\u00e6re hensiktsmessig \u00e5 starte med at barn f\u00f8dt i desember f\u00e5r rett til plass i l\u00f8pet av m\u00e5neden de fyller ett \u00e5r (ref. h\u00f8ringsuttalelse til rapporten Barn i fattige familier). Bergen kommune mener i tillegg at forslaget kan v\u00e6re positivt mtp. mindre belastning for barnehagene i oppstartsfasen (f\u00e6rre barn som starter samtidig), noe som kan gi mulighet for tettere oppf\u00f8lging av det enkelte barn. \u00c5 gi l\u00f8pende rett til barnehageplass fra ett \u00e5r er dyrt. Kommunen vil ikke ha mulighet til en slik omlegging uten at tiltaket fullfinansieres fra statlig niv\u00e5. Gjennomf\u00f8ring av dette tiltaket fordrer at plassene er finansiert hele tiden, dvs. at barnehagene kan g\u00e5 med overkapasitet p\u00e5 h\u00f8sten n\u00e5r de eldste barna begynner p\u00e5 skolen. Bergen kommune er positiv til at alle akt\u00f8rer rundt barnefamiliene, kan st\u00f8tte foreldre i s\u00f8knadsprosessen (som NAV, introduksjonssenter og alle tjenester for barn og barnefamilier). 3. En bedre overgang mellom barnehagen og skolen ved \u00e5 ha mer pedagogisk samarbeid mellom barnehage og skole/SFO i form av veiledet lek. Bergen kommune st\u00f8tter forslaget om mer pedagogisk samarbeid mellom barnehage og skole/SFO i forbindelse med overgang til skolen. Bergen kommune har en egen administrativ plan for overgangen mellom barnehage og skole/SFO der det er skissert felles tiltak for \u00e5 ivareta barna ift. overgangen. Bergen kommune st\u00f8tter ikke at det innf\u00f8res noen form for forh\u00e5ndsbestemt metodikk eller pedagogisk opplegg knyttet til overgangen. Det er av stor betydning at barnehage og skole kan tilpasse det pedagogiske innholdet til barnegruppen og barnas behov. Bergen kommune savner et faglig grunnlag i rapporten som beskriver hvorfor \u00abveiledet lek\u00bb skal prioriteres i skolen. Dersom \u00abveiledet lek\u00bb i st\u00f8rre grad skal prege oppl\u00e6ringen i skolen, mener kommunen at de ansatte i skolen m\u00e5 f\u00e5 mulighet til \u00e5 utvikle kompetanse p\u00e5 dette feltet. 4. \u00d8ke kvaliteten i SFO gjennom mer systematisk veiledet lek og h\u00f8ykvalitetstilbud om hjelp til skolearbeid i SFO og systematisk profesjonsutvikling av SFO-ansatte. Bergen kommune mener at det er viktig \u00e5 inkludere ulike former for lek i SFO og mener at systematisk veiledet lek kan v\u00e6re viktig for mange barns l\u00e6ring og utvikling. Samtidig mener Bergen kommune at vi ogs\u00e5 m\u00e5 ivareta og \u00e5 tilrettelegge for den frie leken. Noen barn har f\u00e5 timer i SFO. For disse barna vil dette forslaget kunne legge beslag p\u00e5 mye av barnas totale tid i SFO. Dette betyr at muligheter for andre former for lek i SFO kan bli redusert for disse barna og at det kan bli vanskelig for kommunen \u00e5 gi et SFO-tilbud i tr\u00e5d med rammeplanen. Bergen kommune st\u00f8tter derfor ikke forslaget om mer systematisk veiledet lek i SFO slik det er beskrevet i rapporten. 4 Bergen kommune st\u00f8tter forslaget om systematisk profesjonsutvikling av SFO-ansatte. Samtidig vil Bergen kommune understreke at det i dagens avtaleverk er satt av lite tid til utviklingsarbeid for SFO-ansatte noe som betyr at det m\u00e5 bevilges mer ressurser til SFO hvis kommunene skal kunne drive mer systematisk profesjonsutvikling av SFO-ansatte. Bergen kommune mener det vil v\u00e6re vanskelig \u00e5 tilby h\u00f8ykvalitetstilbud om hjelp til skolearbeid i SFO innenfor dagens rammer. Dersom dette forslaget skal realiseres, mener Bergen kommune at bemanningen i SFO m\u00e5 \u00f8kes og at det m\u00e5 ansettes l\u00e6rere i SFO. I tillegg mener Bergen kommune at en slik endring vil kreve at oppl\u00e6ringsloven endres. 5. Systematisk (inkludert m\u00e5lrettet) trening p\u00e5 sosioemosjonelle ferdigheter i skolen gjennom at skolene m\u00e5 ha en plan for stimulering av sosioemosjonelle ferdigheter og at barn som har ekstra behov for sosial og emosjonell l\u00e6ring f\u00e5r tilbud om \u00e5 delta p\u00e5 m\u00e5lrettede tiltak og/eller mentorprogram. Bergen kommune vil understreke viktigheten av at faglig og sosial l\u00e6ring sees i sammenheng. Overordnet del i l\u00e6replanverket LK20 sier at skolen skal st\u00f8tte og bidra til elevenes sosiale l\u00e6ring og utvikling gjennom arbeid med fagene og i skolehverdagen for \u00f8vrig. Videre sier l\u00e6replanen at sosial l\u00e6ring skjer b\u00e5de i undervisningen og i alle andre aktiviteter i skolens regi. L\u00e6replanen understreker at faglig l\u00e6ring ikke kan isoleres fra sosial l\u00e6ring. Bergen kommune er enig med utvalget i at det er viktig \u00e5 jobbe systematisk (inkludert m\u00e5lrettet) p\u00e5 sosioemosjonelle ferdigheter i skolen, men er usikker p\u00e5 om en egen plan eller et konkret program vil v\u00e6re det riktige tiltaket i denne sammenheng. Bergen kommune mener imidlertid at l\u00e6rere og andre ansatte i skolen trenger mer kompetanse p\u00e5 feltet og flere gode verkt\u00f8y og kompetansepakker som kan benyttes i arbeidet. Bergen kommune mener ogs\u00e5 at dette arbeidet b\u00f8r sees i sammenheng med de planen som kommunen allerede har og eventuelt inkluderes i kommende planer for barn og unge i kommunen. 6. \u00d8kt bruk av midlertidig inndeling i sm\u00e5 grupper hvor undervisningsopplegget blir til-rettelagt til elevenes faglige niv\u00e5. Bergen kommune er enig med ekspertgruppen om at det er mange elever som har behov for ekstra st\u00f8tte utover ordin\u00e6r klasseromsundervisning, og kommunen er positiv til forslaget om \u00e5 \u00f8ke bruken av midlertidig inndeling i sm\u00e5 grupper hvor undervisningsopplegget blir tilrettelagt til elevenes faglige niv\u00e5. Rapporten viser til flere studier som st\u00f8tter forslaget som et tiltak med tydelig effekt p\u00e5 l\u00e6ringsutbytte. Det blir ogs\u00e5 presisert i rapporten at et slikt tiltak kan v\u00e6re nyttig med tanke p\u00e5 \u00e5 utjevne forskjeller blant elever p\u00e5 ungdomsskoletrinnet. Bergen kommune vil samtidig p\u00e5peke at en slik organisering kan v\u00e6re uheldig for noen av elevene slik utvalget selv peker p\u00e5: \u00abNoen foreldre og/eller l\u00e6rere kan ha motforestillinger mot \u00e5 skille ut faglige svake elever p\u00e5 denne m\u00e5ten, og det \u00e5 bli selektert ut til sm\u00e5gruppeundervisning kan v\u00e6re stigmatiserende hvis det er knyttet til svake faglige prestasjoner.\u00bb Det vil v\u00e6re uheldig om noen av elevene opplever en slik inndeling eller en slik form for undervisning som stigmatiserende, og Bergen kommune mener derfor at det ikke er helt uproblematisk \u00e5 ta i bruk faglig niv\u00e5inndeling i skolen. Kommunen vil derfor understreke at en slik organisering krever at l\u00e6rerne snakker med de aktuelle elevene slik at elevenes rett til \u00e5 bli h\u00f8rt og bli tatt p\u00e5 alvor jf. oppl\u00e6ringsloven og barnekonvensjonens artikkel 12 blir ivaretatt. En elev som opplever seg stigmatisert p\u00e5 grunn av skolens organisering, vil ikke ha et trygt og godt skolemilj\u00f8 som fremmer helse, trivsel og l\u00e6ring i tr\u00e5d med oppl\u00e6ringsloven. 5 Bergen kommune vil i denne sammenheng legge til at gruppeundervisning med niv\u00e5inndeling ikke trenger \u00e5 gjennomf\u00f8res ved at noen elever blir tatt ut i mindre grupper. I stedet kan dette gjennomf\u00f8res som en del av stasjonsundervisningen p\u00e5 skolen. L\u00e6rerne kan da variere i gruppesammensetningen slik at gruppene enkelte ganger er faglig niv\u00e5delt. Deretter kan l\u00e6rerne tilpasse undervisningsoppleggene p\u00e5 de ulike stasjonene til de niv\u00e5inndelte gruppene. P\u00e5 den m\u00e5ten vil skolen kunne tilby tilpasset oppl\u00e6ring til niv\u00e5inndelte grupper, samtidig som at det er mindre synlig hvilke elever som er plassert p\u00e5 de ulike faglige niv\u00e5ene. Forh\u00e5pentligvis vil en slik organisering av faglig niv\u00e5inndelte grupper redusere sannsynligheten for at elevene opplever undervisningssituasjonen som stigmatiserende. Noen former for organisering i skolen krever ekstra ressurser og kommunen er positiv til at det bevilges mer ressurser i skolen som kan benyttes til tilpasset oppl\u00e6ring for elever som strever med de grunnleggende ferdighetene som regning og lesing. I rapporten st\u00e5r det at ekspertgruppen anbefaler \u00abat faglig tilrettelagt undervisning i mindre grupper gis til elever p\u00e5 alle skoler som presterer faglig svakt i kjernefagene matematikk og lesing.\u00bb Bergen kommune vil til slutt kommentere at lesing ikke regnes som et kjernefag, men som en grunnleggende ferdighet. L\u00e6replanverket definerer fem grunnleggende ferdigheter: lesing, skriving, regning, muntlige ferdigheter og digitale ferdigheter. Utdanningsdirektoratet sier at de grunnleggende ferdighetene er del av den faglige kompetansen og n\u00f8dvendige redskaper for l\u00e6ring og faglig forst\u00e5else. Videre sier Utdanningsdirektoratet at de grunnleggende ferdighetene h\u00f8rer hjemme i alle fag, men at fagene spiller ulike roller i utviklingen av de forskjellige ferdighetene. Bergen kommune mener at en slik forst\u00e5else av de grunnleggende ferdighetene vil v\u00e6re viktig n\u00e5r en skal organisere og gjennomf\u00f8re tilpasset oppl\u00e6ring i skolen. \u00d8konomiske konsekvenser Flere av tiltakene ekspertgruppen foresl\u00e5r vil kreve at barnehager og skoler tilf\u00f8res betydelige ekstraressurser. Bergen kommune forutsetter at eventuelle vedtak som f\u00f8rer til \u00f8kte kostnader for kommunen blir finansiert av staten. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 12. mars 2024 i sak 89/24 fattet f\u00f8lgende vedtak: Utvalg for barnehage, skole og idrett innstiller til bystyret som avgir h\u00f8ringssvar til \u00abH\u00f8ring - ekspertgrupperapporten \u00abEt jevnere utdanningsl\u00f8p \u2013 Barnehage og skole/SFO som innsats mot ulikhet blant barn\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abEt jevnere utdanningsl\u00f8p \u2013 Barnehage og skole/SFO som innsats mot ulikhet blant barn\u00bb slik den fremkommer av byr\u00e5dets forslag. Dato: 2. april 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. 6 Vedlegg: Rapport - Et jevnere utdanningsl\u00f8p 7 "
}