{
  "dokument_id": "3fd93937-e206-5b84-9463-d8ebe660fedf",
  "doc_type": "case_presentation",
  "kommune": 4601,
  "tittel": "Interpellasjon nr. 10 fra Thor Haakon Bakke (MDG) og Christine Henriksen \u00d8degaard (MDG) om leasing-ordning for el-sykkel. Bergen bystyre 29.04.2025",
  "url": "https://bergen.kommune.no/politikere-utvalg/api/fil/bk360/12517922/Framstilling-Interpellasjon-nr-10-fra-Thor-Haakon-Bakke-MDG-og-Christine-Henriksen-Odegaard-MDG-om-leasing-ordning-for-el-sykkel-Bergen-bystyre-29-04-2025",
  "tekst": " Bystyrets kontor Til Intern korrespondanse BBU - Seksjon forvaltning og mobilitet V\u00e5r referanse: 2025/145938-3 (Arbeidssted) Saksbehandler: Anette Hatlemark Drabl\u00f8s Dato: 22. april 2025 Fra Bystyrets kontor Interpellasjon nr. 10 fra Thor Haakon Bakke (MDG) og Christine Henriksen \u00d8degaard (MDG) om leasing-ordning for el-sykkel. Bergen bystyre 29.04.2025 Utslipp fra fossile biler utgj\u00f8r fortsatt den st\u00f8rste andelen av klimagassutslipp i Bergen kommune. Privatbilisme medf\u00f8rer ogs\u00e5 b\u00e5de luftforurensning, st\u00f8y, og fortrenger aktivitet og byliv. I tillegg er den st\u00f8rste kilden til mikroplast i havet, slitasje fra bildekk. Bilbruk er ogs\u00e5 negativt for folkehelsen, b\u00e5de p\u00e5 grunn av trafikksikkerhet og ulykker, og fysisk inaktivitet. Sykling er derimot et kinderegg av positive konsekvenser for b\u00e5de klima, natur, milj\u00f8, helse og trivsel. If\u00f8lge de nye tallene fra Helsedirektoratet er helsegevinsten for befolkningen, og derfor for sykefrav\u00e6ret og \u00f8konomien, st\u00f8rre enn tidligere antatt. For hver kilometer noen sykler g\u00e5r samfunnet 33 kroner i pluss, sammenlignet med \u00e5 v\u00e6re inaktiv. Mer fysisk aktivitet har ogs\u00e5 en viktig effekt i form av mindre sykefrav\u00e6r p\u00e5 arbeidsplassen, ogs\u00e5 omtalt som \u00f8kt n\u00e6rv\u00e6r. El-sykler har mange fordeler i en kupert by som Bergen, og kan bidra til \u00e5 gj\u00f8re sykling til et fullverdig alternativ til bil for flere bergensere. Med gode lastemuligheter kan el-sykkel fungere for henting og levering av barn, og frakt av st\u00f8rre varer. Forskning viser at ordninger som bidrar til \u00e5 gj\u00f8re elsykler mer tilgjengelige, enten via utl\u00e5n, tilskudd eller lignende, f\u00f8rer til \u00f8kt sykling. Det er ogs\u00e5 slik at el-sykler i stor grad erstatter bilbruk, if\u00f8lge Transport\u00f8konomisk institutt. Kostnadene ved \u00e5 anskaffe en el-sykkel er relativt h\u00f8y, og er et hinder for at flere tar i bruk dette flotte transportmiddelet. I noen kommuner tilbyr kommunen derfor en leasing-ordning for el-sykkel for sine ansatte. Bergen kommune har tidligere tilbudt st\u00f8tte til kj\u00f8p av el-sykler, noe som har v\u00e6rt bra for folkehelsen, klima, milj\u00f8 og natur. Samtidig oppst\u00e5r det en underskog av annen aktivitet n\u00e5r bedrifter, offentlige virksomheter og privatpersoner anskaffer el-sykler med behov for jevnlig vedlikehold og service. Et eksempel er Pedalen, drevet av Kirkens N\u00f8dhjelp. Pedalen er et profesjonelt sykkelverksted som driver arbeidstrening, et viktig og positivt tilskudd til bysamfunnet. Sp\u00f8rsm\u00e5l: Vil byr\u00e5det f\u00f8lge eksempelet til blant annet Trondheim, Kristiansand og Stavanger, og etablere en leasing-ordning for el-sykkel? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}