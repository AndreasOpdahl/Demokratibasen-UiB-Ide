{
  "dokument_id": "b676aef3-c092-5d1a-85e5-ca7e6e485135",
  "doc_type": "case_presentation",
  "kommune": 4601,
  "tittel": "S\u00f8knad om \u00e5 benytte Fl\u00f8ysletten til teater og humorshow sommer 2024, Stiftelsen Nye Fyllingsdalen Teater",
  "url": "https://bergen.kommune.no/politikere-utvalg/api/fil/bk360/9916039/Framstilling-Soknad-om-a-benytte-Floysletten-til-teater-og-humorshow-sommer-2024-Stiftelsen-Nye-Fyllingsdalen-Teater",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/36354-4 S\u00f8knad om \u00e5 benytte Fl\u00f8ysletten til teater og humorshow sommer 2024, Stiftelsen Nye Fyllingsdalen Teater Hva saken gjelder: Stiftelsen Nye Fyllingsdalen Teater har s\u00f8kt om leie av Fl\u00f8ysletten til oppsetning av teaterforestilling og humorshow sommer 2024. Total leieperiode er ti og en halv uke. Det er mottatt to s\u00f8knader fra stiftelsen, som behandles samlet i denne saken. S\u00f8knadene behandles etter Regelverk for bruk av kommunale parker, friomr\u00e5der, byfjell og byrom (heretter Regelverket) \u00a7 5-2, fastsatt av byr\u00e5det i sak 1129/21, 29.04.2021: \u00a7 5-2. Kommersielle arrangementer Kommersielle arrangementer som ikke er \u00e5pne for allmennheten skal som hovedregel ikke tillates. Kommersielle arrangementer med kulturell verdi kan likevel tillates etter en konkret vurdering. I vurderingen vil Bruksplan for Fl\u00f8yenomr\u00e5det, vedtatt av Bergen bystyre i sak 167-03, 29.09.2003, bli lagt til grunn. Fl\u00f8ysletten er regulert til offentlig friomr\u00e5de i reguleringsplan 19550000 Bergen, gnr 166 bnr 13 mfl. Fl\u00f8yen. I planens bestemmelse \u00a7 4.1.1 st\u00e5r det: Fl\u00f8ysletten, OF 3 Omr\u00e5de for intensiv friluftsbruk, tilrettelagt oppholds- og aktivitetsomr\u00e5de med rasteplasser, gapahuk, leskur, amfi, scene, apparater og skulpturer. Om s\u00f8knadene: Den f\u00f8rste s\u00f8knaden gjelder leie av Fl\u00f8ysletten til oppsetning av barne- og familieforestillingene Hakkebakkeskogen og Ulverock. Leieperioden det s\u00f8kes om (inkludert opp- og nedrigg) er 10.06.2024 til 22.08.2024, med forestillinger fra 22.06.2024 til 18.08.2024. Forventet publikumsoppslutning er oppgitt til totalt 10 000. Det fremkommer av s\u00f8knaden at det skal settes opp scene, og at det er behov for str\u00f8m til lys, lyd, mm. Det s\u00f8kes om kj\u00f8retillatelse til omr\u00e5det med varebil, totalt 50 turer. Den andre s\u00f8knaden gjelder leie av Fl\u00f8ysletten til humorshow arrangert av Stiftelsen Nye Fyllingsdalen Teater i samarbeid med Stas artist. Leieperioden det s\u00f8kes om er 22.06.2024 til 23.06.2024. Det fremg\u00e5r av s\u00f8knaden at ingen rigg er n\u00f8dvendig, da fasilitetene tilknyttet teaterforestillingene nevnt over kan benyttes. Vedlagt s\u00f8knadene ligger skissemessige kart. For \u00f8vrig fremkommer det lite informasjon av s\u00f8knadene. 1 Om utleie av Fl\u00f8ysletten: Det er flere utfordringer knyttet til utleie av Fl\u00f8ysletten til st\u00f8rre kulturarrangement. Form\u00e5let er ikke i tr\u00e5d med gjeldende plan- og regelverk, det er utfordrende \u00e5 lukke et viktig offentlig omr\u00e5de for allmennheten over lang tid, og sletten er ikke egnet til st\u00f8rre installasjoner da det er fuktig terreng med manglende tilrettelegging og risiko for skader p\u00e5 vegetasjonen. Videre er det usikkerhet knyttet til Kamveiens tilstand og sikkerheten ved frakt p\u00e5 denne. P\u00e5 sikt vil det v\u00e6re fornuftig \u00e5 vurdere endringer av dagens plan- og regelverk, slik at dette samsvarer med \u00f8nsket bruk av omr\u00e5det til arrangementer. Det m\u00e5 ogs\u00e5 vurderes hvilke fysiske tiltak som m\u00e5 gj\u00f8res for at sletten bedre skal t\u00e5le \u00f8kt bruk og installasjoner. S\u00f8knadene legges i denne saken frem for behandling i byr\u00e5d, slik det ogs\u00e5 ble gjort for tilsvarende s\u00f8knader i 2021 og 2022 (sak 1176/21 og sak 1100/22). Fagetatens vurdering og anbefaling: Bymilj\u00f8etaten har levert fagnotat i saken. Fagnotatet er knyttet til den f\u00f8rste s\u00f8knaden om utleie av Fl\u00f8ysletten i perioden 10.06.2024 til 22.08.2024 til Stiftelsen Nye Fyllingsdalen Teater for oppsetting av teaterforestillingene Hakkebakkeskogen og Ulverock. Bymilj\u00f8etaten har senere oversendt den andre s\u00f8knaden om utleie av Fl\u00f8ysletten i perioden 22.06.2024 til 23.06.2024 til samme leietaker for oppsetting av humorshow for voksent publikum i samarbeid med Stas artist. Bymilj\u00f8etaten har ikke levert fagnotat tilknyttet den andre s\u00f8knaden, men opplyser om at s\u00f8knadene m\u00e5 ses i sammenheng. Bymilj\u00f8etaten viser til tidligere vurderinger og anbefalinger knyttet til bruk av arealet til teater de siste \u00e5rene. Etaten vurderer at saken er prinsipiell, og tidligere s\u00f8knader er l\u00f8ftet til byr\u00e5dsavdelingen for beslutning. I etatens tidligere uttalelser er det problematisert at bruk av Fl\u00f8ysletten til teater vil begrense allmennhetens tilgang til et friomr\u00e5de som har arealform\u00e5l intensiv friluftsbruk. Etaten har ogs\u00e5 uttrykt bekymring for stor slitasje p\u00e5 arealet, som ikke er tilrettelagt for omfanget, konsentrasjonen og type bruk. Bymilj\u00f8etaten vurderer at arrangementet vil v\u00e6re i strid b\u00e5de med intensjonen i planverket som omr\u00e5det reguleres av, og bestemmelser i byromsreglementet. Bymilj\u00f8etaten vurderer det som sin oppgave \u00e5 ivareta den allmenne friluftsbruk, b\u00e5de ved at arealet er \u00e5pent og tilgjengelig for bruk, og at omr\u00e5det ikke p\u00e5f\u00f8res skade som vil vanskeliggj\u00f8re bruken av det i etterkant. Bymilj\u00f8etaten kan ikke anbefale et arrangement som etter deres vurdering strider prinsipielt mot intensjonen for bruk av Fl\u00f8ysletten, og som sletten heller ikke er tilrettelagt for \u00e5 t\u00e5le. Bymilj\u00f8etaten vurderer at saken ligger utenfor etatens gjeldende fagfullmakter \u00e5 avgj\u00f8re, og den l\u00f8ftes derfor til politisk beslutning. Bymilj\u00f8etatens anbefaling: Bymilj\u00f8etaten vurderer at arrangementets karakter, omfang og utstrekning strider mot intensjonen for bruk av Fl\u00f8ysletten if\u00f8lge plan- og regelverk. Etaten kan derfor ikke anbefale at arrangementet tillates. \u00d8konomiske konsekvenser: Utleie av Fl\u00f8ysletten til teater/show er i henhold til Regelverk for bruk av kommunale parker, friomr\u00e5der, byfjell og byrom et kommersielt arrangement som det skal betales leie for. Leieprisen for Fl\u00f8ysletten er i 2024 10 580,- per dag, i henhold til Handlings- og \u00f8konomiplan 2024 \u2013 2027 og budsjett 2024. Total leiepris for de oms\u00f8kte arrangementene blir 782 920,-. 2 Bymilj\u00f8etaten har i sitt fagnotat lagt til grunn at ved eventuell utleie av arealet skal ordin\u00e6r leiepris legges til grunn. Bymilj\u00f8etaten peker p\u00e5 viktigheten av at bransjen og andre som \u00f8nsker \u00e5 leie offentlige byrom opplever forutsigbarhet og like konkurransevilk\u00e5r. I 2022 ble det inng\u00e5tt avtale med Stiftelsen Nye Fyllingsdalen Teater om leie av Fl\u00f8ysletten i en tilsvarende periode. Avtale ble signert av begge parter. Leieprisen var 730 000,-. I etterkant av signert leieavtale kom Stiftelsen Nye Fyllingsdalen Teater med en foresp\u00f8rsel om fritak av leiekostnader. Dav\u00e6rende byr\u00e5d for klima, milj\u00f8 og byutvikling behandlet s\u00f8knaden (dokument 2022/108683-5), og innvilget 90 % reduksjon i leiekostnader, begrunnet med \u00f8konomiske utfordringer grunnet etterd\u00f8nninger av pandemien. Det foresl\u00e5s at leiepris for 2024 reduseres med 90 % til totalt 78 292,-. Det vil ved rullering av handlings- og \u00f8konomiplanen vurderes \u00e5 spille inn lavere pris for utleie av Fl\u00f8ysletten. Redusert leiepris for Fyllingsdalen teater vil medf\u00f8re mindre inntekter til kommunen ved Bymilj\u00f8etaten. Det er for tidlig \u00e5 si noe om de totale leieinntektene fra utleie av kommunal grunn blir lavere enn forutsatt i \u00e5rsbudsjettet for 2024. Dette vil man komme tilbake til enten i revidert budsjett 2024 eller i tertialrapport 2. Byr\u00e5dens vurdering og anbefaling/konklusjon: Teater p\u00e5 Fl\u00f8ysletten i 2021 og 2022 var stor suksess, og et sv\u00e6rt positivt tilskudd til byens kulturliv. Ettersp\u00f8rselen etter teater p\u00e5 Fl\u00f8yen har siden den gang v\u00e6rt stor, og byr\u00e5den er glad for at Stiftelsen Nye Fyllingsdalen Teater \u00f8nsker \u00e5 gjenta suksessen. Byr\u00e5den er positiv til at det gjennomf\u00f8res teater p\u00e5 Fl\u00f8ysletten sommer 2024, og vil i denne saken anbefale at utleien det er s\u00f8kt om innvilges. Byr\u00e5den har merket seg Bymilj\u00f8etatens skepsis til utleiens omfang og aktivitet. Utleie av Fl\u00f8ysletten er av flere grunner utfordrende, herunder gjeldende planer for omr\u00e5det. Byr\u00e5den \u00f8nsker at man p\u00e5 sikt endrer situasjonen p\u00e5 permanent basis, slik at det skapes forutsigbarhet for b\u00e5de bransjen og byens befolkning. S\u00f8knadene fra Stiftelsen Nye Fyllingsdalen Teater inneholder lite informasjon. Byr\u00e5den legger til grunn at teaterforestillingene blir gjennomf\u00f8rt p\u00e5 samme m\u00e5te som i 2021 og 2022. Det forutsettes at det benyttes samme grunnplan som var vedlagt s\u00f8knadene for 2021 og 2022, selv om grunnplanet ikke var vedlagt \u00e5rets s\u00f8knad fra stiftelsen. Tegning av grunnplanet er hentet fra tidligere s\u00f8knader og vedlagt denne saken. Grillplassen, klatrelekeplassen og \u00f8vrige deler av Fl\u00f8ysletten skal holdes \u00e5pne for allmennheten, og ikke ber\u00f8res av tiltaket. Vedlagte kart fra stiftelsen er sv\u00e6rt grovmaskede. Det er derfor utarbeidet og vedlagt et nytt kart (Kart omr\u00e5deavgrensning, datert 27.02.2024) der omr\u00e5deavgrensninger for utleie er presisert. Kartet skal legges til grunn ved inng\u00e5else av kontrakt. Det s\u00f8kes om kj\u00f8retillatelse for varebil til omr\u00e5det (via Kamveien), totalt 50 turer. Tilstanden p\u00e5 Kamveien er under vurdering, og det er usikkert hvilken tilstand veien er i. Tilstandsvurdering for veien vil tidligst foreligge v\u00e5ren 2024. Byr\u00e5den vil understreke at dersom tilstandsvurderingen viser at oms\u00f8kt kj\u00f8ring ikke er trygt, vil kommunen kunne inndra kj\u00f8retillatelsen. Det forutsettes at gjennomf\u00f8ring av arrangementet ikke vil forringe Kamveiens tilstand ytterligere. Byr\u00e5den vil p\u00e5 det sterkeste oppfordre til at Fl\u00f8ibanen benyttes til transport av utstyr s\u00e5 langt det lar seg gj\u00f8re. Byr\u00e5den har forst\u00e5else for at en ideell stiftelse ikke har anledning til \u00e5 betale i underkant av 800 000,- for leie av omr\u00e5det. Byr\u00e5den \u00f8nsker s\u00e5 langt det lar seg gj\u00f8re \u00e5 tilrettelegge for at det kan gjennomf\u00f8res teater p\u00e5 Fl\u00f8ysletten i 2024. Dette inneb\u00e6rer reduksjon av leieprisen, slik at Stiftelsen Nye Fyllingsdalen Teater har anledning til \u00e5 gjennomf\u00f8re leien av omr\u00e5det. Byr\u00e5den foresl\u00e5r en reduksjon i leiepris p\u00e5 90 %, slik at prisen settes til 78 292,-. 3 Videre er det uheldig at leieprisen fastsatt av bystyret ikke overholdes. Det gir liten forutsigbarhet for akt\u00f8rer, og kan gi ulik behandling av forskjellige akt\u00f8rer dersom man fra s\u00f8knad til s\u00f8knad skal vurdere prissettingen s\u00e6rskilt. Byr\u00e5den vil se til at det ved rullering av handlings- og \u00f8konomiplanen blir spilt inn en lavere pris for utleie av Fl\u00f8ysletten, slik at s\u00e6rbehandling og reduksjon i leiepris ikke vil v\u00e6re n\u00f8dvendig. Byr\u00e5den er kommet til at det anbefales \u00e5 gi tillatelse til arrangementene det s\u00f8kes om. Byr\u00e5den legger til grunn at det vil bli stilt vilk\u00e5r i leieavtalen med Stiftelsen Nye Fyllingsdalen Teater om tiltak som i st\u00f8rst mulig grad sk\u00e5ner Fl\u00f8ysletten for slitasje. Videre legges det til grunn at kostnader knyttet til eventuelt behov for reparasjon/vedlikehold p\u00e5 sletten som f\u00f8lge av utleien, skal dekkes av Stiftelsen Nye Fyllingsdalen Teater. Det overlates til Bymilj\u00f8etaten \u00e5 formulere vilk\u00e5rene i leieavtalen. Vedtakskompetanse: Byr\u00e5dets fullmakter \u00a7 18.1 vedtatt av bystyret 16.12.2020 i sak 378/20: Innenfor fagomr\u00e5dene klima, milj\u00f8, byggesak og byutvikling har byr\u00e5det fullmakter til \u00e5 ut\u00f8ve myndighet med utgangspunkt i Plan- og bygningsloven og annet relevant lovverk. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Med hjemmel i Regelverk for bruk av kommunale parker, friomr\u00e5der, byfjell og byrom \u00a7 5- 2, annet punktum, gis Stiftelsen Nye Fyllingsdalen Teater, tillatelse til \u00e5 leie Fl\u00f8ysletten i 10,5 uker, i perioden 10.06.2024 til 22.08 2024, i tr\u00e5d med f\u00f8ringer i denne sak. 2. Det gis 90 % reduksjon av ordin\u00e6r leiepris. Leieprisen settes til 78 292,-. 3. Det overlates til Bymilj\u00f8etaten \u00e5 stille de n\u00f8dvendige vilk\u00e5r i leieavtalen for \u00e5 sk\u00e5ne sletten for slitasje, samt kreve \u00f8konomisk dekning for eventuelle skader som krever reparasjon. Vedlagt kart (Kart omr\u00e5deavgrensning, datert 27.02.2024) skal ligge til grunn for utleie. Dato: 11. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat, datert 21.01.2024 S\u00f8knad 1, Fyllingsdalen teater, teaterforestilling ROS-analyse 1 Kart 1 S\u00f8knad 2, Fyllingsdalen teater, humorshow ROS-analyse 2 Kart 2 Grunnplan Fl\u00f8ysletten Kart omr\u00e5deavgrensning, datert 27.02.2024 4 "
}