{
  "dokument_id": "cca22ce5-3a02-59a4-944e-461b7c8d7488",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til ny valgforskrift og endringer i forskrift om valg til\nSametinget. ",
  "url": "https://bergen.kommune.no/politikere-utvalg/api/fil/bk360/10615611/Framstilling-Horingsuttalelse-Forslag-til-ny-valgforskrift-og-endringer-i-forskrift-om-valg-til-Sametinget-",
  "tekst": " Valgstyret Saksframstilling V\u00e5r referanse: 2024/90642-2 Saksbehandler: Ida Rambech H\u00f8ringsuttalelse - Forslag til ny valgforskrift og endringer i forskrift om valg til Sametinget. Hva saken gjelder: Kommunal- og distriktsdepartementet har sendt forslag til ny Forskrift om valg til Stortinget, fylkesting og kommunestyrer (valgforskrift) og endringer i Forskrift om valg til Sametinget p\u00e5 h\u00f8ring. Valgforskriften skal avl\u00f8se forskrift 2. januar 2003 nr. 5 om valg til Stortinget, fylkesting og kommunestyrer, som ble opphevet 6. mai 2024. Valgforskriften inneholder detaljerte regler om den praktiske gjennomf\u00f8ringen av valgene. Stortinget vedtok ny valglov 12. juni 2023. Loven tr\u00e5dte i kraft 1. mai 2024. Samtidig ble valgloven 2002 opphevet. Flere sentrale bestemmelser i valgforskriften 2003 er n\u00e5 tatt inn i valgloven. Disse foresl\u00e5s derfor stort sett ikke videref\u00f8rt i ny valgforskrift. Departementet foresl\u00e5r \u00e5 forskriftsfeste praksis som ikke har v\u00e6rt regulert, samt regler som presiserer innholdet i kravet til universell utforming. Det konkretiseres i ny valgforskrift hvilke bygningsmessige kvaliteter et lokale m\u00e5 ha for \u00e5 kunne benyttes som valglokale. Departementet foresl\u00e5r ogs\u00e5 noen strukturendringer, spr\u00e5klige endringer og oppdateringer for \u00e5 tilpasse forskriften til ny valglov. Departementet foresl\u00e5r i tillegg enkelte endringer i forskrift 19. desember 2008 nr. 1480 om valg til Sametinget, da forskriften viser til regler i valgloven 2002 og valgforskriften 2003, som n\u00e5 begge er opphevet. I tillegg foresl\u00e5s enkelte endringer for \u00e5 harmonisere regelverket som f\u00f8lge av ny valgforskrift. H\u00f8ringsfristen er 3. september 2024. 1 Bystyredirekt\u00f8rens vurdering: Innf\u00f8ringen av en ny valgforskrift m\u00e5 ses i sammenheng med innf\u00f8ring av ny lov 16. juni 2023 nr. 62 om valg til Stortinget, fylkesting og kommunestyrer (valgloven). Valgloven inneholder de grunnleggende reglene for hvordan representanter skal velges til Stortinget, fylkesting og kommunestyrer. Valgforskriften inneholder n\u00e6rmere bestemmelser som utfyller reglene i valgloven, for eksempel detaljerte prosedyrer for mottak av stemmer i ulike typer situasjoner, eller presisering av hvilke tilfeller manntallet skal oppdateres. Departementet er i valgloven gitt fullmakter til \u00e5 fastsette forskrift om temaene som omtales i H\u00f8ringsnotat av 3. juni 2024 - Forskrift om valg til Stortinget, fylkesting og kommunestyrer (valgforskriften) og endringer i forskrift om valg til Sametinget. Forslagene er hovedsakelig av praktisk og teknisk art. Valgforskriften gir n\u00e6rmere bestemmelser som utfyller reglene i valgloven, og inneholder en del detaljerte prosedyrer som administrativt ansatte i kommunene skal f\u00f8lge. Departementet tar sikte p\u00e5 at den nye valgforskriften skal tre i kraft omkring 1. oktober 2024. Det er n\u00f8dvendig at forskriften er tydelig og presis, og ikke gir stort rom for tolkninger som igjen kan f\u00f8re til ulik praksis mellom kommunene. Det er derfor viktig at valgansvarlige i kommunene og fylkeskommunene tar en grundig gjennomgang av forslaget. De fleste bestemmelsene i forslaget til ny valgforskrift er tydelige og gir lite rom for tolkning, men i noen tilfeller m\u00e5 valgansvarlige i kommunene se til merknadene for \u00e5 forst\u00e5 bestemmelsens innhold. Det er ogs\u00e5 bestemmelser som viser til andre forskrifter/ lover i tillegg til valgloven. I bystyredirekt\u00f8rens forslag til h\u00f8ringsuttalelse bemerkes bestemmelser som departementet med fordel kan presisere i den nye forskriften. Det foresl\u00e5s en klargj\u00f8ring av rutinene for utsending av liste over personer med sperret adresse i folkeregisteret. Bystyredirekt\u00f8ren foresl\u00e5r \u00e5 st\u00f8tte at etablert praksis som ikke tidligere har v\u00e6rt regulert blir forskriftsfestet. Departementet forskriftsfester krav til universell utforming av valglokaler. I forslaget til h\u00f8ringsuttalelse kommenteres de enkelte bestemmelser i Byggteknisk forskrift. I forslag til ny forskrift fastsl\u00e5s det at velger skal gi konvolutt med ubrukte stemmesedler tilbake til stemmemottaker, i de tilfeller det benyttes stemmeseddelsett. Bystyredirekt\u00f8ren anbefaler at velger f\u00e5r bestemme om konvolutten med de resterende sedlene skal gis til stemmemottaker eller om velger selv skal beholde disse. Bystyredirekt\u00f8ren foresl\u00e5r at godkjente tvilsomme stemmesedler fortsatt skal telles i opptellingskategorien der stemmegivningen er registrert. Bystyredirekt\u00f8rens forslag til h\u00f8ringsuttalelse: H\u00f8ringsuttalelse fra Bergen kommune - Forslag til ny valgforskrift og endringer i forskrift om valg til Sametinget Kommunal- og distriktsdepartementet har sendt forslag til ny Forskrift om valg til Stortinget, fylkesting og kommunestyrer (valgforskrift) og endringer i Forskrift om valg til Sametinget p\u00e5 h\u00f8ring. H\u00f8ringsfristen er 3. september 2024. Valgstyret i Bergen kommune behandlet h\u00f8ringsuttalelsen 27. august 2024. 2 Valgforskriften inneholder til dels detaljerte prosedyrer som administrativt ansatte i kommunene skal f\u00f8lge. Det er n\u00f8dvendig at forskriften er tydelig og presis, og ikke gir stort rom for tolkninger som igjen kan f\u00f8re til ulik praksis mellom kommunene. Forskriftsbestemmelsene b\u00f8r ogs\u00e5, s\u00e5 langt det lar seg gj\u00f8re, ikke gj\u00f8re det n\u00f8dvendig \u00e5 se til andre kilder for tolkning. De fleste bestemmelsene i forslaget til ny valgforskrift er tydelige og gir lite rom for tolkning, men i noen tilfeller m\u00e5 valgansvarlige i kommunene se til merknadene for \u00e5 forst\u00e5 bestemmelsens innhold. Det er ogs\u00e5 bestemmelser som viser til andre forskrifter/lover i tillegg til valgloven, og det kan v\u00e6re utfordrende for valgansvarlige \u00e5 forholde seg til s\u00e5 mange ulike kilder. Kommunene har derfor fremdeles behov for veiledning til hvordan lov og forskrift skal forst\u00e5s. Bergen kommune understreker derfor at det er viktig at Valgh\u00e5ndboken oppdateres slik at denne fremdeles kan brukes i valggjennomf\u00f8ringen. Bergen kommune st\u00f8tter at etablert praksis som ikke tidligere har v\u00e6rt regulert blir forskriftsfestet. Forslag til endringer i forskrift om valg til Sametinget er gjort for at bestemmelsene i forskriften skal ha rette henvisninger til ny valglov, og for \u00e5 harmonisere regelverket som f\u00f8lge av ny valgforskrift. Bergen kommune st\u00f8tter endringene som er foresl\u00e5tt, sett bort fra endring i \u00a752, 4. ledd som omhandler behandling av konvolutt med ubrukte stemmesedler. Merknader til de enkelte kapitlene i forslag til ny valgforskrift: Kapittel 1. Manntall \u00a7 1-5 Rett til manntallseksemplarer mv. for partier og grupper som stiller liste ved valget Printing av manntallseksemplarer er ressurskrevende for kommunene, og b\u00f8r begrenses av milj\u00f8hensyn. Bergen kommune st\u00f8tter derfor at partier og grupper som stiller liste ved valget skal kunne f\u00e5 manntallseksemplarer i elektronisk format, ikke bare p\u00e5 papir. Det st\u00e5r ikke noe i forskriftens bestemmelse om dette, kun i departementets merknader. Siden dette er en endring fra tidligere forskrift mener Bergen kommune at det b\u00f8r fremg\u00e5 tydelig av selve forskriften at manntallseksemplarer kan leveres ut i elektronisk format. \u00a7 1-6 Behandling av manntallseksemplarer mv. Bergen kommune st\u00f8tter presisering i forskriften om at partier og grupper som f\u00e5r utlevert manntallseksemplarer eller oppgaver over grupper av velgere, er behandlingsansvarlig etter personvernregelverket. \u00a7 1-7 Manntallsf\u00f8ring av personer med sperret adresse i folkeregisteret Ny valgforskrift gir n\u00e6rmere bestemmelser om manntallsf\u00f8ring av personer som har sperret adresse i folkeregisteret. Dette er en forskriftsfesting av tidligere etablert praksis. Bergen kommune st\u00f8tter at det n\u00e5 forskriftsfestes hvem som har ansvar for forsendelsen og hva listen skal inneholde av opplysninger. Det b\u00f8r tydeliggj\u00f8res i forskriften hvem som skal v\u00e6re mottaker av listen i kommunene. Ved kommunestyre- og fylkestingsvalget 2023 ble listen sendt til ordf\u00f8rers privatadresse, uten at valgansvarlig hadde kjennskap til dette. Ordf\u00f8rer hadde heller ikke kjennskap til at vedkommende skulle v\u00e6re mottaker av listen. En slik praksis inneb\u00e6rer at andre personer enn de som har tjenstlig behov f\u00e5r tilgang p\u00e5 listen, samt en \u00f8kt risiko for at den ikke kommer frem til valgansvarlig. 3 Skatteetaten b\u00f8r sende listen til den registrerte valgansvarlige i hver kommune og til kommunens postadresse. Det b\u00f8r ikke benyttes private adresser ved forsendelse av listen. I tillegg b\u00f8r listen sendes rekommandert. Kapittel 2. Listeforslag \u00a7 2-2 Underskrifter p\u00e5 listeforslag I bestemmelsen forskriftsfestes det at den digitale l\u00f8sningen for underskrifter som Valgdirektoratet stiller til r\u00e5dighet skal benyttes ved elektronisk innleverte listeforslag. I bestemmelsens andre ledd forskriftsfestes det at skjema for listeforslag som Valgdirektoratet stiller til r\u00e5dighet skal benyttes for papirlister. Arbeidet med behandling av innsendte listeforslag er omfattende for kommunene, og standardisering og presisering av kravene som stilles til listestillere er i den sammenheng positivt. Bergen kommune st\u00f8tter forslaget til bestemmelse. Kapittel 3. Utforming og trykking av stemmesedler \u00a7 3-4 Utforming av stemmesedler med partinavn uten kandidater I 6. ledd opprettholdes bestemmelse om at stemmesedler med partinavn uten kandidater skal trykkes med punktskrift. Punktskriften p\u00e5 stemmesedlene skaper utfordringer ved telling, dette gjelder b\u00e5de for manuell og maskinell telling. Punktskriften gj\u00f8r at stemmesedlene fester seg til hverandre. Ved skanning f\u00f8rer dette til papirstopp, og ved manuell telling kan disse stemmesedlene henge s\u00e5 godt sammen at to sedler telles som \u00e9n. For \u00e5 unng\u00e5 papirstans ved skanning m\u00e5 stemmesedlene med punktskrift legges annenhver seddel med innsiden og utsiden opp. Denne sorteringen er ressurskrevende og lager merarbeid i opptellingen. Bergen kommune mener at velgere som har behov for punktskrift fremdeles skal f\u00e5 slike stemmesedler, men andre velgere som stemmer utenfor eget valgdistrikt b\u00f8r f\u00e5 generelle stemmesedler uten punktskrift. Bergen kommune mener at dette vil f\u00f8re til f\u00e6rre avvik i opptellingen. Kapittel 4. Elektronisk valggjennomf\u00f8ringssystem Bergen kommune har ingen merknader til dette kapittelet. Kapittel 5. Informasjon til velgerne om stemmerett \u00a7 5-1 Informasjon til velgerne om stemmerett I ny valgforskrift foresl\u00e5s det et tydeligere skille i regelverket mellom informasjonen som gis til velgerne og den informasjonen som kommunen trenger for \u00e5 sende og motta forh\u00e5ndsstemmer til og fra andre kommuner. Ordet \u00abvalgkort\u00bb er tatt ut av ny valglov. Bergen kommune st\u00f8tter denne endringen. Bergen kommune f\u00e5r store mengder valgkort i retur ved hvert valg, fordi de er sendt til velgere med feil / ukjent adresse. Dette unng\u00e5r man n\u00e5. I tillegg har utsendelse av valgkort generert en del henvendelser fra velgere som lurer p\u00e5 hvordan valgkortet skal benyttes. Gjennom bestemmelsen i forskriften sikres det at alle velgere skal f\u00e5 informasjon om stemmeretten, men de slipper \u00e5 forholde seg til valgkortet. Det eneste velgerne da skal huske \u00e5 ta med til valglokalet er legitimasjon. 4 Kapittel 6. Fellesbestemmelser for stemming innenlands \u00a7 6-2 Universell utforming av valglokaler og valgutstyr Departementet foresl\u00e5r \u00e5 forskriftsfeste krav til universell utforming av valglokaler og valgutstyr. Valgloven \u00a7 6-7 f\u00f8rste ledd p\u00e5legger valgstyret \u00e5 s\u00f8rge for at valglokalene er universelt utformet, jf. likestillings- og diskrimineringsloven \u00a7 17. I forslag til ny forskrift konkretiseres hvilke bygningsmessige kvaliteter et lokale m\u00e5 ha for \u00e5 kunne benyttes som et valglokale. Det stilles samme kravsniv\u00e5 til universell utforming som fremg\u00e5r av forskrift 19. juni 2017 nr. 840 om tekniske krav til byggverk (Byggteknisk forskrift, TEK 17). Form\u00e5let er \u00e5 gj\u00f8re det enklere for kommunene \u00e5 f\u00f8lge krav til universell utforming. Bergen kommune st\u00f8tter forskriftsfesting av regler som bidrar til at flest mulig velgere uavhengig av funksjonsevne kan komme seg inn og ut av valglokalet og valgavlukket, velge stemmeseddel og stemme p\u00e5 egenh\u00e5nd. Likevel stilles det sp\u00f8rsm\u00e5l til om alle krav som legges frem i forskriften er hensiktsmessige, og om bestemmelsen i forskriften, slik den n\u00e5 foreligger, vil bidra til \u00e5 klargj\u00f8re for valgstyrene hvilke valglokaler som kan benyttes. Med endringene departementet foresl\u00e5r i ny forskrift er det uklart hvilket detaljniv\u00e5 valgstyret skal forholde seg til f\u00f8r det fattes vedtak om hvilke valglokaler som skal benyttes. Forskriften viser til likestillings- og diskrimineringsloven \u00a717 og en rekke ulike paragrafer i Byggteknisk forskrift. For \u00e5 forst\u00e5 kravene i Byggteknisk forskrift m\u00e5 man i tillegg ha kjennskap til forskriftens veileder. Det blir omfattende for valgansvarlige i kommunene \u00e5 m\u00e5tte forholde seg til alle disse kildene for \u00e5 kunne vurdere om et valglokale kan benyttes eller ikke. Byggteknisk forskrift (TEK17) er en standard for bygging av nye bygg. Det inneb\u00e6rer at de fleste bygg fra tiden f\u00f8r TEK17 ble gjeldende vil ha mangler i henhold til forskriftens krav. Mange av byggene som brukes som valglokaler ble bygget lenge f\u00f8r TEK17, og har derfor mangler etter kravene i forslaget til ny forskrift. Slik kravene legges frem vil det v\u00e6re helt n\u00f8dvendig for kommunene \u00e5 benytte seg av byggteknisk r\u00e5dgivning. Det m\u00e5 utarbeides analyser som beskriver de aktuelle valglokalenes tekniske tilstand, og redegj\u00f8res for eventuelle forskriftsmangler og tiltak som m\u00e5 settes inn. Det vil blant annet v\u00e6re helt n\u00f8dvendig med ekstern kompetanse for \u00e5 kartlegge luminanskontraster p\u00e5 s\u00f8yler og bakgrunnsfarger. I tillegg vil det v\u00e6re sv\u00e6rt ressurskrevende \u00e5 f\u00e5 oversikt over \u00e5pningskraft som skal til for \u00e5 \u00e5pne d\u00f8rer, permanente rampers stigning og h\u00e5ndl\u00f8peres h\u00f8yde, d\u00f8rbredder og terskelh\u00f8yder mm. Bergen kommune viser ogs\u00e5 til Veileder for tilgjengelighet ved valg som ble laget av Valgdirektoratet i 2021. Veilederen fokuserte blant annet p\u00e5 at valglokalene ikke skal ha hindringer for \u00e5 komme seg inn, at det er parkering i n\u00e6rhet til valglokale for forflytningshemmede og gode lysforhold inne i lokalene og i avlukkene. Departementet konkretiserer n\u00e5 krav til valglokaler som tidligere var nevnt i veilederen, ved \u00e5 velge ut relevante deler av Byggteknisk forskrift. Det settes ogs\u00e5 opp en del nye krav, for eksempel bredde p\u00e5 korridorer som f\u00f8rer frem til selve valglokalet. I forslaget til ny forskrift utelates likevel punkt i veilederen, som Bergen kommune mener er viktige, slik som n\u00e6rhet til parkeringsplasser for forflytningshemmede, n\u00e6rhet til kollektivtrafikk og sitte/ hvilemuligheter i valglokalet. Bergen kommune mener at forslagene i \u00a7 6\u20142 er bedre uten henvisningene til TEK17 i bestemmelsens f\u00f8rste og andre ledd, da universell utforming allerede gis av valgloven \u00a7 6-7. For at det skal v\u00e6re mulig for alle stemmemottakere \u00e5 f\u00e5 stemplet stemmeseddel og selv legge den i urnen, er det viktig at bordet der stemmeseddelen stemples og urnen st\u00e5r har 5 riktig plassering. Bergen kommune st\u00f8tter at det forskriftsfestes et krav om valgurnens plassering og mottaksbordenes h\u00f8yde, jfr. valgforskriften \u00a7 6-2 (3). Bergen kommune merker alle stemmeseddelhyller med punktskrift, og st\u00f8tter bestemmelsen i valgforskriften \u00a7 6-2 (4). Kommentarer til de enkelte bestemmelser i Byggteknisk forskrift, jfr. valgforskriften \u00a7 6-2 (1): Byggteknisk forskrift \u00a7 12-4, 1. og 2. ledd om inngangsparti Bergen kommune benytter i stor grad skoler som valglokaler p\u00e5 valgdagen. Valglokalene er ofte plassert i gymsaler og lignende, der det benyttes en annen inngang enn skolens hovedinngang. Det er sjelden taktile felt foran inngangsd\u00f8rene til gymsalene. Om skolenes hovedinngang alltid skal benyttes, vil det i mange tilfeller bli en lang vei \u00e5 g\u00e5 for velgerne inne p\u00e5 skolene for \u00e5 komme frem til selve valglokalet. Bergen kommune mener at krav om belysning i \u00a712-4. 2. ledd bokstav a er un\u00f8dvendig. Valget er tidlig i september, n\u00e5r det fortsatt er lyst i valglokalenes \u00e5pningstid. Byggteknisk forskrift \u00a712-6, 1. \u2013 4. ledd om kommunikasjonsveier D\u00f8rbredder og korridorbredder lar seg kartlegge, men det vil v\u00e6re ressurskrevende. Luminanskontrast p\u00e5 s\u00f8yler og bakgrunnsfarger m\u00e5 kommunen ha ekstern hjelp for \u00e5 kunne kartlegge. Dette vil v\u00e6re tidkrevende, og p\u00e5f\u00f8re kommunen ekstra kostnader. Byggteknisk forskrift \u00a712-7, 5. ledd om krav til utforming av rom og annet oppholdsareal I femte ledd bokstav a stilles krav om at rom og oppholdsareal i byggverk med krav om universell utforming skal ha en utforming og st\u00f8rrelse slik at likestilt deltakelse er mulig. I bestemmelsens femte ledd bokstav b stilles det i tillegg krav om trinnfri tilgang og snuareal for rullestol, samt krav om at personer i rullestol kan betjene n\u00f8dvendige funksjoner p\u00e5 en tilfredsstillende m\u00e5te. Bergen kommune st\u00f8tter at kravene i \u00a7 12-7 femte ledd i byggteknisk forskrift til utforming av rom skal gjelde for valglokaler. Kravet i \u00a7 12-7 femte ledd vil etter departementets vurdering v\u00e6re oppfylt hvis det benyttes 1 av 10 valgavlukker som er universelt utformet, og universelt utformede urner. Departementet viser ogs\u00e5 til at likestilt deltakelse ved valg inneb\u00e6rer lik tilgang til \u00e5 avgi stemme, og det inneb\u00e6rer at valgurnen m\u00e5 v\u00e6re tilpasset personer med funksjonsnedsettelser for \u00e5 overholde bestemmelsen. Bergen kommune benytter som hovedregel universelt utformede urner og universelt utformede avlukker, og st\u00f8tter denne vurderingen. Byggteknisk forskrift \u00a712-13-1 om d\u00f8rer D\u00f8rbredder lar seg kartlegge, men det vil v\u00e6re ressurskrevende. Det antas at en del valglokaler i Bergen kommune ikke oppfyller kravene. Det vil ogs\u00e5 v\u00e6re sv\u00e6rt ressurskrevende \u00e5 kartlegge \u00e5pningskraft som skal til for \u00e5 \u00e5pne d\u00f8rene i valglokalene. I praksis blir d\u00f8rer som er tunge / vanskelige \u00e5 \u00e5pne opp st\u00e5ende \u00e5pne i valglokalenes \u00e5pningstid, slik at dette ikke er et problem for velgerne. Byggteknisk forskrift \u00a712-16 om ramper En del valglokaler har permanent bygde ramper. Disse rampene er bygget etter ulike byggtekniske standarder. Det vil kreve uforholdsmessig mye ressurser \u00e5 kartlegge og utbedre rampene iht. krav i veileder til Byggteknisk forskrift. 6 Byggteknisk forskrift \u00a712-18 om skilting og betjeningspaneler I f\u00f8lge \u00a712-18 andre ledd skal viktig informasjon v\u00e6re tilgjengelig med lyd eller taktile tegn. Bergen kommune mener at skilting til valglokaler er viktig informasjon, men at det ikke er praktisk gjennomf\u00f8rbart \u00e5 trykke opp med taktil merking eller installere lyd. \u00a7 6-3 Kunngj\u00f8ring av valglokaler som velgerne ikke kan ta seg inn i uten hjelp Forskriftsbestemmelsen er ny og fastsetter krav til kunngj\u00f8ring etter valgloven \u00a7 6-7 andre ledd andre punktum. Valgstyret vil oppfylle sin kunngj\u00f8ringsplikt ved \u00e5 melde opplysninger om hvilke valglokaler velgerne ikke kan ta seg inn i uten hjelp til Valgdirektoratet. Bergen kommune mener at det ikke fremg\u00e5r klart hvilke opplysninger om valglokalenes tilgjengelighet og universell utforming kommunene fremover skal kunngj\u00f8re/ informere velgerne om. Departementet forskriftsfester kun at kommunene m\u00e5 publisere hvilke valglokaler velgerne ikke kan ta seg inn i uten hjelp. Kommunene har, slik dette forst\u00e5s, dermed ingen plikt til \u00e5 publisere om resten av kravene i \u00a7 6-2 er oppfylt. Det er uklart om departementet mener at valgstyrene skal forholde seg til de detaljerte kravene som stilles i Byggteknisk forskrift med veileder, slik som luminanskontraster, niv\u00e5forskjeller og \u00e5pningskraft, eller om det er tilstrekkelig \u00e5 vite om velgerne kan ta seg inn i valglokalene uten hjelp og at det er universelle urner og universelle avlukker i alle valglokaler. \u00a7 6-4 Beredskapskonvolutter I \u00a7 6-4 er kun hovedregelen beskrevet. I merknaden st\u00e5r det at det ikke er et vilk\u00e5r for \u00e5 godkjenne stemmegivningen at beredskapskonvolutten er utformet i tr\u00e5d med denne bestemmelsen. Det er mulig \u00e5 benytte andre konvolutter, om man for eksempel g\u00e5r tom for beredskapskonvolutter. Bergen kommune mener at dette kunne v\u00e6rt tydeliggjort i forskriften. \u00a7 6-6 Skjema for informasjon om velgerens identitet Siden ordet \u00abvalgkort\u00bb er fjernet fra lov og forskrift, er det viktig \u00e5 forskriftsfeste hvilken informasjon som skal legges ved n\u00e5r forh\u00e5ndsstemmer tas imot i konvolutt. De fleste stemmene som mottas i konvolutt er stemmer som Bergen kommune skal sende til andre kommuner, eller mottar fra andre kommuner. Arbeidet med \u00e5 registrere og behandle stemmene som mottas fra andre kommuner er tidkrevende. Det er viktig at informasjon som identifiserer velger er synlig i omslagskonvoluttens vindu, slik at ikke konvolutten m\u00e5 \u00e5pnes ved pr\u00f8ving. Ufullstendig informasjon f\u00f8rer til at velger ikke kan identifiseres, og stemmegivningen forkastes. Bergen kommune st\u00f8tter at krav til informasjon om velgers identitet som legges i omslagskonvolutt forskriftsfestes, og mener at kravene som foresl\u00e5s er hensiktsmessige. Forslaget inneb\u00e6rer at det blir enklere \u00e5 identifisere velgerne, samt at det blir enklere for stemmemottakere \u00e5 fylle ut formularet. Bergen kommune st\u00f8tter at skjema som skrives ut fra EVA skal inneholde en elektronisk lesbar identifikator. Dette forenkler arbeidet med \u00e5 s\u00f8ke opp velger i manntallet. Bergen kommune mener ogs\u00e5 at det er hensiktsmessig \u00e5 benytte eget skjema tilpasset sametingsvalget. Bergen kommune st\u00f8tter at det ikke lenger skal brukes et s\u00e6rskilt omslag p\u00e5 valgtinget, ved mottak av stemmer fra velgere som ikke kan krysses i manntallet. 7 \u00a7 6-7 Legitimasjon Bergen kommune st\u00f8tter presisering av krav til legitimasjon som skal fremvises etter valgloven \u00a7 6-11. \u00a7 6-8 Stemming rett utenfor valglokalet I ny forskrift foresl\u00e5r departementet en endring av prosedyren for stemming utenfor valglokalet. Det skal benyttes stemmeseddelsett i konvolutt i slike tilfeller. Bergen kommune pleier \u00e5 benytte stemmeseddelsett i konvolutt, og mener det er hensiktsmessig at det presiseres at stemmeseddelsettene skal utleveres slik. Bergen kommune st\u00f8tter presisering av at det i stemmeseddelsett ogs\u00e5 skal v\u00e6re en blank stemmeseddel. I bestemmelsens 2. ledd fastsl\u00e5s det at velgeren skal gi konvolutten med de ubrukte stemmesedlene tilbake til stemmemottaker. Bergen kommune mener at i de tilfeller stemmeseddelsett blir benyttet m\u00e5 velger f\u00e5 bestemme om konvolutten med de resterende sedlene skal gis til stemmemottaker eller om velger selv skal beholde disse. Om velger p\u00e5legges \u00e5 gi fra seg konvolutten kan det medf\u00f8re en svekket tillit til at valget er hemmelig, selv om forskriften ogs\u00e5 presiserer at stemmemottaker skal s\u00f8rge for \u00e5 kassere de ubrukte sedlene p\u00e5 en betryggende m\u00e5te. Spesielt i sm\u00e5 kommuner der velgerne med stor sannsynlighet kjenner stemmemottaker kan det v\u00e6re vanskelig \u00e5 skulle gi fra seg resten av stemmesedlene. Det b\u00f8r derfor v\u00e6re opp til velgeren om resten av stemmeseddelsettet skal beholdes eller ikke. Kapittel 7. Forh\u00e5ndsstemming innenlands \u00a7 7-3 Forh\u00e5ndsstemming p\u00e5 helse- og omsorgsinstitusjoner, i fengsler og der velgeren oppholder seg Bergen kommune har ogs\u00e5 merknader til prosedyre for ambulerende stemming. Iht. forslag til \u00a7 7-3 skal velger f\u00e5 utlevert en konvolutt med stemmesedler, og resterende sedler i konvolutten skal leveres tilbake til stemmemottaker ved forh\u00e5ndsstemming p\u00e5 institusjoner mm. Tilsvarende som for \u00a7 6-8 mener Bergen kommune at i de tilfeller stemmeseddelsett blir benyttet m\u00e5 velger f\u00e5 bestemme om konvolutten med de resterende sedlene skal gis til stemmemottaker eller om velger selv skal beholde disse. Bergen, og andre st\u00f8rre kommuner, setter ogs\u00e5 opp stemmeavlukker p\u00e5 de st\u00f8rste institusjonene, slik at velgerne kan velge sin stemmeseddel inne i avlukket. Stemmesedlene st\u00e5r da inne i avlukkene, slik det gj\u00f8res i de ordin\u00e6re valglokalene. Dette \u00f8nsker Bergen muligheten til \u00e5 videref\u00f8re. Slik forslag til \u00a7 7-3 n\u00e5 m\u00e5 forst\u00e5s, vil det ikke v\u00e6re anledning til dette. Kapittel 8. Forh\u00e5ndsstemming i utlandet Bergen kommune har ingen merknader til dette kapittelet. Kapittel 9. Forsegling, oppbevaring, transport og overlevering \u00a7 9-1 Rutiner for forsegling, oppbevaring og transport av valgmateriell Bergen kommune st\u00f8tter at krav til skriftlige rutiner for forsegling, oppbevaring og transport av valgmateriell blir forskriftsfestet. 8 \u00a7 9-2 T\u00f8mming av valgurner Bergen kommune st\u00f8tter at krav til skriftlige rutiner for t\u00f8mming av valgurner blir forskriftsfestet. \u00a7 9-3 Forsegling Bergen kommune st\u00f8tter krav til forsegling i forskriften. Forskriftsbestemmelsen er tydelig p\u00e5 hva som er hovedregelen i f\u00f8rste ledd. I andre ledd finner man unntaksregelen. Dette er derfor en tydelig forskriftsbestemmelse som er lett \u00e5 f\u00f8lge for valgansvarlige uten \u00e5 m\u00e5tte g\u00e5 til andre kilder. Kapittel 10. Godkjenning av stemmesedler Bergen kommune har ingen merknader til dette kapittelet. Kapittel 11. Opptelling av stemmesedler Ny valglov regulerer i \u00a7 10-8, 2. og 3. ledd opptelling av stemmesedler som er lagt rett i urne uten bruk av stemmeseddelkonvolutt i de ordin\u00e6re valglokalene. Det f\u00f8lger av ny valglov \u00a7 10-7, 3. ledd at det er valgstyret som har ansvar for den f\u00f8rste opptellingen av stemmesedler som er avgitt i stemmeseddelkonvolutt, og for tvilsomme stemmesedler som er lagt til side. Opptelling av forh\u00e5ndsstemmer per valglokale gjelder kun ordin\u00e6re valglokaler i kommunen. Det gjelder ikke forh\u00e5ndsstemmer avgitt p\u00e5 institusjoner, i fengsler eller der velgerne oppholder seg. Bergen kommune mener at dette burde konkretiseres i forskrift siden det ikke fremg\u00e5r av valgloven. \u00a7 11-5 F\u00f8rste opptelling av forh\u00e5ndsstemmesedler som ikke blir telt opp for hvert enkelt valglokale og \u00a7 11-6 F\u00f8rste opptelling av valgtingsstemmesedler som ikke blir telt opp i valglokalet Departementet foresl\u00e5r at stemmesedler som registreres som tvilsomme stemmesedler i den f\u00f8rste tellingen, men som senere godkjennes, tas ut av tellingen fra det enkelte valglokale og telles sammen med stemmegivninger avgitt i konvolutt. Dette gjelder b\u00e5de forh\u00e5ndsstemmer og valgtingstemmer. Departementet har i selve h\u00f8ringsnotatet beskrevet h\u00e5ndteringen av tvilsomme stemmer iht. ny bestemmelse i valglovens \u00a7 10-7. Dette er en endring i prosedyre for opptelling av disse stemmene. Selve behandlingen b\u00f8r da forskriftsfestes, slik at det blir tydeligere for kommunene hvordan de skal forholde seg til disse stemmene. N\u00e5r tvilsomme stemmesedler skal telles sammen med stemmesedler fra stemmegivninger i konvolutt vil det f\u00f8re til et avvik mellom godkjente manntallskryss og godkjente stemmesedler i denne opptellingen. Bergen kommune mener at det er uheldig \u00e5 skille ut stemmesedler fra den opptellingen stemmegivningen tilh\u00f8rer og flytte dem til en annen opptelling. Dette vil svekke valgstyrets kontroll i valgoppgj\u00f8ret, f\u00f8re til flere manuelle feil, gi en mer uoversiktlig valgprotokoll og gj\u00f8re det vanskeligere \u00e5 etterpr\u00f8ve valget. Departementet begrunner forskriftsendringen med at tvilsomme stemmer i dag kun telles \u00e9n gang. I dag blir tvilsomme stemmesedler som godkjennes kontrollert n\u00f8ye i den forel\u00f8pige tellingen, for s\u00e5 \u00e5 telles i endelig telling. 9 Tvilsomme stemmesedler er vesentlige ved kontroll av opptellingen. I endelig telling ses det p\u00e5 eventuelle endringer i antall tvilsomme stemmesedler fra forel\u00f8pig telling. Forkastelsesgrunnen p\u00e5 de foresl\u00e5tt forkastede stemmesedlene sammenlignes med avvik som lederne p\u00e5 stemmestedet har meldt inn underveis i stemmeperioden. Dette er ikke bare en kontroll av tellingen, men ogs\u00e5 en kontroll med valggjennomf\u00f8ringen p\u00e5 det enkelte forh\u00e5ndsstemmested eller valgtingslokale. Ved endelig telling ses resultatet opp mot antall godkjente stemmegivninger. Godkjente tvilsomme stemmesedler reduserer som regel avviket mellom antall stemmegivninger og antall godkjente stemmesedler. Dette b\u00f8r fremg\u00e5 av protokollen i opptellingen fra stemmestedet. En forskriftsendring der tvilsomme stemmesedler skal telles i en annen opptellingskategori vil f\u00f8re til at avvikene i tellingen i valglokalet ikke vil vise det reelle avviket mellom stemmegivninger og godkjente stemmesedler. For \u00e5 f\u00e5 et mest mulig korrekt bilde av valggjennomf\u00f8ringen b\u00f8r alle godkjente stemmesedler v\u00e6re med i tellingen p\u00e5 stemmestedet. Bergen kommune p\u00e5peker ogs\u00e5 at antall tvilsomme stemmesedler som godkjennes er lavt. Med tanke p\u00e5 det lave antall tvilsomme stemmesedler som godkjennes vil fordelene med forskriftsendringen der tvilsomme stemmesedler skal telles to ganger sammen med stemmegivninger i konvolutt ikke veie opp for ulempene det gir med vanskeligere etterpr\u00f8vbarhet og kontroll av opptellingen. En velgers stemmegivning og stemmeseddel b\u00f8r f\u00f8lge hverandre i opptellingen. Bergen kommune mener at godkjente tvilsomme stemmesedler fortsatt b\u00f8r telles i opptellingskategorien der stemmegivningen er registrert. Kapittel 12. Protokollering \u00a7 12-1 Formularer for protokollering av valg Bergen kommune st\u00f8tter at formularer for protokollering av valg som er fastsatt av departementet skal benyttes, ogs\u00e5 i situasjoner der valggjennomf\u00f8ringssystemet er nede. N\u00e5r det planlegges endringer i formular for protokollering av valg b\u00f8r kommunene involveres, slik at det sikres at endringene er hensiktsmessige. Kapittel 13. Klagenemnd. Overtredelsesgebyr Bergen kommune har ingen merknader til dette kapittelet. Forslag til endringer i forskrift om valg til Sametinget I forskrift om valg til Sametinget er det et forslag til endring i \u00a7 52, 4. ledd, der det st\u00e5r at \u00abVelgeren skal gi konvolutten med de resterende stemmesedlene til stemmemottakeren\u00bb. Dette tilsvarer bestemmelser i \u00a7\u00a7 6-8 og 7-3 i valgforskriften, som Bergen kommune ikke gir sin tilslutning til. Bergen kommune st\u00f8tter da heller ikke dette forslaget til endring i forskrift om valg til Sametinget. Begrunnelse for fremleggelse til valgstyret: Forretningsutvalget behandlet saken i m\u00f8tet 11.06.2024 sak 214/24, og fattet f\u00f8lgende vedtak: 10 Valgstyret avgir h\u00f8ringssvar p\u00e5 \u00abH\u00f8ring \u2013 Forslag til ny valgforskrift og endringer i forskrift om valg til Sametinget\u00bb p\u00e5 vegne av Bergen kommune. Forslag til vedtak: Valgstyret avgir h\u00f8ringsuttalelse til \u00abForslag til ny valgforskrift og endringer i forskrift om valg til Sametinget\u00bb slik den fremkommer av bystyredirekt\u00f8rens forslag. Dato: 12. juni 2024 \u00d8ivind Hauge St\u00f8le \u2013 fungerende bystyredirekt\u00f8r Ida Rambech - fagleder valg Dokumentet er godkjent elektronisk. Vedlegg: 1) H\u00f8ringsbrev av 3. juni 2024 \u2013 Forslag til ny valgforskrift og endringer i forskrift om valg til Sametinget 2) H\u00f8ringsnotat av 3. juni 2024 - Forskrift om valg til Stortinget, fylkesting og kommunestyrer (valgforskriften) og endringer i forskrift om valg til Sametinget 11 "
}