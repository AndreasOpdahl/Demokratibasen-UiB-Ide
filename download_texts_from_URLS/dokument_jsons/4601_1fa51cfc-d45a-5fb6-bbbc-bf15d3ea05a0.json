{
  "dokument_id": "1fa51cfc-d45a-5fb6-bbbc-bf15d3ea05a0",
  "doc_type": "case_presentation",
  "kommune": 4601,
  "tittel": "Ny rutine for \u00e5 sikre involvering av medvirkningsr\u00e5dene i politiske saker",
  "url": "https://bergen.kommune.no/politikere-utvalg/api/fil/bk360/11471872/Framstilling-Ny-rutine-for-a-sikre-involvering-av-medvirkningsradene-i-politiske-saker",
  "tekst": " Forretningsutvalget Saksframstilling V\u00e5r referanse: 2024/171972-1 Saksbehandler: \u00d8ivind Hauge St\u00f8le Ny rutine for \u00e5 sikre bedre og mer effektiv involvering av medvirkningsr\u00e5dene i politiske saker Hva saken gjelder: Bergen kommune har tre lovp\u00e5lagte medvirkningsorgan (kommuneloven \u00a7 5-12): eldrer\u00e5det, ungdomsr\u00e5det og kommunalt r\u00e5d for personer med funksjonsnedsettelse. Sekretariatet til r\u00e5dene ble 01.01.2024 overf\u00f8rt til bystyrets kontor. Bystyredirekt\u00f8ren er opptatt av \u00e5 realisere samordningsgevinster av at sekretariatene n\u00e5 er plassert ved bystyrets kontor. Tilpasninger i gjeldende rutiner og prosedyrer for politisk behandling av saker i bystyrets organer er da et viktig tiltak for \u00e5 gi best mulig rammebetingelser for medvirkningsorganenes arbeid. Bystyredirekt\u00f8ren har ogs\u00e5 merket seg at b\u00e5de utvalgsledere og medlemmer i forretningsutvalget har vist at de er opptatt av at medvirkningsorganene f\u00e5r uttalt seg i relevante saker og at deres uttalelser skal v\u00e6re en del av den politiske behandlingen. Nye rutiner som foresl\u00e5s i denne saken har ikke betydning for gjeldende reglement for de tre medvirkningsr\u00e5dene. De tre r\u00e5dene er oppnevnt etter kommuneloven \u00a7 5-2 \u00abAndre kommunale organer\u00bb der det heter at \u00abfor \u00f8vrig gjelder de samme bestemmelsene som for folkevalgte organer etter \u00a7 5- 1\u00bb. Kapittel 11 i kommuneloven \u00abSaksbehandling i folkevalgte organer\u00bb gjelder derfor ogs\u00e5 for medvirkningsorganene. I kommuneloven \u00a7 11-3 heter det at \u00abLederen av et folkevalgt organ setter opp saksliste for hvert enkelt m\u00f8te\u00bb. Det er derfor leder selv, eller ved delegasjon til et arbeidsutvalg, som avgj\u00f8r om saker som er \u00f8nsket lagt frem for r\u00e5det skal behandles eller ikke. Oppgavene til r\u00e5dene er presisert i \u00abForskrift om kommunale og fylkeskommunale r\u00e5d for eldre, personer med funksjonsnedsettelse og ungdom (forskrift om medvirkningsordninger)\u00bb slik: \u00abR\u00e5dene har rett til \u00e5 uttale seg i alle saker som gjelder henholdsvis eldre, personer med funksjonsnedsettelse og ungdom. Slike saker skal kommunestyret, fylkestinget eller andre folkevalgte organer forelegge for r\u00e5dene. Kommunestyret og fylkestinget skal etablere rutiner som sikrer at r\u00e5dene mottar sakene p\u00e5 et s\u00e5 tidlig tidspunkt i saksbehandlingen, at uttalelsene fra r\u00e5dene har mulighet til \u00e5 p\u00e5virke utfallet av saken. R\u00e5dene kan ogs\u00e5 ta opp saker p\u00e5 eget initiativ. Uttalelsene skal f\u00f8lge 1 saksdokumentene til det kommunale eller fylkeskommunale organet som avgj\u00f8r saken endelig.\u00bb Det betyr at byr\u00e5dsavdelingene, kontrollutvalget og bystyrets kontor skal vurdere om medvirkningsorganene har rett til \u00e5 uttale seg i en sak. Da skal saken legges fram for r\u00e5det f\u00f8r saken blir avgjort. Medvirkningsorganene skal ha en reell mulighet til \u00e5 p\u00e5virke utfallet av saken. Medvirkningsr\u00e5dene kan ogs\u00e5 ta opp saker p\u00e5 eget initiativ. I \u00abReglement for Bergen bystyre og utvalgene 2023-2027\u00bb g\u00e5r Bergen kommune lenger enn forskriften og sier at: \u00abForslag og merknadene fra r\u00e5dene til bystyret tas opp til votering i innstillende bystyreutvalg.\u00bb Reglementet stiller ikke noe krav om at bystyret skal votere over forslag og merknader som ikke har blitt votert over eller ikke f\u00e5tt flertall i bystyreutvalgene. I praksis blir det ofte gjort, ved at utvalgsleder eller medlemmer i bystyret har fremmet dem. Kommuneloven \u00a7 5-12 presiserer at r\u00e5dene \u00aber r\u00e5dgivende organer for kommunen\u00bb. I det ligger at r\u00e5dene ikke har forslagsrett. I veilederen \u00abSaksbehandling i folkevalgte organer i kommuner og fylkeskommuner\u00bb utgitt av KMD 25.09.2023 presiseres det at: \u00abDet kan ikke under noen omstendighet gis forslagsrett til andre enn dem som etter lov eller forskrift har eller kan f\u00e5 det. For eksempel er det ikke adgang til \u00e5 gi forslagsrett til ungdomsr\u00e5d og eldrer\u00e5d, selv om disse kan gis m\u00f8te- og talerett.\u00bb Det vil si at medvirkningsorganene ikke har innstillingsrett; det er ikke anledning til \u00e5 votere over forslag/merknader fra r\u00e5dene uten at et medlem av utvalget eller bystyret fremmer dem. Dagens praksis for \u00e5 sikre medvirkningsr\u00e5denes involvering Det er innarbeidet praksis at byr\u00e5det sender melding om vedtak i saker om oppstart av planarbeid til r\u00e5dene. Medvirkningsorganene behandler i tillegg saker som byr\u00e5det sender ut p\u00e5 h\u00f8ring, og sluttbehandler saken ved \u00e5 ta saken til orientering eller sende innspill til bystyreutvalgene. Sekretariatet for de lovp\u00e5lagte r\u00e5dene f\u00f8lger med p\u00e5 sakene som g\u00e5r fra byr\u00e5det med innstillingen til bystyret, samt saker som ellers er avgjort av byr\u00e5det. Typer saker som ikke kommer fra byr\u00e5det er saker fra kontrollutvalget og representantforslag. Sekretariatet lager p.t. en egen sak til alle saker som r\u00e5dene skal behandle og knytter deretter dokumentene til saken. M\u00f8tene i r\u00e5dene er lagt tett p\u00e5 m\u00f8tene i utvalgene for \u00e5 sikre at det er mulighet til \u00e5 behandle aktuelle saker og komme med uttalelser til utvalgene. Uttalelsene fra r\u00e5dene blir lagt som vedlegg til sakene til utvalgsbehandlingen. Praksis slik den er beskrevet her inneb\u00e6rer en del manuelle operasjoner, og synliggj\u00f8r at r\u00e5denes arbeid er ikke fullt ut integrert i saksgangen i politiske saker som fremmes for bystyrets organer. I mange tilfeller er r\u00e5dene forn\u00f8yd med ivaretakelse av b\u00e5de egne innspill tidligere i prosessen og vedtakene som blir foresl\u00e5tt. I en slik situasjon vil ikke innspill bli oversendt til utvalgene, fordi det ikke foreligger noen forslag eller merknader fra r\u00e5dene. Dette kan sies \u00e5 v\u00e6re viktig informasjon som ikke vil fremg\u00e5 eksplisitt for utvalgene \u2013 at r\u00e5dene har behandlet saken og ser seg enige i innholdet i saken og forslag til vedtak. 2 Ny rutine for \u00e5 sikre bedre og mer effektiv involvering av medvirkningsr\u00e5dene Som det fremg\u00e5r av ovenst\u00e5ende, er ikke r\u00e5dene fullt ut integrert i saksgangen i politiske saker som fremmes for bystyrets organer. Bystyredirekt\u00f8ren foresl\u00e5r \u00e5 styrke involveringen av medvirkningsr\u00e5dene b\u00e5de gjennom \u00e5 synliggj\u00f8re dem i saker til forretningsutvalget om fordeling av saker, og gjennom \u00e5 legge dem til i den ordin\u00e6re saksgangen for politiske saker. Forretningsutvalget blir informert om hvilke saker som blir lagt fram for r\u00e5dene I sakene som blir lagt fram for forretningsutvalget om fordeling av saker vil bystyrets kontor legge inn en vurdering av hvilke av r\u00e5dene som skal ha hvilke saker til behandling. Dette vil skje etter anbefaling fra sekretariatet til medvirkningsorganene. Det vil gjelde saker: \u2022 Fra byr\u00e5det \u2022 Fra kontrollutvalget \u2022 Representantforslag \u2022 Andre saker fra bystyrets organer Dersom forretningsutvalget \u00f8nsker innspill fra r\u00e5dene i andre saker, vil utvalget ha mulighet til \u00e5 foresl\u00e5 at disse sakene blir sendt til de(t) aktuelle r\u00e5det/r\u00e5dene. Et slikt tiltak vil s\u00f8rge for at utvalgslederne har god oversikt over hvilke saker som er til behandling hos r\u00e5dene. I tillegg vil utvalgslederne og forretningsutvalget ha mulighet til sikre at r\u00e5dene f\u00e5r komme med innspill i alle saker som gjelder henholdsvis eldre, personer med funksjonsnedsettelse og ungdom. Tiltaket vil ogs\u00e5 kunne styrke kommunikasjonen mellom r\u00e5dene og bystyret med sine utvalg. R\u00e5dene blir lagt inn i saksgangen for politiske saker N\u00e5r saker er fordelt i forretningsutvalget, vil de bli knyttet til det aktuelle r\u00e5det f\u00f8r det skal til behandling i bystyreutvalget og bystyret. Dette vil redusere manuelt arbeid for sekretariatet og sikre at uttalelser fra r\u00e5dene automatisk blir knyttet til saken som saksprotokoll og ligge tilgjengelig for utvalgene og bystyret. P\u00e5 kommunens nettside vil det da ikke lenger v\u00e6re n\u00f8dvendig \u00e5 lete etter uttalelser fra r\u00e5dene i vedleggene. Informasjon om behandling i r\u00e5dene vil v\u00e6re \u00e5 finne i tilknytning til den aktuelle saken. Disse tiltakene vil, slik bystyredirekt\u00f8ren ser det, gj\u00f8re r\u00e5dene mer synlige for bystyret og utvalgene, og for publikum. Det vil redusere risikoen for at uttalelsene til r\u00e5dene ikke n\u00e5r fram til utvalgene i tide for \u00e5 kunne behandle dem. Prosessene rundt r\u00e5dene vil bli mer s\u00f8ml\u00f8se og mer effektive, med mindre risiko for feil. Bystyredirekt\u00f8ren tar sikte p\u00e5 \u00e5 innf\u00f8re ny rutine fra 2025. Forslag til vedtak: Forretningsutvalget tar saken til orientering. Dato: 11. november 2024 Trine Pettersen Gr\u00f8nbech - bystyredirekt\u00f8r Ingeborg Strandberg - r\u00e5dgiver Dokumentet er godkjent elektronisk. 3 "
}