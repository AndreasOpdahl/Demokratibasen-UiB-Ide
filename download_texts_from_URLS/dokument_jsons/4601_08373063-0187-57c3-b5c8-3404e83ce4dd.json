{
  "dokument_id": "08373063-0187-57c3-b5c8-3404e83ce4dd",
  "doc_type": "case_presentation",
  "kommune": 4601,
  "tittel": "\u00c5stveit skole. Rehabilitering og nybygg. Gjennomf\u00f8ringsvedtak ",
  "url": "https://bergen.kommune.no/politikere-utvalg/api/fil/bk360/9421643/Framstilling-Astveit-skole-Rehabilitering-og-nybygg-Gjennomforingsvedtak-",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2019/04607-2 \u00c5stveit skole. Rehabilitering og nybygg. Gjennomf\u00f8ringsvedtak Hva saken gjelder: \u00c5stveit skole har arealmangel som f\u00f8lge av elevtallsvekst. Av den grunn er det gjennomf\u00f8rt mulighetsstudie med utredning av mulighetene for utvidelse av skolen i samsvar med skolens behov, samt rehabilitering av eksisterende administrasjonsfl\u00f8y. Denne saken gjelder endelig vedtak om gjennomf\u00f8ring av anbefalt prosjekt. Fagetatens vurdering og anbefaling: \u00c5stveit skole er en ungdomsskole i \u00c5sane bydel med adresse Tertnesveien 33. Skolen har kapasitet p\u00e5 400 elever. Skolen har ogs\u00e5 en forsterket avdeling for elever med spesielle oppl\u00e6ringsbehov med 20 elever, samt en innf\u00f8ringsklasse med 10 elever. \u00c5stveit skole er delt i tre fl\u00f8yer - aktivitetsfl\u00f8y, undervisningsfl\u00f8y og administrasjonsfl\u00f8y. Den er en del av et st\u00f8rre anlegg med \u00c5stveithallen (idretts- og sv\u00f8mmehall) og Tertnes videreg\u00e5ende skole. \u00c5stveit skole ble ferdigstilt i 1965. Skolen fremst\u00e5r som opprinnelig og beskrives som et anlegg med h\u00f8y verdi b\u00e5de arkitektonisk og arkitekturhistorisk, samt skolehistorisk, som en av de f\u00f8rste ungdomsskolene i landet. I 2009/2010 ble det gjennomf\u00f8rt en rehabilitering av fasader og tak p\u00e5 de tre byggene. I forbindelse med dette ble det ogs\u00e5 gjennomf\u00f8rt en innvendig rehabilitering av undervisnings- og aktivitetsfl\u00f8yen, men ikke av administrasjonsfl\u00f8yen. Administrasjonsfl\u00f8yen har kun v\u00e6rt gjenstand for noe ombygging innvendig i 2016, det vil si at det er et etterslep p\u00e5 vedlikehold og oppgraderinger for bygget. Bygget har heller ikke trinnfri/universell tilkomst. 1 Prosjektbeskrivelse: P\u00e5 grunnlag av bestilling og kartlegging av behov ble det i mulighetsstudien vurdert som beste l\u00f8sning \u00e5 plassere et nytt tilbygg mellom undervisningsfl\u00f8yen og aktivitetsfl\u00f8yen. Prosjektet omfatter rehabilitering og ombygging av administrasjonsfl\u00f8y til kunst og h\u00e5ndverksarealer med mellombygg mellom administrasjonsfl\u00f8yen og klasseromsfl\u00f8yen, samt et nybygg med arealer for: \u27a2 Administrasjon \u27a2 Allmenning med amfi \u27a2 Musikk, dans og drama \u27a2 Bibliotek \u27a2 Personalarbeidsplasser \u27a2 Skolehelse \u27a2 Drift \u27a2 Oppgraderte toaletter Nybygget kobles sammen med aktivitetsfl\u00f8yen i plan 1 og 2, og med undervisningsfl\u00f8yen i plan 2. Bygget er en etasje h\u00f8yere enn eksisterende bygg for \u00e5 holde fotavtrykket mindre, og for \u00e5 oppn\u00e5 samme proporsjoner i bygg som i eksisterende skolebygg. Det gir ogs\u00e5 en god fordeling av funksjoner, god planl\u00f8sning og logistikk i skoleanlegget. Nybygget inneholder de fleste av skolens fellesarealer og hovedinngangen til skolen legges her. Allmenning, bibliotek og musikkrom p\u00e5 f\u00f8rste plan gir ogs\u00e5 fleksible l\u00f8sninger for sambruk/flerbruk utenom skolens \u00e5pningstid. At nybygget er litt h\u00f8yere enn de eksisterende fl\u00f8yene anses ogs\u00e5 som riktig med tanke p\u00e5 \u00e5 markere det som hovedbygg og skolens nye hjerte. Materialbruk er i hovedsak tenkt trekledning og tegl som i eksisterende bygg. Toalettbyggene som rives er i tegl, og denne er det \u00f8nskelig \u00e5 gjenbruke enten ute eller inne i f\u00f8rste etasje av nybygget. Trekledning er i tr\u00e5d med eksisterende bygg sitt uttrykk, og det er et riktig materiale med hensyn til Bergen kommune sin klimastrategi. Det foresl\u00e5s ogs\u00e5 en utbredt bruk av tre som overflate p\u00e5 innvendige vegger i nybygget. Eksisterende skole er ikke universelt tilgjengelig. Innf\u00f8ring av heis i nybygg gj\u00f8r hele skolen tilgjengelig for dem med funksjonsnedsettelser. Det er lagt vekt p\u00e5 \u00e5 plassere denne der det er mest hensiktsmessig, og n\u00e6r forsterket avdeling. 2 I tillegg skal det skje diverse oppgraderinger utomhus og bygges st\u00f8yskjerm mot fylkesveien. Utomhus har det v\u00e6rt s\u00f8kelys p\u00e5 universell utforming og likeverd p\u00e5 adkomster og innganger, samt \u00e5 tilrettelegge for at flest mulig kan delta i aktiviteter. For \u00e5 kompensere for niv\u00e5forskjellen mellom et \u00f8vre og nedre niv\u00e5 har en m\u00e5ttet bre seg utover skoleplassen for \u00e5 l\u00f8se dette. Det planlegges ogs\u00e5 st\u00f8yskjerm mot fylkesveien. F\u00f8r tilbygget var krav til uteareal i utgangspunktet oppfylt, men en forholdsvis stor del av arealet er st\u00f8ybelastet og noe areal er ikke opparbeidet/lite tilgjengelig for bruk. Etter utbygging vil uteomr\u00e5det v\u00e6re under arealkravet. Dette kompenseres delvis ved st\u00f8yskjermingstiltak langs fylkesveien og opparbeidelse av areal p\u00e5 s\u00f8rside i forbindelse med ny trafikkl\u00f8sning, samt \u00f8kt kvalitet generelt. I tillegg kan Idrettsanlegget p\u00e5 andre siden av Tertnesveien og \u00c5stveitskogen p\u00e5 baksiden av skolen fungere som kompenserende utearealer. Se vedlagte fagnotat for ytterligere prosjektbeskrivelse, samt om hvilken brukermedvirkning som har v\u00e6rt gjennomf\u00f8rt. Tiltakene planlegges \u00e5 ferdigstilles i l\u00f8pet av 2027. \u00d8konomiske konsekvenser: Budsjettstatus: I gjeldende handlings- og \u00f8konomiplan (2024-2027) er vedtatt brutto totalramme for prosjektet p\u00e5 kr 265 millioner. Av disse er kr 14,2 millioner avsatt tidligere \u00e5r (t.o.m. 2023), kr 219,9 millioner er budsjettert i \u00f8konomiplanperioden 2024-2027, mens resterende kr 30,9 millioner er avsatt i 2028. Prosjektet ble f\u00f8rst satt p\u00e5 investeringsprogrammet i 2017. Vedtatt totalramme var da kr 30 millioner, fordelt p\u00e5 perioden 2017-20. Opprinnelig bestilling var rehabilitering av administrasjonsfl\u00f8y, og at prosjektet skulle se p\u00e5 mulighetene for \u00e5 utvide areal i samsvar med skolens meldte behov. Mulighetsstudien viste ogs\u00e5 at det var behov for mer midler til gjennomf\u00f8ring enn det som til n\u00e5 var vedtatt totalramme. Etter endt mulighetsstudie ble bestillingen revidert, til det som i realiteten er et nytt prosjekt. 3 Kalkyle og estimater for investeringsprosjektet: Det er utarbeidet en kostnadskalkyle p\u00e5 basis av gjennomf\u00f8rt skisseprosjekt. I tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 millioner er det gjennomf\u00f8rt en ekstern usikkerhetsanalyse 21. og 22. juni 2023. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet fremkommer prosjektets forventete kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs. der det er 85 % sannsynlig at prosjektets sluttkostnad vil havne innenfor rammen. Resultatet etter usikkerhetsanalysen ble vurdert til \u00e5 v\u00e6re un\u00f8dvendig h\u00f8y. De statistiske utslag av spesielt forhold knyttet til marked og prisvekst gjorde at analyseresultatet ble justert. Kostnadsestimat etter endt skisseprosjekt er i tillegg til usikkerhetsrapporten, ogs\u00e5 basert p\u00e5 tall fra innkomne tilbud p\u00e5 sammenlignbart prosjekt justert for \u00e5 tilpasses \u00c5stveit. Vurderingen gir en forventet prosjektkostnad (P50) p\u00e5 kr 235 millioner, mens anbefalt total kostnadsramme (P85) er beregnet til kr 265 millioner. Driftskonsekvenser: Utgifter til FDVU (forvaltning, drift, vedlikehold og utvikling) hos byggforvalter er estimert \u00e5 utgj\u00f8re kr 1,4 millioner per \u00e5r. I tillegg kommer driftskostnader hos bruker av bygg, som er beregnet \u00e5 utgj\u00f8re kr 1,2 millioner per \u00e5r. Disse er ikke budsjettert per i dag, men vil spilles inn som en del av driftsbudsjettet det \u00e5ret tilbygget skal tas i bruk. Kapitalkostnader: Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen under viser en totaloversikt over kapitalkostnadene som vil belastes driftsbudsjett i nedbetalings- perioden. Tabellen baserer seg p\u00e5 de rentesatsene som ligger til grunn i H\u00d8P 2024-2027 og gir f\u00f8lgelig bare et estimat p\u00e5 hva kapitalkostnadene vil bli. Byr\u00e5dets vurdering og anbefaling/konklusjon: \u00c5stveit skole har lenge hatt behov for oppgraderinger, men ogs\u00e5 et behov for mer areal. Byr\u00e5et vurderer at en noks\u00e5 komplisert oppgave er l\u00f8st p\u00e5 en god m\u00e5te i dette forslaget til prosjektgjennomf\u00f8ring. I tillegg skjer det en n\u00f8dvendig og god oppgradering av skole- anleggets uteomr\u00e5de. Byr\u00e5det anbefaler at prosjektet gjennomf\u00f8res slik saken skisserer. Begrunnelse for framleggelse til bystyret: Investeringsprosjekt over 50 mill. kroner vedtas gjennomf\u00f8rt av bystyret, jfr. budsjettfullmaktenes pkt. 2.3 bokstav g) og gjennomf\u00f8ringsvedtak. 4 Byr\u00e5det innstiller til bystyret \u00e5 fatte f\u00f8lgende vedtak: 1. Prosjektet \u00c5stveit skole \u2013 rehabilitering og nybygg med en anbefalt total investeringsramme p\u00e5 kr 265 millioner gjennomf\u00f8res. 2. Investeringsramme p\u00e5 kr 265 millioner innarbeidet i vedtatt handlings- og \u00f8konomiplan bevilges til prosjektet. Budsjettavsetning framg\u00e5r av f\u00f8lgende tabell: Dato: 12. desember 2023 Christine B. Meyer Eivind K. N\u00e6vdal-Bolstad Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 8. november 2023 Kostnadsskjema F\u00f8lgeskjema til gjennomf\u00f8ringsvedtak 5 "
}