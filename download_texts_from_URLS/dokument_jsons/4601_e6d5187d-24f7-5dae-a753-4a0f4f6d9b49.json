{
  "dokument_id": "e6d5187d-24f7-5dae-a753-4a0f4f6d9b49",
  "doc_type": "case_attachment",
  "kommune": 4601,
  "tittel": "Klage fra J\u00f8rgen Kvinge, datert 08.05.2024",
  "url": "https://bergen.kommune.no/politikere-utvalg/api/fil/bk360/10728867/Klage-fra-Jorgen-Kvinge-datert-08-05-2024",
  "tekst": "Klage p\u00e5 BYGG-2023-17753-16 - VEDTAK_Trafikksikringstiltak Vi viser til mottatt informasjon rundt godkjent vedtak om \u00e5 anlegge fortau i starten av Totlandsvegen. Vi klager p\u00e5 avgj\u00f8relsen om \u00e5 godkjenne bygging av fortau med f\u00f8lgende begrunnelser: - Tiltaket har ikke den effekten i forhold til \u00f8kt trygghet for skolebarn som fylket p\u00e5st\u00e5r. Dette ser man enkelt ved \u00e5 se p\u00e5 grensene for hvilken skole de enkelte husstander sokner til. Det vil i ingen tilfelle v\u00e6re naturlig for de barn som bor innenfor kretsen \u00e5 benytte seg av det planlagte korte strekket med fortau. Her m\u00e5 vi oppfordre til en fysisk befaring p\u00e5 stedet, og ikke bare akseptere utsagn fra Vestland Fylkeskommune ved Hollekim. Det naturlige, dersom barn innenfor kretsen skulle velge \u00e5 g\u00e5 p\u00e5 Ulsm\u00e5g skole, ville v\u00e6re \u00e5 g\u00e5 opp \u00d8vsttunbrekka og via Nordrevoll for \u00e5 unng\u00e5 mest mulig av den smale Totlandsvegen, som p\u00e5 resten av strekket, med unntak av det aktuelle strekket, er meget smal og uoversiktlig. For \u00e5 presisere: det aktuelle strekket hvor man \u00f8nsker \u00e5 etablere fortau, er det eneste strekket som i dag er b\u00e5de oversiktlig og greit for fotgjengere \u00e5 kunne trekke ut av veibanen p\u00e5. - P\u00e5 det aktuelle omr\u00e5det har det p\u00e5 et tidspunkt v\u00e6rt oppf\u00f8rt carporter. Disse har v\u00e6rt markert p\u00e5 kart og i matrikkelen, og den fremste (tidligst p\u00e5 strekket i retning Hardangerveien) var tilh\u00f8rende v\u00e5r eiendom. Vi har dermed i alle \u00e5r siden vi kj\u00f8pte huset i 2006 ansett dette som naturlig tilh\u00f8rende v\u00e5r eiendom. Dette har v\u00e6rt v\u00e5r eneste mulighet for parkering. Ethvert fors\u00f8k p\u00e5 \u00e5 argumentere for dette mot Vestland Fylkeskommune har bare blitt avfeid. - Det vises ingen forst\u00e5else for at det er problematisk for barnefamilier \u00e5 miste mulighet til parkering. Det vises kun til at dette tiltaket, p\u00e5 de f\u00e5 meterne det er snakk om, vil v\u00e6re s\u00e5 effektivt at disse behovene bare m\u00e5 sidestilles. Vi vil gjerne f\u00e5 presisere at hadde det v\u00e6rt snakk om et reelt l\u00f8ft for sikkerheten for myke trafikanter i omr\u00e5det, ved at det ble etablert fortau langs hele eller stort sett hele veien fra starten av Totlandsvegen til Ulsm\u00e5g skole, s\u00e5 hadde vi st\u00f8ttet dette. N\u00e5 fremst\u00e5r det mer som en prestisjesak for Vestland Fylkeskommune \u00e5 f\u00e5 gjennomf\u00f8rt dette tiltaket, mer enn noe annet. Dette begrunner vi med den totale mangelen p\u00e5 forst\u00e5else vi blir m\u00f8tt med, og meget svake motargumenter for v\u00e5re innspill. - Vi har ved flere anledninger s\u00f8kt om \u00e5 f\u00e5 etablere parkering p\u00e5 egen eiendom, men f\u00e5tt avslag p\u00e5 s\u00f8knadene av varierende \u00e5rsaker. - Vi har i sist runde med innspill til tiltaket p\u00e5pekt potensiell risiko ved \u00e5 trekke fotgjengere helt ut av veibanen p\u00e5 dette korte strekke, for s\u00e5 \u00e5 plutselig komme ut i veibanen. Dette kan v\u00e6re et problem s\u00e6rlig vinterstid i d\u00e5rlig v\u00e6r, da vegetasjon kan s\u00f8rge for d\u00e5rlig sikt for biler som kommer fra Ulsm\u00e5g-siden. Det ble lagt ved en video som illustrerer nettopp denne potensielle problematikken. Dette har Vestland Fylkeskommune valgt \u00e5 ikke kommentere i sitt svar p\u00e5 v\u00e5re innspill. Som en oppsummering mener vi at dette er et tiltak man b\u00f8r sterkt vurdere \u00e5 ikke g\u00e5 videre med, da kost/nytte er s\u00e6rs liten, og de negative innvirkningene p\u00e5 ber\u00f8rte parter m\u00e5 kunne sies \u00e5 v\u00e6re store. Mvh, J\u00f8rgen Kvinge og Siv Irene Rikstad "
}