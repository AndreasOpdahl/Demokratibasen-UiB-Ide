{
  "dokument_id": "055ece84-80d2-586d-971c-d001931942c9",
  "doc_type": "case_presentation",
  "kommune": 4601,
  "tittel": "Godtgj\u00f8relse til valgmedarbeidere p\u00e5 valgtinget, under forh\u00e5ndsstemmingen og under valgoppgj\u00f8ret \u2013 stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/10689211/Framstilling-Godtgjorelse-til-valgmedarbeidere-pa-valgtinget-under-forhandsstemmingen-og-under-valgoppgjoret-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/103595-1 Saksbehandler: Ida Rambech Godtgj\u00f8relse til valgmedarbeidere p\u00e5 valgtinget, under forh\u00e5ndsstemmingen og under valgoppgj\u00f8ret \u2013 stortings- og sametingsvalget 2025 Hva saken gjelder: Valgmedarbeidere under valgtinget mottar et fast bel\u00f8p/ en fast dagsats for \u00e5 ivareta oppgaver i valgtingslokalene p\u00e5 valgdagen. Medarbeidere under forh\u00e5ndsstemmingen og valgoppgj\u00f8ret mottar timel\u00f8nn for valgarbeidet. Satsene for valgmedarbeidere p\u00e5 valgtinget og under forh\u00e5ndsstemmingen ble sist justert ved kommunestyre- og fylkestingsvalget 2023, og det foresl\u00e5s noen mindre endringer i satsene til \u00e5rets valg. Arbeidsgiverseksjonen i Bergen kommune har bist\u00e5tt i fastsettelse av l\u00f8nnssatsene. I ny valglov er bestemmelsen om at valgstyret skal oppnevne et stemmestyre i hvert valgtingslokale fjernet. I tillegg er ogs\u00e5 bestemmelse om at det er valgstyret som oppnevner forh\u00e5ndsstemmemottakere fjernet. Disse bestemmelsene er erstattet med ny lovtekst i \u00a7 6-2: \u00abI hvert valglokale skal det v\u00e6re en leder og en nestleder med ansvar for stemmingen.\u00bb Valgtinget Valgmedarbeidere i valgtingslokalene vil n\u00e5 v\u00e6re delt inn i tre hovedkategorier; leder i lokalet, nestleder i lokalet og \u00f8vrige valgmedarbeidere. Alle ansettes av administrasjonen. Leder og nestleder har s\u00e6rskilte oppgaver, og er ansvarlige for ledelsen av valggjennomf\u00f8ringen i lokalet. Honorar- og l\u00f8nnssatsene for valgtinget ble justert i forbindelse med kommunestyre- og fylkestingsvalget i 2023. Dagsatsene for stemmestyret var h\u00f8yere enn for valgmedarbeiderne. Lederen og nestlederen har viktige oppgaver ved gjennomf\u00f8ringen av valget i valglokalet, og et st\u00f8rre ansvar enn de \u00f8vrige valgmedarbeiderne. Det foresl\u00e5s derfor at en differensiering av den faste dagsatsen videref\u00f8res. Feriepenger utbetales i tillegg. L\u00f8nnssatser for valgtinget fastsettes som f\u00f8lger: \u2022 Leder: kr. 7 000,- \u2022 Nestleder: kr. 6 200,- \u2022 \u00d8vrige valgmedarbeidere: kr. 4 300,- Ved rekruttering og ansettelse av valgmedarbeidere rekrutteres ogs\u00e5 reserver som kan tilkalles ved sykdom eller annet forfall blant valgmedarbeiderne. Reservene mottar l\u00f8nn for gjennomf\u00f8ring av kurs, og for at de m\u00e5 v\u00e6re tilgjengelige p\u00e5 valgdagen. L\u00f8nnen til reservene var i 2023 kr. 750,-, og videref\u00f8res p\u00e5 samme niv\u00e5. Dersom reservene f\u00e5r oppdrag p\u00e5 valgdagen faller l\u00f8nn for oppl\u00e6ring bort, da oppl\u00e6ring er inkludert i dagsatsen som utbetales for alle medarbeidere p\u00e5 valgtinget. 1 Honorar for forh\u00e5ndsstemmemottakere og \u00f8vrige valgmedarbeidere I tillegg til valgmedarbeidere til valgtinget blir det rekruttert valgmedarbeidere til arbeid i forh\u00e5ndsstemmelokalene, til valgoppgj\u00f8ret og \u00f8vrig ekstra bemanning til klargj\u00f8ring til opptelling den siste perioden f\u00f8r valgdagen. For medarbeidere som er ansatt i kommunen blir timel\u00f8nnen den samme som man har i utgangspunktet. Eksternt rekrutterte medarbeidere mottar timel\u00f8nn. Under forh\u00e5ndsstemmingen skilles det mellom tre kategorier: \u2022 Leder i forh\u00e5ndsstemmelokalet \u2022 Nestleder i forh\u00e5ndsstemmelokalet \u2022 Forh\u00e5ndsstemmemottakere og andre medarbeidere Timesatsene ble justert ved kommunestyre- og fylkestingsvalget i 2023, og det gj\u00f8res en ny justering ved \u00e5rets valg. Ved fastsettelse av timesatser sees det hen til Bergen kommunes l\u00f8nnsniv\u00e5 for stillinger p\u00e5 et tilsvarende niv\u00e5. Timesatsene for forh\u00e5ndsstemming blir som f\u00f8lger: \u2022 Forh\u00e5ndsstemmemottakere og andre medarbeidere: kr. 245,- \u2022 Leder i forh\u00e5ndsstemmelokalet: kr. 308,- \u2022 Nestleder i forh\u00e5ndsstemmelokalet: kr. 288,- Hovedtariffavtalen kapittel 1, \u00a7 5.4 Kvelds- og nattillegg, og \u00a7 5.2.2 L\u00f8rdags- og s\u00f8ndagstillegg gjelder fullt ut. Forh\u00e5ndsstemmemottakerne f\u00e5r vanlig timel\u00f8nn for deltakelse p\u00e5 kurs. Pensjonistl\u00f8nn f\u00f8lger gjeldende satser etter sentral generell s\u00e6ravtale SGS 2020, og er for tiden kr. 245,-. Pensjonistavl\u00f8nning kan bli endret fra 1. januar 2025. Dersom denne blir endret, m\u00e5 avl\u00f8nning av forh\u00e5ndsstemmemottakerne ogs\u00e5 justeres tilsvarende. Forslag til vedtak: Valgstyret tar sak om godtgj\u00f8relse til valgmedarbeidere p\u00e5 valgtinget, under forh\u00e5ndsstemmingen og under valgoppgj\u00f8ret ved stortings- og sametingsvalget 2025 til orientering. Dato: 20. september 2024 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. 2 "
}