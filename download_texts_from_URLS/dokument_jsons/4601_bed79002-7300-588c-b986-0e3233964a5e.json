{
  "dokument_id": "bed79002-7300-588c-b986-0e3233964a5e",
  "doc_type": "case_attachment",
  "kommune": 4601,
  "tittel": "Innspill til Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11349136/Innspill-til-Utvalg-for-miljo-og-byutvikling",
  "tekst": "Innspill til Utvalg for milj\u00f8 og byutvikling Mitt navn er Katrine Aasekj\u00e6r, og jeg representerer naboene i Trollien der det er \u00f8nske fra Trollbakken 1 AS om \u00e5 bygge et hus. Jeg har bodd i denne delen av Trollien i snart 23 \u00e5r, og vil beskrive denne gaten som en rolig og i dag lite trafikkert del av Trollien, med ingen gjennomgangstrafikk. Vi vil st\u00f8tte kommunens saksbehandlere i Plan \u2013 og bygningsetaten avslag om at det bygges et hus p\u00e5 tomten som Trollbakken 1A AS s\u00f8ker om. Og vi h\u00e5per at utvalget for milj\u00f8 og byutvikling vil f\u00f8lge r\u00e5dene og vurderingene som fagpersonene i plan og bygningsetaten har gjort i denne saken. Avslag er gitt fordi tomten det \u00f8nskes \u00e5 bygge p\u00e5 er av slik beskaffenhet at det m\u00e5 foretas flere dispensasjoner for \u00e5 kunne f\u00e5 lov til \u00e5 bygge \u2022 Huset som det s\u00f8kes \u00e5 bygge har i dag et areal som er av en slik utforming at det ikke er plass til \u00e5 parkere bil p\u00e5 egen oppstillingsplass, og derfor m\u00e5 taket tas i bruk \u2022 Tomten er av en slik karakter at det m\u00e5 bygges h\u00f8ye murer for \u00e5 redusere fare for ras og skred. Det er en niv\u00e5forskjell i h\u00f8yde p\u00e5 7 meter p\u00e5 tomten. Og utbygger har ikke gjort tilstrekkelig rede for sikkerhet mot skred for tiltaket det s\u00f8kes om. Murene vil ogs\u00e5 v\u00e6re skjemmende i milj\u00f8et. (Utbygger hevder det er feil i tomteareal, og at tomten hans er 1500 kvm. Til tross for at arealet er betraktelig st\u00f8rre en det som sies i dokumentasjonen, s\u00e5 m\u00e5 huset fortsatt bygges for n\u00e6r tomtegrenser, og det er ikke mulig \u00e5 bygge parkering p\u00e5 bakkeplan. Dette p\u00e5 grunn av tomtens beskaffenhet) \u2022 Videre m\u00e5 huset plasseres p\u00e5 en slik m\u00e5te p\u00e5 tomten at hensynet til avstander til tomtegrensen m\u00e5 det s\u00f8kes dispensasjon for. Avvik fra4 meters-regelen kan medf\u00f8re h\u00f8yere risiko ved branntilfeller Bergen kommune har sagt at fortetting i eksisterende boligomr\u00e5der kan skje. Men samtidig s\u00e5 sier Bergen kommune at en slik fortetting skal v\u00e6re i tr\u00e5d med en b\u00e6rekraftig byutvikling, til det beste for alle innbyggerne, b\u00e5de p\u00e5 kort og lang sikt. Jeg vil at dere skal se for dere en snuplass i enden av en blindvei. P\u00e5 denne snuplassen er det barn som l\u00e6rer seg \u00e5 sykle, de bygger ramper til skatebord og sparkesykkel, det spilles fotball og innimellom er det ogs\u00e5 utgangspunkt for bom 50. Det er ogs\u00e5 foreldre som m\u00f8tes til litt tyt og prat innimellom. Trollbakken 1A AS argumenterer med at alle i Trollien m\u00e5 snu p\u00e5 denne plassen, men det stemmer ikke. Dette vet jeg for jeg er n\u00e6rmeste nabo til denne snuplassen, og jeg for eksempel bruker aldri snuplassen for \u00e5 snu bilen. Det er faktisk sv\u00e6rt f\u00e5 biler som snur p\u00e5 denne plassen i l\u00f8pet av et d\u00f8gn, og snuplassen vil i stor grad bli ber\u00f8rt dersom tiltaket om utbygging tillates. Fordi utbygger m\u00e5 benytte snuplassen for \u00e5 kj\u00f8re inn og ut av taket som de skal parkere opp\u00e5. I dag er det f\u00e6rre trygge uteomr\u00e5der for barn generelt, nettopp fordi vi hele tiden skal bygge flere hus som automatisk bringer med seg mer trafikk. Det resulterer i at det er f\u00e6rre barn som er ute og leker p\u00e5 egenh\u00e5nd. Studier og rapporter viser at dagens barn og unge sliter med flere psykiske problemer enn tidligere, og en av \u00e5rsakene til dette kan skyldes at omr\u00e5der for trygg frilek reduseres i n\u00e6romr\u00e5dene. Bergen kommune har ansvar for barns utvikling og muligheter for \u00e5 vokse opp i et trygt milj\u00f8 der de kan oppholde seg og v\u00e6re sosiale med andre, sikre rekreasjon og lek og spill. Dette er sentrale tiltak i et helsefremmende perspektiv. Jeg vil helt tilslutt ta med et eksempel fra virkeligheten Eidsv\u00e5g er et omr\u00e5de med flere gr\u00f8nne lunger, noe som p\u00e5virker luftkvaliteten og milj\u00f8et i omr\u00e5det. Nabogutten har infeksjonsutl\u00f8sende astma noe som resulterte i gjentatte innleggelser p\u00e5 barneklinikken og HUS. Familien ble av sin fastlege anbefalt \u00e5 flytte til et omr\u00e5de i Bergen som hadde bedre luftkvalitet. Valget falt den gangen p\u00e5 Eidsv\u00e5g, nettopp fordi antall gr\u00f8nne lunger og friarealer var av en slik kvalitet at luftkvaliteten var bedre. Etter at de flyttet til Eidsv\u00e5g og Trollien har ikke nabogutten v\u00e6rt innlagt p\u00e5 sykehus p\u00e5 grunn av problemer med astma og tette luftveier, nettopp fordi luftkvalitet og muligheten til gode uteomr\u00e5der ble ivaretatt. Opprettholdelse av gr\u00f8nne strukturer er et overordnet prinsipp for kommunens planlegging og virksomhet. Oppsummering/Avslutning: Jeg vil gjenta det som jeg innledet med. Vi i Trollien h\u00e5per at utvalg for milj\u00f8 og byutvikling vil lytte til sine saksbehandlere i plan- og bygningsetaten og opprettholde vedtaket om avslag om s\u00f8knad om nybygg i Trollien. Takk for oppmerksomheten. "
}