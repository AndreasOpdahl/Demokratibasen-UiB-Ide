{
  "dokument_id": "9102c4d7-2984-5dea-95e2-0af0759331bf",
  "doc_type": "case_attachment",
  "kommune": 4601,
  "tittel": "Uttale fra Fagforbundet - konkurranseutsetting av to sykehjem i Bergen",
  "url": "https://bergen.kommune.no/politikere-utvalg/api/fil/bk360/10050482/Uttale-fra-Fagforbundet-konkurranseutsetting-av-to-sykehjem-i-Bergen",
  "tekst": "Felles uttalelse fra Fagforbundet FO og Delta i Bergen kommune om sak: Konkurranseutsetting av kommunale sykehjem \u2013 delegasjon til byr\u00e5det Vi viser til byr\u00e5dets sak om konkurranseutsetting av to kommunale sykehjem. Byr\u00e5det i Bergen skriver i saken om konkurranseutsetting av sykehjem at: \u00abhensikten med konkurranseutsettingen er \u00f8kt mangfold, kvalitet og innovasjon. Det er ikke et m\u00e5l \u00e5 spare penger p\u00e5 ansattes l\u00f8nns- og pensjonsvilk\u00e5r. Tildelingskriterier knyttet til kvalitet skal vektlegges h\u00f8yt i konkurransegjennomf\u00f8ringen.\u00bb Sats heller p\u00e5 egenregi Undertegnede organisasjoner mener prim\u00e6rt at den mest effektive og sikre veien til \u00f8kt kvalitet og faglig innovasjon p\u00e5 sykehjemmene i Bergen er gjennom drift i egenregi. Disse arbeidsplassene har per i dag utfordringer med \u00e5 rekruttere tilstrekkelig ansatte, og vi mener derfor at dette b\u00f8r v\u00e6re kommunens fremste oppgave \u00e5 s\u00f8rge for. V\u00e5r klare anbefaling er \u00e5 heller sikre god bemanning og hele stillinger p\u00e5 de kommunale sykehjemmene, s\u00f8rge for \u00e5 dempe arbeidsbelastningen p\u00e5 de ansatte og dermed s\u00f8rge for et menneskelig overskudd til \u00e5 drive frem mer faglig innovasjon i tjenestene. I dag driver sykehjemmene med mange deltidsstillinger og mange innleide vikarer. Flere ansatte og m\u00e5lrettet partssamarbeid vil kunne dekke byr\u00e5dets m\u00e5l om \u00e5 drive frem mer mangfoldige og faglig gode tjenester. Sekund\u00e6rt, anbefaler vi \u00e5 utelukke konkurranse og inng\u00e5 langsiktige avtaler med ideelle akt\u00f8rer, i den samme avtaleformen som Bergen kommune allerede har med ideelle sykehjem i dag. Dette vil gi ansatte sammenliknbare l\u00f8nns- og pensjonsvilk\u00e5r og redusere inntekts- og pensjonstap for de lavl\u00f8nte, i tillegg til at transaksjonskostnader ved anbudskonkurransen i hovedsak faller bort. Bekymringer og erfaringer knyttet til konkurranseutsetting og kommersielle akt\u00f8rer Undertegnede organisasjoner viser til For Velferdsstatens notat om konkurranseutsatte sykehjem i Norge fra 1997-2023, hvor det argumenteres for at internasjonale erfaringer viser at kvalitet og arbeidsvilk\u00e5r presses ned, mens kostnader og profitt \u00f8ker n\u00e5r kommersielle akt\u00f8rer tar over sykehjem. P\u00e5 den ene siden mener vi at det er en risiko at flere av de store kommersielle akt\u00f8rene innenfor velferd i Norge knyttet til en rekke lovbrudd, domfellelser og skandaler, og vi \u00f8nsker \u00e5 advare mot \u00e5 \u00e5pne opp kommunale tjenester som en nytt marked for andre internasjonale, kommersielle selskap. Vi anser det som langt mer effektiv bruk av kommunens midler \u00e5 utvikle egne tjenester, fordi et tilstrekkelig tilsyn og kontroll med kommersielle akt\u00f8rer vil medf\u00f8re kostnader som kunne v\u00e6rt nyttet til f.eks. \u00e5 bedre egen bemanning. Vi er ogs\u00e5 skeptiske til bruken av begrepet tjenestekvalitet, uten at dette er presentert som m\u00e5lbare st\u00f8rrelser. Vi ser heller ikke at det er enkelt eller \u00e5penbart hvordan kvalitet kan kontraktsfestes gjennom en anbudskonkurranse. Konsekvenser for pensjon og l\u00f8nn Vi er sv\u00e6rt bekymret for konsekvensene for l\u00f8nn og pensjon ved en \u00e5pen anbudskonkurranse, hvor kommersielle akt\u00f8rer kan delta. S\u00e6rlig utsatt er fagarbeidere og assistenters pensjon hvis kommersielle akt\u00f8rer vinner anbudet. Kommersielle selskaper opererer med innskuddsbasert tjenestepensjon og de har ofte heller ingen uf\u00f8repensjonsdekning. Det inneb\u00e6rer en betydelig svekkelse av lavtl\u00f8ntes framtidige tjenestepensjon. Det kan punktvis beskrives slik: \u2192 Kommunen betaler ca. 18 % i tjenestepensjon, mens private kan betale helt ned til 2 % av brutto \u00e5rsl\u00f8nn i innskuddspensjon. Differanse p\u00e5 16 % av \u00e5rsl\u00f8nn p\u00e5 450.000 = 72.000 per \u00e5r i innbetalt pensjon fra AG \u2192 Private selskaper har sjelden uf\u00f8redekning \u2013 mellom 30.000 - 50.000 per \u00e5r i tap \u2192 Mulig tap av rett p\u00e5 AFP for de over 55 \u00e5r, ca. 50.000 per \u00e5r x 23 \u00e5r (fra 62 til 85 \u00e5r) = 1,15 MNOK \u2192 Tap av s\u00e6raldersgrense \u2013 ca. 4,8 % av sluttl\u00f8nn (450.000) 21.600 x 23 \u00e5r = 496.800 (g\u00e5r av ved 62 \u00e5r forutsatt nok opptjening i alderspensjon og lever til 85 \u00e5r) Hvordan kan kommunen sikre ansatte mot tap av pensjon i anbudet? Hvis kommunen gjennomf\u00f8rer konkurranse for sykehjemmene, kan de legge inn et krav om at det kun er ideelle akt\u00f8rer som kan delta i konkurransen og at de skal ha offentlig tjenestepensjon. Med offentlig tjenestepensjon f\u00f8lger det ogs\u00e5 med s\u00e6raldersgrense. Det kan inneb\u00e6re at noen akt\u00f8rer som for eksempel Frelsesarmeen som har innskuddsbasert ordning og er medlem av NHO vil hevde at dette er diskriminerende. I tillegg kan kommunen redusere pensjonstapet ved \u00e5 kreve opptil 7 % i tjenestepensjon av l\u00f8nn i en hybrid tjenestepensjon. Eller kommunen kan stille krav om tjenestepensjon med en innskuddsbasert ordning med samme 7 % av brutto \u00e5rsl\u00f8nn. Dette er klart d\u00e5rligere enn hybrid s\u00e6rlig for kvinner. Kommunen kan ogs\u00e5 legge inn krav om uf\u00f8redekning i tjenestepensjonen som vil v\u00e6re kostbart. Etter kommunesektorens avtaleverk, er kommunen pliktig til, ved konkurranseutsetting, som kan inneb\u00e6re skifte av arbeidsgiver, skal kommunen/arbeidsgiver kartlegge konsekvensene for AFP- og pensjonsvilk\u00e5r for ber\u00f8rte ansatte. Dette gjelder blant annet fremtidig reguleringspremie for ber\u00f8rte ansattes oppsatte rettigheter for arbeidsgiver, samt eventuelle individuelle tap av pensjonsrettigheter som f\u00f8lge av utmelding av tjeneste-pensjonsordningen og eventuelle tap av rett til AFP helt eller delvis. Vi forutsetter at kartleggingsarbeidet fremlegges seinest til bystyrets m\u00f8te 10. april. Valgrett for eldre arbeidstakere Fagforbundets medlemmer, som er fylt 55 \u00e5r eller mer, med valgrett p\u00e5 6 kommunale sykehjem i Bergen, som utelukkende har langtidsplasser, utgj\u00f8r til sammen 78 personer. Gjennomsnittlig betyr dette for Fagforbundets medlemmer 13 personer per sykehjem som har krav p\u00e5 skjerming fra \u00e5 bli en del av konkurranseutsettingen. L\u00f8nnsforskjeller De som blir virksomhetsoverdratt vil beholde samme l\u00f8nn ut tariffperioden. Etter tariffperioden kan de komme p\u00e5 en annen tariffavtale med vesentlig d\u00e5rligere l\u00f8nn enn l\u00f8nn i KS sitt tariffomr\u00e5de. I det vedlagte regnearket framkommer det ulikhet i minstel\u00f8nninger for ulike helsearbeider-grupper og ulik ansiennitet. Over tid sakker ansatte som er p\u00e5 tariffavtalen NHO 481 bak l\u00f8nnsutviklingen i kommunesektoren fordi l\u00f8nnsdannelsen er ulikt innrettet i KS og NHO. I tillegg til at grunnl\u00f8nnen er ulik, er de avtalefestede ulempetilleggene ogs\u00e5 lavere i tariffavtalen NHO 481, enn i kommunesektorens avtale. Erfaringene fra Oslo var at mange fikk vesentlig h\u00f8yere l\u00f8nn etter at kommersielt drevne sykehjem ble re-kommunalisert, noen opptil 100.000 kroner per \u00e5r. Om de derimot kommer p\u00e5 en tariffavtale med Virke vil l\u00f8nn bli noenlunde den samme som i kommunen. De fleste ideelle akt\u00f8rer er i Virke i dag. Transaksjonskostnader ved anbud Ved en virksomhetsoverdragelse vil det oppst\u00e5 noen s\u00e5kalte transaksjonskostnader, dvs. kostnader som oppst\u00e5r ved \u00e5 kj\u00f8pe tjenester eksternt framfor kommunal drift. For det f\u00f8rste vil kommunen sitte igjen med kostnader til tjenestepensjon for ber\u00f8rte ansatte. Det handler om kostnader for \u00e5 ivareta disse ansattes opparbeidede pensjonsrettigheter som ofte vil utgj\u00f8re mellom 4-6 % av l\u00f8nnskostnader. Dette kalles gjerne for oppregulering av oppsatt rettighet. For det andre vil det v\u00e6re egne kostnader med \u00e5 benytte markedet, fordi man m\u00e5 utarbeide, administrere og kontrollere anbudsvilk\u00e5rene. Eksempelvis skal kommunen kontrollere at l\u00f8nns- og arbeidsvilk\u00e5r er i henhold til landsomfattende tariffavtaler, jfr. forskrift (fra 2008) om l\u00f8nns- og arbeidsvilk\u00e5r i offentlige kontrakter. Det vil ogs\u00e5 v\u00e6re en kostnad knyttet til kvalitetskontroll p\u00e5 leveranse av tjenestene. Konsulentselskapet PwC har i en rapport for EU-kommisjonen beregnet at slike transaksjonskostnader ofte vil utgj\u00f8re om lag 4 % av anbudssummen, men slike kostnader vil selvsagt variere blant annet i forhold til hvor stor grad av oppf\u00f8lging det vil v\u00e6re for det enkelte anbud. PwC, London Economics and Ecorys (2011): Public procurement in Europe. Cost and effectiveness. http://ec.europa.eu/internal_market/publicprocurement/docs/modernising_rules/costeffectiveness _en.pdf For det tredje vil en privat akt\u00f8r legge inn en viss fortjeneste i anbudet, som blir en kostnad som man ikke har ved egen kommunal drift. Hva som er forventet st\u00f8rrelse p\u00e5 fortjeneste vil variere mellom ulike bransjer. Vedlegg 1: tabell over ulik garanti- og minstel\u00f8nn mellom KS og NHO 481 Vedlegg 2: Notat: Herning, Linn: Konkurranseutsatte sykehjem i Norge (1997-2023), For Velferdsstaten (august 2023) https://velferdsstaten.no/wp-content/uploads/2023/08/FV-notat-2- 2023_Konkurranseutsatte-sykehjem-i-Norge-1997-2023.pdf P\u00e5 vegne av Fagforbundet, Fellesorganisasjonen, Norsk Sykepleierforbund og Delta i Bergen kommune, Conny Lamberg Renathe \u00d8en Gro Irene Nordtveit Fagforbundet FO Delta "
}