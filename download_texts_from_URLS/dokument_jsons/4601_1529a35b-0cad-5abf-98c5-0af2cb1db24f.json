{
  "dokument_id": "1529a35b-0cad-5abf-98c5-0af2cb1db24f",
  "doc_type": "case_presentation",
  "kommune": 4601,
  "tittel": "Prinsippsak om havnevirksomhet og byutvikling p\u00e5 Dokken ",
  "url": "https://bergen.kommune.no/politikere-utvalg/api/fil/bk360/12555386/Framstilling-Prinsippsak-om-havnevirksomhet-og-byutvikling-pa-Dokken-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/159577-1 Prinsippsak om havnevirksomhet og byutvikling p\u00e5 Dokken Hva saken gjelder: Dokken skal transformeres fra godshavn til et nytt byomr\u00e5de. I denne prinsippsaken legger byr\u00e5det frem et overordnet forslag til en areal- og logistikkl\u00f8sning p\u00e5 Dokken. Forslaget viser hvordan man i en kort og mellomlang periode b\u00e5de skal klare \u00e5 ivareta en havnedrift i tr\u00e5d med havne- og farvannslovens bestemmelser, samtidig som byutviklingen p\u00e5 Dokken kan igangsettes i henhold til planlagt fremdrift for omr\u00e5deplan for Dokken S\u00f8r og samlokalisering av Havforskningsinstituttet og Fiskeridirektoratet (HI/FDIR). Form\u00e5let med saken er \u00e5 la bystyret ta stilling til forslaget og sikre byr\u00e5det et mandat til \u00e5 jobbe videre med de anbefalte l\u00f8sningene som det redegj\u00f8res n\u00e6rmere for i denne saken. Bakgrunn: For \u00e5 legge til rette for byutvikling p\u00e5 Dokken, p\u00e5g\u00e5r det flere parallelle prosesser som er gjensidig avhengige av hverandre for \u00e5 lykkes. Selv om denne prinsippsaken prim\u00e6rt omhandler l\u00f8sninger for havnedriften, er det avgj\u00f8rende \u00e5 ha innsikt i de \u00f8vrige prosessene for \u00e5 f\u00e5 et helhetlig bilde av problemstillingene. Byutvikling p\u00e5 Dokken Arealstrategien for Dokken-Jekteviken ble vedtatt i februar 2023 i bystyresak 46/3 \u00abArealstrategi for Dokken\u00bb. Denne legger f\u00f8ringer for arbeidet med transformasjonen av omr\u00e5det som en trinnvis utvikling, der det f\u00f8rste trinnet er transformasjonen og utviklingen av Dokken s\u00f8r. I juni 2024 ble planprogrammet for omr\u00e5de- reguleringen av Dokken s\u00f8r vedtatt av bystyret, i sak 192/24. Planomr\u00e5det er vist i kartet til h\u00f8yre og gjelder delomr\u00e5de: A) M\u00f8hlenpriskaien B) Frielenesomr\u00e5det C) Dokkeskj\u00e6ret (Dokken vest)- Jekteviken Planarbeidet skal v\u00e6re ferdigstilt f\u00f8r utgangen av 2027. Transformasjonen av Dokken til et nytt byomr\u00e5de skjer imidlertid ikke i et vakuum, og det er derfor flere andre problemstillinger som ogs\u00e5 m\u00e5 finne sin l\u00f8sning for at byutviklingen skal kunne realiseres. 1 Samlokaliseringsprosjektet HI/FDIR Samlokaliseringen av HI/FDIR p\u00e5 Dokken er en sentral del av transformasjonen av omr\u00e5det til en ny bydel. For \u00e5 sikre at nybygget kan realiseres innenfor \u00f8nsket tidsramme, p\u00e5g\u00e5r detaljreguleringen for nybygget, som skal huse b\u00e5de HI og FDIR, parallelt med omr\u00e5dereguleringen av Dokken s\u00f8r. Begge planprosessene er planlagt ferdigstilt innen utgangen av 2027. Statsbygg har f\u00e5tt i oppdrag \u00e5 gjennomf\u00f8re regulering, prosjektering og bygging av nybygget p\u00e5 vegne av N\u00e6rings- og fiskeridepartementet. Bergen kommune, og fra h\u00f8sten 2024 ogs\u00e5 Dokken Utvikling AS (DUAS), har v\u00e6rt i forhandlinger med Statsbygg om salg av tomten til nybygget. I forhandlingsm\u00f8te 6. mai 2025 kom partene frem til en enighet, og planlagt overtakelse av tomten er satt til 1. januar 2028. Flytteprosesser for Bergen Havn AS Transformasjonen av Dokken til en ny bydel forutsetter at havnevirksomheten gradvis flyttes ut av omr\u00e5det. Bystyret behandlet i mai 2021 sak 162/21 \u00abBergen Havn AS (Bergen Havn) \u2013 utredning av ulike forhold knyttet til flytting av godshavnen fra Dokken, herunder vurdering av beslutningsgrunnlag fra BH AS\u00bb. I saken ble det fremlagt et beslutningsgrunnlag for \u00e5 frigj\u00f8re Dokken til byutviklingsform\u00e5l gjennom flytting av havnevirksomheten til \u00c5gotnes. I vedtaket ble byr\u00e5det bedt om \u00e5, innen f\u00f8rste halv\u00e5r 2022, utarbeide en endelig plan for flytting av gods- og containervirksomheten, inkludert et forretningsmessig beslutningsgrunnlag med finansieringsl\u00f8sninger. P\u00e5 bestilling fra byr\u00e5det utarbeidet Bergen Havn et revidert beslutningsgrunnlag for flytting av godshavnen fra Dokken til \u00c5gotnes, som ble behandlet av bystyret i februar 2023 (sak 5/23 \u00abBergen Havn AS \u2013 Fremtidig flytting av godshavnen fra Dokken\u00bb). Investeringskalkylene viste at den skisserte godshavnen p\u00e5 \u00c5gotnes ville inneb\u00e6re forventede investeringer p\u00e5 2,6 milliarder kroner ekskl. mva. Den tilh\u00f8rende driften som den skisserte godshavnen la opp til \u00e5 generere, ville imidlertid ikke v\u00e6re tilstrekkelig til \u00e5 forrente et slikt investeringsniv\u00e5. Bystyret ba derfor Bergen Havn om \u00e5 arbeide videre med et nedskalert flytteprosjekt innenfor forsvarlige \u00f8konomiske rammer, samt om \u00e5 prioritere arbeid med \u00e5 finne l\u00f8sninger for n\u00e5v\u00e6rende stykkgods- og containervirksomhet p\u00e5 Dokken som muliggj\u00f8r fraflytting innen utgangen av 2027. Bergen Havn ble bedt om \u00e5 arbeide videre med et trinnvis flytteprosjekt, med utgangspunkt i arealstrategiens faser. B\u00e5de re-lokalisering av havnevirksomheten som i dag er p\u00e5 Dokken, samt eventuell etablering av havnevirksomhet p\u00e5 \u00c5gotnes, skulle samkj\u00f8res med planene for byutvikling p\u00e5 Dokken. Med den bakgrunnen utarbeidet Bergen Havn Utviklingsplan Dokken- Jekteviken 2023\u20132050, for \u00e5 vise hvordan arealer kunne frigj\u00f8res i samsvar med arealstrategiens faser. I f\u00f8rste fase (fra 2027) planla Bergen Havn \u00e5 flytte: \u2022 Godstrafikk til Jekteviken nord \u2022 Industri- og prosjektlast til \u00c5gotnes \u2022 Cruisevirksomheten til Skolten/Bontelabo En slik l\u00f8sning for cruisevirksomheten ville krevd en utvidet kai p\u00e5 Skolten/Bontelabo. Riksantikvaren varslet imidlertid oppstart av omr\u00e5defredning av Skolten/Bontelabo grunnet n\u00e6rheten til Bergenhus Festning, og det ble derfor anbefalt stans av planarbeidet. Fortsatt havnedrift p\u00e5 Skolten/Bontelabo eller muligheten for \u00e5 bygge kai i en eller annen form er ikke for all fremtid utelukket. Samtidig framst\u00e5r det ikke lenger som realistisk at dette alternativet vil v\u00e6re klart i tide til fraflytting av Dokken s\u00f8r innen utgangen av 2027. For at Bergen Havn skal kunne flytte fra Dokken s\u00f8r er det videre en forutsetning at det finnes tilstrekkelig med erstatningsarealer for Bergen Havn sin n\u00e5v\u00e6rende havnevirksomhet. 2 Kystverket har varslet innsigelse mot planarbeidene som p\u00e5g\u00e5r for Dokken s\u00f8r, dersom det ikke i planprosessene kan dokumenteres at det foreligger tilstrekkelige erstatningsarealer. Som en oppf\u00f8lging av dette utarbeidet Plan- og bygningsetaten (PBE) og Bergen Havn et notat med tittelen Havneutredning Sentrum, datert 17.12.24. Notatet skisserer mulige alternative l\u00f8sninger for flytting av havnevirksomheten, blant annet gjennom en forlenget havnepir i Jektevikens tverrende. Med utgangspunkt i notatet utarbeidet av PBE og Bergen Havn, og de overnevnte tidskritiske faktorer, har DUAS og Bergen Havn siden h\u00f8sten 2024 arbeidet med alternative melloml\u00f8sninger for relokalisering. Dette er gjort i tett dialog med Byr\u00e5dsavdeling for finans og Byr\u00e5dsavdeling for byutvikling. De alternative melloml\u00f8sningene skal sikre videref\u00f8ring av n\u00f8dvendig havnedrift, samtidig som de legger til rette for byutvikling og frigj\u00f8ring av tomt til nybygget til HI/FDIR inne 2028. M\u00e5lsettingen for dette arbeidet har v\u00e6rt \u00e5 utvikle en realistisk, fleksibel og tidsbegrenset melloml\u00f8sning som balanserer hensynet til havnens driftsbehov med behovet for fremdrift i transformasjonen av Dokken. Havnel\u00f8sning i en kort og mellomlang periode I notat fra DUAS mottatt 22.04.25 anbefaler DUAS og Bergen Havn en melloml\u00f8sning i to faser. Notatet er vedlagt saken og l\u00f8sningene vil bli redegjort for i det f\u00f8lgende. Fase 1 \u2013 Etablering av \u00abHavnelagspiren\u00bb kombinert med utfylling i Jekteviken: I fase 1 (2028 \u2013 2035) foresl\u00e5s det \u00e5 etablere det som i saken vil refereres til som Havnelagspiren \u2013 en midlertidig cruisekai i form av en flytende lekter som forankres til eksisterende kai ved Havnelageret og til sj\u00f8bunnen. Denne skal erstatte dagens cruisekai i Jekteviken og kunne ta imot de st\u00f8rste cruiseskipene. Tiltaket planlegges regulert som et midlertidig anlegg i omr\u00e5deplanen for Dokken s\u00f8r, og skal i fase 2 flyttes nordover til Jektevikens tverrende. Samtidig foresl\u00e5s det \u00e5 fylle ut sj\u00f8arealet ved ro-ro rampen i Jekteviken, opp til eksisterende landniv\u00e5. Dette omr\u00e5det vil fungere som bakareal for havnedrift og gi tilkomst til Havnelageret b\u00e5de i byggeperioden for HI/FDIR og i driftsfasen frem til 2035. Den vedtatte reguleringsplanen for forbedrede utfylling i sj\u00f8 p\u00e5 Dokken (den s\u00e5kalte puteplanen, vedtatt 27.09.2023) tillater utfylling opp til kote -13. Videre utfylling over -13 og opp til eksisterende landniv\u00e5 kan hensyntas i omr\u00e5deplanen, men m\u00e5 igangsettes f\u00f8r denne vedtas, og delvis tilbakef\u00f8res med mindre justeringer til byutvikling, n\u00e5r havnen flytter fra omr\u00e5det. En utfylling over kote -13 og opp til eksisterende landniv\u00e5 krever derfor dispensasjon fra plankrav, for at en skal kunne starte utfyllingen snarest. 3 Overnevnte l\u00f8sning forutsetter sambruk av cruisekai med Statsbygg og HI/FDIR sin bruk av kaien, b\u00e5de under byggeperioden for nybygget og i de tre f\u00f8rste \u00e5rene av driftsperioden. Det har v\u00e6rt tett dialog med Statsbygg og HI/FDIR om foresl\u00e5tt l\u00f8sning. Statsbygg har vurdert at det er mulig \u00e5 kombinere anleggsfasen med fortsatt havnedrift og cruiseanl\u00f8p p\u00e5 kaifronten utenfor tomten, men innenfor visse rammer og forutsetninger. HI deler denne vurderingen, men understreker at sambruket m\u00e5 v\u00e6re midlertidig og ha en klart definert sluttdato. DUAS vil fortsette dialogen med Statsbygg og brukerne av bygget for \u00e5 sikre n\u00f8dvendige avklaringer om logistikk, drift og sambruk i overgangsperioden. Fase 2 \u2013 Flytting av Havnelagspiren til Jektevikens tverrende I fase 2 (2035 -) foresl\u00e5s det \u00e5 gjennomf\u00f8re utfylling i sj\u00f8 i Jektevikens tverrende opp til eksisterende kainiv\u00e5, med etablering av med faste kaier. Dette arealet vil p\u00e5 sikt kunne benyttes til byutviklingsform\u00e5l, n\u00e5r havnevirksomheten flyttes fra Jekteviken til en permanent lokasjon. Den flytende kaien, etablert som midlertidig cruisekai i fase 1 (Havnelagspiren), foresl\u00e5s flyttet til den nye kaifronten i Jektevikens tverrende. Det understrekes i notatet fra DUAS og at det er avgj\u00f8rende at Bergen kommune prioriterer utfylling i Jektevikens tverrende i tr\u00e5d med den vedtatte puteplanen, slik at flyttingen fra Dokken s\u00f8r til Jekteviken kan gjennomf\u00f8res innen 2035. Oppsummert I notatet beskrives de foresl\u00e5tte flyttefasene (fase 1 og 2) som et sett av delprosjekter hvor b\u00e5de ansvarsfordeling og finansiering m\u00e5 avklares n\u00e6rmere. De seks delprosjektene som inng\u00e5r i helheten, er: 1. Utfylling av Jekteviken ved ro-ro rampen (inkl. dispensasjon og gjennomf\u00f8ring) 2. Forlengelse av Havnelagerpiren med flytende lekter 3. Utfylling av puteplanen opp til kote -13 4. Utarbeidelse av reguleringsplan for utvidelse av pir p\u00e5 Jektevikens tverrende 5. Utfylling og etablering av kai p\u00e5 Jektevikens tverrende 6. Flytting av flytende lekter fra Havnelagerpiren til Jektevikens tverrende Det vises for \u00f8vrig til vedlagte notat fra DUAS av 22.04.25 i sin helhet. \u00d8konomiske konsekvenser: 4 Som det fremg\u00e5r av beskrivelsene over, vil de omtalte delprosjektene i fase 1 og fase 2 inneb\u00e6re behov for planarbeid, utfylling i sj\u00f8 og opparbeiding av nytt landareal, samt anskaffelse av en flytende lekter. Forslaget vil f\u00f8lgelig f\u00e5 \u00f8konomiske konsekvenser, i hovedsak investeringskostnader. Omfanget vil avhenge av hvordan de ulike delene av planarbeidet organiseres og gjennomf\u00f8res. Ettersom dette er en prinsippsak, befinner l\u00f8sningene seg forel\u00f8pig p\u00e5 et skissestadium. Det foreligger derfor forel\u00f8pig ingen anslag p\u00e5 hva l\u00f8sningene vil bel\u00f8pe seg til kostnadsmessig. Dette er noe som m\u00e5 utredes n\u00e6rmere. Byr\u00e5dets vurdering og anbefaling/konklusjon: Transformasjonen av Dokken til en ny, fremtidsrettet bydel, har h\u00f8y prioritet hos byr\u00e5det. Det er derfor viktig for byr\u00e5det \u00e5 opprettholde fremdriften i arbeidet med omr\u00e5deplanen for Dokken s\u00f8r og realiseringen av nybygget for HI/FDIR. Dette krever at n\u00f8dvendige arealer frigj\u00f8res innen utgangen av 2027. Ivaretakelse av havnedrift Samtidig som transformasjonen av Dokken skal muliggj\u00f8re ny byutvikling, er det viktig \u00e5 understreke at Bergen er \u2013 og skal v\u00e6re \u2013 en havneby. For byr\u00e5det er det derfor avgj\u00f8rende at Bergen Havn har tilstrekkelig areal og \u00f8konomiske forutsetninger for \u00e5 kunne drive en effektiv havnevirksomhet. De foresl\u00e5tte melloml\u00f8sningene representerer etter byr\u00e5dets vurdering en realistisk og balansert l\u00f8sning som ivaretar hensyn til havnedrift i en kort og mellomlang periode. Cruisen\u00e6ringen utgj\u00f8r en viktig del av havnedriften i Bergen, og har stor betydning for verdiskaping og sysselsetting i byen. I tillegg er cruise en sentral inntektskilde for Bergen Havn, og dermed en viktig forutsetning for selskapets evne til \u00e5 finansiere n\u00f8dvendig erstatningsinfrastruktur n\u00e5r arealer over tid frigis til byutvikling. I arbeidet med planlegging av Dokken har det derfor v\u00e6rt viktig \u00e5 identifisere l\u00f8sninger som gj\u00f8r det mulig \u00e5 effektivisere og konsentrere havnevirksomheten i de omr\u00e5dene som fortsatt skal benyttes til slike form\u00e5l, og samtidig tilpasse driften til den planlagte transformasjonen av omr\u00e5det. Erfaringene fra arbeidet s\u00e5 langt har vist at det \u00e5 flytte havnevirksomheten gradvis fra Dokken s\u00f8r til Jekteviken, og p\u00e5 sikt til andre permanente lokasjoner, reiser en rekke krevende problemstillinger. Byr\u00e5det er kjent med at det har oppst\u00e5tt b\u00e5de forventede og uforutsette utfordringer som kan f\u00f8re til forsinkelser i utviklingen av Dokken s\u00f8r \u2013 eller i verste fall risiko for at fremdriften stopper opp. For byr\u00e5det har det derfor v\u00e6rt viktig med tett dialog med partene som arbeider med og p\u00e5 Dokken, for \u00e5 vurdere alternative l\u00f8sninger som kan minimere risiko- og usikkerhetsbildet, og f\u00e5 sikret b\u00e5de byutvikling og havnedrift i en mellomperiode. Dette er en kompleks prosess som forutsetter at partene er villige til \u00e5 finne fleksible og realistiske l\u00f8sninger. Selv om l\u00f8sningene ikke n\u00f8dvendigvis er helt optimale, m\u00e5 de likevel ivareta sentrale behov og interesser p\u00e5 en tilstrekkelig god m\u00e5te i en avgrenset tidsperiode. N\u00e5r det gjelder Bergen Havn sine \u00f8konomiske forutsetninger viser byr\u00e5det til den s\u00e5kalte residualsaken. I den saken vil byr\u00e5det redegj\u00f8re for hvordan Bergen Havn sine \u00f8konomiske forutsetninger gj\u00f8r selskapet godt rustet til b\u00e5de \u00e5 ivareta drift og vedlikehold av havnen, og til \u00e5 b\u00e6re n\u00f8dvendige investeringer knyttet til den n\u00e5v\u00e6rende havnevirksomheten. Melloml\u00f8sninger i en tidsbegrenset periode Byr\u00e5det mener DUAS og Bergen Havn ha gjort et grundig arbeid med \u00e5 utvikle realiserbare melloml\u00f8sninger som kan sikre n\u00f8dvendig fremdrift i byutviklingen, samtidig som havnevirksomheten opprettholdes i en avgrenset periode, inntil permanente l\u00f8sninger foreligger. 5 N\u00e5r det gjelder fase 1 \u2013 etablering av Havnelagspiren kombinert med utfylling ved ro-ro- rampen i Jekteviken \u2013 vurderer byr\u00e5det dette som en hensiktsmessig l\u00f8sning. Den gir Bergen Havn mulighet til fortsatt \u00e5 ta imot de st\u00f8rste cruiseskipene, et behov som ikke kan dekkes ved Skolten/Bontelabo under dagens forutsetninger. Byr\u00e5det understreker at arbeidet med denne l\u00f8sningen m\u00e5 starte umiddelbart for \u00e5 kunne ferdigstilles innen utgangen av 2027. Dette er n\u00f8dvendig for \u00e5 sikre: \u2022 oppstart av byutvikling i Dokken s\u00f8r \u2022 fremdrift i samlokaliseringsprosjektet for HI/FDIR \u2022 kontinuitet i cruisetrafikken fra 2028 Byr\u00e5det vil bemerke at investeringene i Havnelagspiren vil v\u00e6re verdifulle for b\u00e5de Bergen Havn og kommunen. Den flytende piren kan senere flyttes til Jektevikens tverrende, og deler av bakarealet ved Havnelageret kan etter 2035 tas i bruk til byutviklingsform\u00e5l. Byr\u00e5det erkjenner at sambruk av kai og bakareal mellom cruisevirksomhet og byggeprosjektet til HI/FDIR vil medf\u00f8re utfordringer. Likevel mener byr\u00e5det at l\u00f8sningen er gjennomf\u00f8rbar, forutsatt god koordinering, l\u00f8sningsvilje og fleksibilitet hos alle involverte akt\u00f8rer. Det legges til grunn at Statsbygg, Bergen Havn og DUAS videref\u00f8rer et tett samarbeid for \u00e5 sikre dette. N\u00e5r det gjelder fase 2 \u2013 flytting av Havnelagspiren til en ny, permanent plassering i Jektevikens tverrende \u2013 vurderer byr\u00e5det ogs\u00e5 dette som en gjennomf\u00f8rbar l\u00f8sning. Forslaget er i tr\u00e5d med innspillene fra b\u00e5de PBE og Bergen Havn, slik de fremkommer i notatet datert 17.12.2024. Utfyllingen i Jektevikens tverrende vil skje i samsvar med vedtatt puteplan, og de overordnede planene som foreligger for utfylling til nytt landareal. Denne investeringen vil ogs\u00e5 kunne tjene som byutviklingsform\u00e5l n\u00e5r godsvirksomhet og cruise p\u00e5 lengre sikt skal flyttes fra Jekteviken. Byr\u00e5det vil understreke at det er sv\u00e6rt viktig at dette arbeidet ogs\u00e5 startes opp snarlig og parallelt med arbeidet for fase 1. Det m\u00e5 v\u00e6re et absolutt premiss for disse l\u00f8sningene, at cruise og annen havnevirksomhet i all hovedsak er flyttet fra Dokken s\u00f8r og opp til Jekteviken nord senest i 2035. Bergen Havn sitt \u00f8vrige behov for areal i Dokken S\u00f8r Byr\u00e5det er kjent med at Bergen Havn har meldt inn behov og \u00f8nske om \u00e5 videref\u00f8re bruk av kailengdene p\u00e5 Dokken vest og Frieleneskaien, blant annet til anl\u00f8p for supplyskip. Byr\u00e5det ser at det fortsatt kan v\u00e6re behov for noe havnerelatert virksomhet langs denne delen av kaiomr\u00e5det. Samtidig vil det v\u00e6re avgj\u00f8rende at slik bruk er forenlig med \u2013 og kan samordnes med \u2013 den planlagte byutviklingen innenfor planomr\u00e5det for Dokken s\u00f8r. Havnevirksomhet som krever ISPS- gjerder vanskeliggj\u00f8r dette. Byr\u00e5det mener derfor Bergen Havn m\u00e5 arbeide videre med \u00e5 finne andre arealer for den delen av havnevirksomheten i Dokken s\u00f8r som krever ISPS- gjerder. Videre har Bergen Havn meldt behov for \u00e5 benytte bakareal p\u00e5 Frieleneskaien til lagring av havnerelatert utstyr, noe som vil begrense byutviklingstiltak ogs\u00e5 i dette omr\u00e5det. Byr\u00e5det viser i den forbindelse til at Postens fraflytting av Bringbygget i Jekteviken nord i 2027 vil frigj\u00f8re areal som kan benyttes til slike form\u00e5l gjennom leieavtale med Bergen kommune. Selv om det i denne saken foresl\u00e5s avsatt et begrenset areal i Dokken s\u00f8r til midlertidig lagring av utstyr, forventer byr\u00e5det at Bergen Havn samtidig arbeider for \u00e5 dekke dette behovet gjennom mer arealeffektive l\u00f8sninger i Jekteviken nord \u2013 s\u00e5 tidlig som mulig. Hensikten er \u00e5 kunne frigj\u00f8re ytterligere areal i Dokken s\u00f8r til byutvikling f\u00f8r 2035. Byr\u00e5det har forst\u00e5else for at Bergen Havns samlede arealbehov vil reduseres n\u00e5r godsvirksomheten flyttes nordover. Samtidig mener byr\u00e5det det er viktig at Bergen Havn foretar en helhetlig vurdering av hvordan en effektivisering av arealbruken kan sikre 6 tilstrekkelig kapasitet innenfor det tilgjengelige arealet. I denne vurderingen m\u00e5 det ogs\u00e5 tas hensyn til at godsvirksomheten er redusert med n\u00e6r 25 prosent i perioden 2019 til 2025. Leieavtalen mellom Bergen Havn og Bergen kommune for areal i Dokken s\u00f8r er sagt opp med virkning fra 1. januar 2028, i tr\u00e5d med planlagt fremdrift for byutviklingen. Det p\u00e5g\u00e5r n\u00e5 forhandlinger mellom Bergen kommune, DUAS og Bergen Havn om nye leieavtaler for det arealet som fortsatt er n\u00f8dvendig for havnevirksomhet etter denne datoen. Byr\u00e5det legger til grunn at de melloml\u00f8sningene som anbefales i denne saken, danner grunnlaget for fremtidige leieforhold i Dokken s\u00f8r. Videre arbeid Denne saken er en av flere p\u00e5g\u00e5ende prosesser for \u00e5 frigj\u00f8re Dokken til byutvikling, og prosessene er gjensidig avhengig av hverandre for at en skal lykkes. De foresl\u00e5tte melloml\u00f8sningene inneb\u00e6rer n\u00f8dvendige kompromisser som p\u00e5virker b\u00e5de byutvikling, havnedrift og samlokaliseringen av HI/FDIR. Likevel mener byr\u00e5det at l\u00f8sningene samlet sett er b\u00e5de realiserbare og n\u00f8dvendige for \u00e5 opprettholde den planlagte utviklingen av Dokken. Byr\u00e5det anbefaler at DUAS og Bergen Havn i det videre arbeidet innhenter kostnadskalkyler for de seks delprosjektene i fase 1 og fase 2. Den flytende lekteren vil v\u00e6re et flyttbart element som ogs\u00e5 kan benyttes andre steder etter endt bruk p\u00e5 Dokken. Byr\u00e5det mener derfor at det er logisk og hensiktsmessig at Bergen Havn selv bekoster denne investeringen. Tilsvarende vil utfylling i sj\u00f8 og opparbeiding av nytt landareal ved Havnelageret og i Jekteviken nord p\u00e5 lengre sikt kunne benyttes til byutviklingsform\u00e5l. Byr\u00e5det anser det derfor som naturlig at disse investeringene dekkes av Bergen kommune selv. Oppstart av reguleringsplanarbeid for utfylling og etablering av ny kaifront i Jektevikens tverrende m\u00e5 skje snarest, for \u00e5 sikre at l\u00f8sningen er realiserbar innen 2035. For \u00e5 sikre n\u00f8dvendig kapasitet og fremdrift anbefaler byr\u00e5det at DUAS blir forslagstiller for planarbeidet, i tett samarbeid med Bergen Havn. DUAS er i dag finansiert gjennom tilskudd med grunnlag i egen oppdragsavtale, og byr\u00e5det viser til at det derfor er viktig at videre tilskudd ogs\u00e5 tar h\u00f8yde for dette arbeidet. Byr\u00e5det minner videre om at planarbeid p\u00e5 Dokken skal ha h\u00f8y prioritet. Selv om byr\u00e5det anbefaler at arbeidet med de foresl\u00e5tte melloml\u00f8sningene igangsettes, vil det samtidig v\u00e6re avgj\u00f8rende at Bergen Havn fortsetter arbeidet med \u00e5 utrede en permanent relokalisering av godshavnen. Dette f\u00f8lger av bystyrets vedtak i sak 45/23 av 22.02.2023. Utredningsarbeidet m\u00e5 blant annet omfatte en kost-nytteanalyse av alternative l\u00f8sninger for gods- og passasjerh\u00e5ndtering i en trinnvis utflytting, samt en varestr\u00f8msanalyse som belyser det reelle behovet og mulighetene for alternative, varige lokasjoner for havnevirksomheten. Byr\u00e5det er ogs\u00e5 kjent med at deler av godsvirksomheten knyttet til prosjekt- og industrilast fortsatt vurderes flyttet til \u00c5gotnes. Begrunnelse for framleggelse til bystyret: Reglement for bystyret og utvalgene 2023 - 2027: Oppdatert versjon etter bystyrets vedtak i Bystyresak 287-24, kapittel 5.8 Oppgaver p\u00e5 andre omr\u00e5der som bystyret skal behandle, punkt 5.8.2 Enkeltsaker, underpunkt a: Enkeltsaker som inneb\u00e6rer prinsipielle avveininger som er av politisk interesse. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret slutter seg til det anbefalte l\u00f8sningsforslaget for relokalisering av havnevirksomhet i en kort og mellomlang periode slik det fremkommer i saken. 2. Bystyret ber byr\u00e5det om \u00e5 innhente kostnadsoverslag for de anbefalte l\u00f8sningene. 7 3. Bystyret ber byr\u00e5det om \u00e5 starte opp planarbeid for utfylling av utvidelse av Jektevikens tverrende i tr\u00e5d anbefalingene i saken. 4. Bystyret ber byr\u00e5det om at arbeidet med utfylling ved ro-ro rampen i Jekteviken starter snarest, i samsvar med den anbefalte fremdriftsplanen for fase 1. 5. Havnelagspiren skal v\u00e6re flyttet opp til Jektevikens tverrende innen 2035, og omr\u00e5det i Dokken s\u00f8r, frigjort til byutvikling. Dato: 13. mai 2025 Christine B. Meyer Jacob M\u00e6hle Byr\u00e5dsleder Byr\u00e5d for finans, barnehage og skole Dokumentet er godkjent elektronisk. Vedlegg: Notat byutvikling av Dokken s\u00f8r og ivaretakelse av behov for havneareal av 22.04.25 8 "
}