{
  "dokument_id": "3bab6542-8a34-5448-86b0-e2982f274d06",
  "doc_type": "case_presentation",
  "kommune": 4601,
  "tittel": "Ytrebygda, gnr. 34 bnr. 512, Storrinden. Klage fra naboer p\u00e5 byr\u00e5den sitt vedtak om tillatelse til oppf\u00f8ring av tomannsbolig ",
  "url": "https://bergen.kommune.no/politikere-utvalg/api/fil/bk360/10966314/Framstilling-Ytrebygda-gnr-34-bnr-512-Storrinden-Klage-fra-naboer-pa-byraden-sitt-vedtak-om-tillatelse-til-oppforing-av-tomannsbolig-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/114761-11 Ytrebygda, gnr. 34 bnr. 512, Storrinden. Klage fra naboer p\u00e5 byr\u00e5den sitt vedtak om tillatelse til oppf\u00f8ring av tomannsbolig Hva saken gjelder: Webark AS klager p\u00e5 vegne av naboene Per Haugstvedt Olsen og Kari Feste. Klagen gjelder byr\u00e5den sitt vedtak i fullmaktsak datert 25.06.2024. Byr\u00e5dens vedtak innvilger dispensasjon fra reguleringsplanens \u00a7 2.3.1 om antall etasjer og KPA 2018 \u00a7 26.5.1 om vesentlig nybygging. Tiltakshaver er Rett Hjem Eiendommer AS. Ansvarlig s\u00f8ker er Rett Ingeni\u00f8r AS. Eiendommen er regulert til frittliggende sm\u00e5husbebyggelse i plan nr. 7190006, Storrinden. KPA 2018 viser eiendommen som \u00ab\u00f8vrig byggesone\u00bb. Eiendommen ligger n\u00e6r h\u00f8yspentanlegg i luftlinje og s\u00f8knaden ble i desember 2022 avsl\u00e5tt med hjemmel i milj\u00f8forhold. Statsforvalteren opphevet vedtaket etter klage, da Statsforvalteren ikke fant det tilstrekkelig godtgjort at str\u00e5lingen utgjorde en konkret og p\u00e5regnelig risiko ved opphold p\u00e5 eiendommen. Etter nytt avslag fra fagetaten i 2023 omgjorde byr\u00e5den avslaget til tillatelse den 25.06.2024. Flyfoto under viser aktuell eiendom innrammet, klagernes bolig er markert med r\u00f8dt kryss. H\u00f8yspentlinjen vises til venstre i bildet: 1 Nabomerknader: Til s\u00f8knaden forel\u00e5 merknader fra gbnr. 34/522 (Robert og Mette Thomassen), gbnr. 35/520 (Kari Feste og Per Haugstvedt Olsen) og gbnr. 34/163 (\u00d8yvind Andreas Eide). Merknadene g\u00e5r i hovedsak p\u00e5 at tiltaket ikke b\u00f8r tillates grunnet stor str\u00e5lingsfare fra h\u00f8yspentlinjen. Naboene viser til at det forventes h\u00f8yere belastning p\u00e5 linjen i fremtiden og dermed potensielt helsefarlig str\u00e5ling over anbefalte verdier. Klagernes anf\u00f8rsler: Oppsummert mener klagerne f\u00f8lgende: - At saken ikke er tilstrekkelig utredet med hensyn til str\u00e5lingsfaren, - at vesentlige terrengendringer ikke er tilstrekkelig vurdert, - at tiltakets visuelle kvaliteter ikke er tilstrekkelig vurdert, - at vilk\u00e5r for dispensasjon fra bestemmelser om etasjetall ikke er oppfylt, - tiltaket oppfyller ikke gjeldende krav til uteoppholdsareal, - det er ikke grunnlag for dispensasjon fra KPA 2018 \u00a7 26.5.1 (vesentlig nybygging). Tilsvar fra tiltakshaver: Tiltakshaver mener at de forhold som tas opp av klagerne allerede er vurdert i de to klagesakene som er behandlet av hhv. Statsforvalter og byr\u00e5den. Tiltakshaver viser til at gjeldende reguleringsplan har tatt stilling til str\u00e5lingsfaren, ved at planen inneholder en egen faresone med byggeforbud. Tiltaket ligger i sin helhet utenfor faresonen, og er plassert p\u00e5 areal regulert til boligform\u00e5l. Tiltakshaver viser til godkjent situasjonsplan der tiltaket ligger i \u00abgr\u00f8nn\u00bb sone i samsvar med Sweco-rapport datert 20.12.2021. Tiltakshaver viser til at terrengendringer er beskrevet i s\u00f8knaden og at kommunen ikke har etterspurt ytterligere dokumentasjon. Tiltakshaver viser ellers til at byggesaksavdelingen har frafalt kravet om dispensasjon for bygging av tomannsbolig, jf. reguleringsbestemmelsene \u00a7 1.2. Fagetatens vurdering og anbefaling: Fagetaten viser til at sp\u00f8rsm\u00e5lene som klagen reiser tidligere er vurdert i saken. Fagetaten viser derfor til sitt tidligere fagnotat datert 12.02.2024. I fagnotatet p\u00e5 sidene 8 \u2013 10 framg\u00e5r at fagetaten anbefaler at \u00abmanglende dispensasjon fra reguleringsplanens bestemmelser om boligtype frafalles som avslagsgrunn\u00bb. Dette p\u00e5 bakgrunn av at uklarhet omkring etatens tolkning av plangrunnlaget og praksis i aktuelle byggesaker i omr\u00e5det. Fagetaten har vektlagt at det er stor usikkerhet rundt framtidig str\u00e5lebelastning p\u00e5 eiendommen. Byr\u00e5dets vurdering og anbefaling/konklusjon: Byr\u00e5det har vurdert klagen og anbefaler at byr\u00e5dens vedtak opprettholdes. Byr\u00e5det kan ikke se at det er nye opplysninger i saken som ikke ble vurdert i byr\u00e5dens vedtak datert 25.06.2024. Byr\u00e5det viser til vedtaket p\u00e5 sidene 3 \u2013 5 om byr\u00e5dens vurdering av henholdsvis visuelle kvaliteter, str\u00e5lingsfare fra h\u00f8yspentlinjen, dispensasjon fra regulert boligtype, etasjetall og KPA 2018 \u00a7 26.5.1 om \u00abvesentlig nybygging\u00bb. I dispensasjonsvurderingene har byr\u00e5den bl.a. vektlagt at tiltaket bidrar til etablering av familievennlige boliger i et allerede etablert boligstr\u00f8k. Byr\u00e5det har i likhet med byr\u00e5den vektlagt Statsforvalterens vurdering i vedtaket datert 13.06.2023, sidene 6 \u2013 7: \u00abFor befolkningen er grenseverdien for magnetfelt fra str\u00f8mnett satt til 200 mikrotesla. Det er fordi det ikke er dokumentert at elektromagnetiske felt fra h\u00f8yspentanlegg eller andre elektriske anlegg er \u00e5rsak til helseplager, s\u00e5 lenge verdiene er lavere enn denne grenseverdien. Statsforvalteren oppfatter med dette at det per dags dato ikke er vitenskapelig dokumentert Side 2 av 4 en sammenheng mellom barneleukemi og langvarig eksponering av str\u00e5lingsverdier over 0,4 mikrotesla. Resultater i befolkningsstudier er i seg selv ikke tilstrekkelig til \u00e5 konkludere med at det er en \u00f8kt risiko for kreft. Som Statens str\u00e5levern viser til er det gjort omfattende forskning i etterkant av befolkningsstudiene for \u00e5 finne svar p\u00e5 om det er en faktisk sammenheng mellom kreft og str\u00e5lingsverdier over 0,4 mikrotesla. Til tross for omfattende forskning gjennom mange \u00e5r er det ikke p\u00e5vist en slik sammenheng som befolkningsstudiene insinuerte. Vi kan derfor ikke se at kommunen har hold for \u00e5 legge til grunn at overstigning av str\u00e5lingsverdier p\u00e5 0,4 mikrotesla p\u00e5 en tomt tilsier at det foreligger en \u00abfare\u00bb, herunder ikke tilfredsstillende sikkerhet for menneskeliv, i objektiv \u2013 eller etter pbl. \u00a7 28-1 f\u00f8rste ledds \u2013 forstand. Selv om norske myndigheter har valgt \u00e5 f\u00f8lge et varsomhetsprinsipp ved bebyggelse n\u00e6rt h\u00f8yspentlinjer kan vi ikke se at det kan innfortolkes et slikt varsomhetsprinsipp etter pbl. \u00a7 28-1 f\u00f8rste ledd. B\u00e5de ordlyden og \u00f8vrige rettskilder er klar p\u00e5 at det m\u00e5 foreligge et forhold som objektivt sett representerer en fare for menneskeliv ut fra den kunnskapen vi har i dag, samt at det m\u00e5 foreligge en markert risiko for at faren kan inntre. Da det med overstigning av str\u00e5lingsverdier p\u00e5 0,4 mikrotesla ikke kan sies \u00e5 foreligge en slik \u00abfare\u00bb ser vi heller ikke grunn til \u00e5 vurdere om det er \u00abtilstrekkelig sikkerhet\u00bb mot eventuell fare p\u00e5 aktuell tomt. I alle tilfeller vil sannsynligheten for at det kan regnes \u00e5 v\u00e6re en sammenheng mellom barneleukemi og str\u00e5lingsverdier p\u00e5 over 0,4 mikrotesla, kun p\u00e5 bakgrunn av resultater i befolkningsstudier, m\u00e5tte regnes \u00e5 v\u00e6re s\u00e5 lav at det ikke kan legges til grunn at det ikke er \u00abtilstrekkelig sikkerhet mot fare\u00bb i et slikt tilfelle Etter v\u00e5r vurdering er det ikke hjemmel til \u00e5 avsl\u00e5 bygges\u00f8knaden etter pbl. \u00a7 28-1 f\u00f8rste ledd med tilvisning til risiko for overstigning av str\u00e5lingsverdier p\u00e5 0,4 mikrotesla p\u00e5 aktuell tomt. Vi kan heller ikke se at oms\u00f8kt tomannsbolig strider imot andre bestemmelser gitt i eller i medhold av plan- og bygningsloven. Utgangspunktet er da at det skal bli gitt tillatelse til tiltaket som oms\u00f8kt jf. Pbl. \u00a7 \u00a7 21-4 f\u00f8rste ledd.\u00bb Byr\u00e5det kan p\u00e5 denne bakgrunnen ikke se at Pbl. \u00a7 28-1 om byggegrunn og milj\u00f8forhold m.m. gir hjemmel for \u00e5 avsl\u00e5 s\u00f8knaden. Tilleggsinformasjon: Byr\u00e5dsavdelingen har den 21.08.2024 mottatt tilleggsinformasjon fra klager, der han viser til epost fra Statnett datert 20.08.2024. Byr\u00e5det har vurdert informasjonen, men kan ikke se at den endrer ved realitetene i saken. Byr\u00e5det viser til Statsforvalterens vurdering som er gjengitt ovenfor. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5dens vedtak datert 25.06.2024 opprettholdes. Klagen tas ikke til f\u00f8lge. Dato: 3. september 2024 Side 3 av 4 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 07.08.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Byr\u00e5dens vedtak datert 25.06.2024 5. Klage p\u00e5 byr\u00e5dens vedtak datert 17.07.2024 6. Tilsvar datert 06.08.2024 7. Fagnotat datert 12.02.2024 8. Tegninger 9. Vedtak datert 19.10.2023 10. Klage datert 09.11.2023 med bilag 11. Rapport fra Sweco om str\u00e5ling datert 20.12.2021 12. Statsforvalterens omgj\u00f8ringsvedtak datert 13.06.2023 13. Vedtak datert 06.12.2022 14. Nabomerknader med ansvarlig s\u00f8kers kommentarer 2) Tilleggsinformasjon fra klager datert 20.08.2024 3) Epostkorrespondanse med Statnett Side 4 av 4 "
}