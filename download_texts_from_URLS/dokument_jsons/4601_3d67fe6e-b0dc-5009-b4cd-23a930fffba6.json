{
  "dokument_id": "3d67fe6e-b0dc-5009-b4cd-23a930fffba6",
  "doc_type": "case_attachment",
  "kommune": 4601,
  "tittel": "Eksempler p\u00e5 statlig styring fra ulike tjenesteomr\u00e5der",
  "url": "https://bergen.kommune.no/politikere-utvalg/api/fil/bk360/11818961/Eksempler-pa-statlig-styring-fra-ulike-tjenesteomrader",
  "tekst": " Byr\u00e5dsleders avdeling, stab Eksempler p\u00e5 statlig styring fra ulike tjenesteomr\u00e5der Vedlegg til innspill fra Bergen kommune til KS debatthefte 2025 Debattheftet fra KS sin del 1 omhandler tema som er samlet under betegnelsen forventningsgapet. Et av elementene som bidrar til et forventningsgap er graden av statlig styring sett i sammenheng med lokalt handlingsrom og \u00f8konomisk handlingsrom. Vedlagt her er en liste over eksempler p\u00e5 statlig styring som p\u00e5virker kommunen. Listen er ikke utt\u00f8mmende Eksempler p\u00e5 statlig styring som kan bidra til \u00e5 \u00f8ke forventningsgapet mellom innbyggere og kommunen som tjenesteleverand\u00f8r: Eksempel fra sosialtjenestene: Gjeldende sosialtjenestelov av 2010 av er i stor utstrekning basert p\u00e5 forarbeidene til sosialtjenesteloven av 1991. Loven er ikke tilpasset dagens organisering i Nav, og direktoratet formidler \u00e5rlig flere nye lovtolkninger. Det b\u00f8r prim\u00e6rt settes ned et lovutvalg for ny sosialtjenestelov. Alternativt kan det i p\u00e5vente av et lovutvalg settes ned et utvalg som vurderer om gjeldende lovtolkninger og f\u00f8ringer i rundskriv og andre dokument, kan endres innenfor gjeldende lov med tanke p\u00e5 \u00e5 redusere detaljstyring og \u00f8ke det kommunale handlingsrommet Eksempler fra psykisk helse: Stortingsmelding 23 (2022-2023) Opptrappingsplan for psykisk helse inneholder mange gode intensjoner. Bergen kommune er usikker p\u00e5 om det er \u00f8konomisk handlingsrom for kommunen til \u00e5 gjennomf\u00f8re de tiltak som ligger til kommunen. Etter en endring i vilk\u00e5rene for hvem som kan d\u00f8mmes til tvungen omsorg i Lov om straff (straffeloven) \u00a763 og tvunget psykisk helsevern (straffeloven \u00a762) i 2019, har antallet som d\u00f8mmes etter disse paragrafen blitt mangedoblet. N\u00e5r disse personene er ferdig sonet/behandlet og skal tilbakef\u00f8res til kommunene, f\u00e5r kommunene full statlig dekning for personer som er under rehabilitering etter dom etter \u00a763, mens kommunene mottar ingen statlig refusjon, utover den ordin\u00e6re for ressurskrevende brukere, for personer som d\u00f8mmes etter \u00a762. Her burde kommunene ogs\u00e5 f\u00e5 full statlig finansiering, ettersom det er litt tilfeldig hvilke paragraf personer d\u00f8mmes etter og begge er like ressurskrevende for kommunene \u00e5 rehabilitere. Det er viktig at kommunene har gode psykiske helsetjenester til barn og unge. Oppgaveforskyvningen av en s\u00e6rlig ressurskrevende tjeneste er slik vi ser det ikke tilstrekkelig finansiert for kommunene. For de sykeste barna m\u00e5 kommunene tilby familien d\u00f8gnavlastning i perioder, noe som er ressurskrevende. Eksempler fra integreringsfeltet Bergen har 253 ukrainske flyktninger som mottar \u00f8konomisk sosialhjelp og er over 55 \u00e5r. Disse har ikke hatt rett til introduksjonsprogram og har f\u00e5 forutsetninger for \u00e5 bli \u00f8konomisk selvhjulpne. S\u00e5 langt i \u00e5r har vi utbetalt over 25 millioner til denne gruppen. Men det mest problematiske her er kanskje hva som blir konsekvensene p\u00e5 sikt n\u00e5r vi ikke lenger mottar integreringstilskudd for denne gruppen av flyktninger. Dette vil g\u00e5 ut over en allerede svekket kommune\u00f8konomi. - I h\u00f8ringen til endringene i Integreringsloven har vi foresl\u00e5tt endringer som p\u00e5virker kommunens selvr\u00e5derett, bla i hvem som skal ha ansvaret for \u00e5 koordinere fagfeltet. Eksempler fra barn- og familiefeltet Barnevernsreformen, ogs\u00e5 kalt oppvekstreformen, tr\u00e5dte i kraft 1. januar 2022. Reformen har gode intensjoner. Staten p\u00e5legger kommunalt barnevern nye oppgaver, men samtidig m\u00e5 kommunen betale staten, gjennom BUF-etat, stadig h\u00f8yere priser for institusjonsplasseringer. Kombinasjonen av dette gir kommunesektoren \u00f8konomiske utfordringer n\u00e5r finansieringen ikke er tilstrekkelig. Selv om det forebyggende arbeidet \u00f8ker, er det utfordrende for kommunen \u00e5 redusere institusjonsplasseringer n\u00e5r utfordringer med psykisk helse, rus og ungdomskriminalitet er \u00f8kende i samfunnet. Fors\u00f8k p\u00e5 \u00f8konomisk insentiv gjennom \u00f8kte priser for \u00e5 f\u00e5 ned institusjonsplasseringer, sl\u00e5r derfor feil ut for kommunene. Nasjonalfaglig retningslinje for helsestasjons- og skolehelsetjenesten gir rammer for tjenesten. Denne skal sikre et helhetlig tilbud i hele landet, men n\u00e5r det legges nye f\u00f8ringer m\u00e5 kommunene finansiere dette innenfor de ordin\u00e6re frie midlene. Et eksempel er kikhostevaksinering til gravide kvinner i uke 26. Da dette ble lagt inn i barnevaksinasjonsprogrammet for Bergen \u00f8kte kostnadene med 1 \u00e5rsverk. Isolert sett er dette lite, men det kommer stadig nye kontroller, vaksiner og unders\u00f8kelser som medf\u00f8rer nye utgifter for kommunene. Store ansvarsomr\u00e5der i jordmortjenesten ble overf\u00f8rt fra stat til kommune for noen \u00e5r tilbake. Det var et godt grep, da tjenestene n\u00e5 kommer hjem til brukeren, men finansiering for denne oppgaven st\u00e5r ikke i forhold til omfanget. I tillegg her spesialisthelsetjenesten kuttet antall ligged\u00f8gn etter f\u00f8dselen til et minimum, noe som betyr mer press p\u00e5 kommunale tjenester. Eksempler fra barnehage- og skolefeltet: L\u00e6rernormen p\u00e5 hovedtrinn reduserer kommunalt handlingsrom betydelig, ogs\u00e5 for skolene lokalt. En norm p\u00e5 kommuneniv\u00e5 vil bidra til at m\u00e5let med normen som er utjevning at ulikheter mellom kommuner ivaretas, samtidig som kommunene gis tilbake handlingsrom. Det er kommunen som er pliktsubjekt og skal levere lovp\u00e5lagte tjenester som skole, da m\u00e5 kommunen ogs\u00e5 ha handlingsfrihet til \u00e5 innrette oppl\u00e6ringen p\u00e5 best mulig m\u00e5te i tr\u00e5d med oppl\u00e6ringsloven og forskrifter. I dialogen med andre kommuner er erfaringen at statlig myndigheter, spesielt Statsforvalterembetene, har ulik praksis innenfor oppvekstfeltet. Samkj\u00f8rte statsforvalterembeter kan f\u00f8re til at tilsynspraksis og klagebehandling p\u00e5 tvers av embetene blir mer like, istedenfor at du kan f\u00e5 forskjellige svar alt ettersom hvilket embete som behandler saken. Direktorater kan utarbeide flere maler kommunene kan bruke for lokale forskrifter og vedtak, som for eksempel Utdanningsdirektoratet har laget for individuell tilrettelagt oppl\u00e6ring. Dette vil kunne spare mye arbeid lokalt, b\u00e5de administrativt og politisk. Direktoratene kan samtidig bli bedre p\u00e5 \u00e5 vise til kommuner/fylkeskommuner med god praksis som andre kan l\u00e6re av. Samtidig m\u00e5 det v\u00e6re reelt handlingsrom for kommunene. Statlig myndigheter m\u00e5 prioritere hva de vil p\u00e5legge kommunene eller ikke. Eksempel er Utdanningsdirektoratets mobilforbud, der statlig myndigheter kommer med anbefalinger som oppleves som p\u00e5legg/forventning om at kommunene skal innf\u00f8re. Skolesektoren har et stort tilsynstrykk og det er variasjon i hvordan tilsyn ut\u00f8ves. Det er en fordel om nasjonal tilsynsmyndighet kan sikre at statlige tilsyn gjennomf\u00f8res p\u00e5 samme m\u00e5te, uavhengig av hvilke ansatte og kontorer som utf\u00f8rer tilsynet. Det b\u00f8r ogs\u00e5 vurderes om den samlede mengden tilsyn og rapporteringer kan reduseres. Innf\u00f8ring av ny \u00a79A i Lov om grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringslova) i 2017, skulle redusere byr\u00e5kratiseringen i skolen og f\u00f8re til mindre skriving og mer handling. Erfaring med dette kapittelet, ogs\u00e5 etter den nye lovteksten i \u00a712 iny oppl\u00e6ringslov fra 2024, er at Statsforvalters praksis har blitt en driver for \u00f8kt byr\u00e5kratisering i skolene, gjennom et utstrakt dokumentasjonskrav p\u00e5 alle niv\u00e5er i prosessene. Det er en interessant forskjell mellom barnehagelov og oppl\u00e6ringslov der retten til et godt barnehage- eller skolemilj\u00f8 er innrettet ulikt. I Lov om barnehager er det ingen individuell klageadgang etter \u00a7\u00a741-43 selv om enkeltbarn har retten p\u00e5 individniv\u00e5, i skole er klageadgangen etter \u00a710 i oppl\u00e6ringsloven imidlertid individuell. Det betyr at kollektivets rettigheter kan settes opp mot individets rettigheter, her blir det ofte m\u00e5lkonflikter. En endring for skole i retning av slik retten til ett trygt og godt barnehagemilj\u00f8 er innrettet vil b\u00e5de sikre retten til elevene som gruppe og individuelt, men ogs\u00e5 redusere saksbehandling betydelig slik at tiden kan benyttes forebyggende tiltak. "
}