{
  "dokument_id": "f4384ad7-a85f-5088-a9d5-c7429ce723d2",
  "doc_type": "case_attachment",
  "kommune": 5501,
  "tittel": "romssa-erklaringen-underskrevet-av-ap-sv-rodt-mdg-og-sp-031023 (2)",
  "url": "https://innsyn.tromso.kommune.no/application/getMoteDokument?dokid=2001513437",
  "tekst": " ROMSSA-ERKL\u00c6RINGEN Politisk plattform for Troms\u00f8 kommune perioden 2023-2027 utarbeidet i samarbeid mellom Arbeiderpartiet, Sosialistisk Venstreparti, R\u00f8dt, Milj\u00f8partiet De Gr\u00f8nne og Senterpartiet \u00d8KONOMISK STYRING .. 2 FELLESSKAP OG SM\u00c5 SOSIALE FORSKJELLER... 3 BOLIG FOR ALLE.. 4 GARANTIST FOR ETSERI\u00d8ST ARBEIDSLIV .. 5 TRYGGE HELSE- OG VELFERDSTJENESTER .. 6 EN GOD OPPVEKST VARER HELE LIVET.. 7 KULTUR, IDRETT OG FRILUFTSLIV FOR ALLE.. 10 EIERSTRATEGI.. 12 N\u00c6RINGSPOLITIKK.. 12 STYRINGSMODELL... 13 FORDELING AV POSISJONER.. 13 UNDERSKRIFTER.. 14 TROMS\u00d8 KOMMUNE - FELLESSKAP OG B\u00c6REKRAFT Vi lever i urolige tider. Flere utfordringer som klima- og naturkrise, et krigf\u00f8rende naboland, dyrtid og usikker energisituasjon skaper store, raske og varige endringer. Dette f\u00f8rer til utrygghet og skaper nye trusselbilder for enkeltmennesker og lokalsamfunn. De \u00f8konomiske forskjellene mellom fattige og rike \u00f8ker. Dette utfordrer tilliten og samholdet. Klima, milj\u00f8 og natur legger rammene for all politikk, og kommunen skal ta kraftfulle grep for \u00e5 kutte klimagassutslipp og omstille seg. Sosial, \u00f8konomisk og milj\u00f8messig b\u00e6rekraft skal ligge til grunn for alle politikkomr\u00e5der. Urolige tider krever trygg \u00f8konomisk styring og stram prioritering. Samarbeidspartiene forplikter seg til \u00e5 jobbe for \u00e5 sikre fellesskapets ressurser, rettferdig fordeling, utjevne forskjeller og trygge best mulig velferdstilbud til alle v\u00e5re innbyggere. V\u00e5r viktigste prioritet i perioden er \u00e5 bekjempe utenforskap og sosiale forskjeller. I dagens geopolitiske situasjon skal Troms\u00f8 v\u00e6re en motor for \u00e5 utvikle b\u00e6rekraftig n\u00e6ringsvirksomhet og innovasjon, \u00f8ke samarbeidet i regionen, samt s\u00f8rge for v\u00e5re interesser i den nordiske aksen mot Sverige og Finland. Troms\u00f8 skal sikre sin posisjon som et arktisk forbilde i verden, hvor forskning, kompetanse, n\u00e6ringsutvikling og ungdomsmedvirkning st\u00e5r sentralt. Samarbeidspartiene skal s\u00f8rge for \u00e5 styrke Troms\u00f8s attraktivitet gjennom tilrettelegging for gode liv og utviklende, trygge og spennende arbeidsplasser. Samarbeidspartiene vil at vi minst skal ta imot det antallet flyktninger som blir forespurt av staten. Troms\u00f8 skal fortsatt v\u00e6re en solidaritetsby. Stadig mer komplekse oppgaver faller p\u00e5 kommunen, som m\u00e5 se til at dagens innbyggere f\u00e5r gode og trygge velferdstjenester, samtidig som man sikrer fremtidige generasjoner. Framover vil kommunen ha store utfordringer knyttet til rekruttering og kompetanse for \u00e5 h\u00e5ndtere dette. Samarbeidspartiene vil jobbe for bedre rekruttering og ivaretakelse av kritisk kompetanse i helsesektoren, utdanningssektoren og i andre viktige yrkesgrupper. Vi m\u00e5 bruke pengene p\u00e5 egne ansatte, og unng\u00e5 alt for stor bruk av vikarer og eksterne konsulenter. \u00d8KONOMISK STYRING Urolige tider p\u00e5virker kommune\u00f8konomien. Forutsigbarhet og tydelig budsjettering vil derfor v\u00e6re n\u00f8dvendige verkt\u00f8y i den kommende perioden. De nye oppgavene m\u00e5 l\u00f8ses innenfor kommunens \u00f8konomiske rammer. For \u00e5 sikre et b\u00e6rekraftig samfunn m\u00e5 vi prioritere tydelig hvilke oppgaver vi skal l\u00f8se. Innbyggerne skal p\u00e5 lik linje ha muligheten til \u00e5 delta i samfunnslivet, og velferdsutviklingen skal komme hele samfunnet til gode. Samarbeidspartienes fokus p\u00e5 \u00e5 bekjempe utenforskap og sosiale forskjeller, og dette vil bli tydeliggjort gjennom kommunens \u00f8konomistyring. Endret demografi tilsier \u00f8kt behov for kommunale tjenester. De statlige rammene for kommunal drift er for lave, og samarbeidspartiene vil arbeide for \u00e5 styrke disse. Det politiske \u00f8konomiarbeidet skal preges av \u00e5penhet, og samarbeidspartienes forslag til budsjett skal fremlegges for allmennheten i god tid f\u00f8r vedtakene gj\u00f8res. Samarbeidspartiene \u00f8nsker i st\u00f8rre grad \u00e5 synliggj\u00f8re Troms\u00f8 kommunes milj\u00f8avtrykk. Klimabudsjett og klimaregnskap, samt arealbudsjett og arealregnskap skal v\u00e6re en del av kommunens budsjett og regnskap. Dyrtid og rente\u00f8kninger gir store \u00f8konomiske utfordringer for innbyggerne. Samarbeidspartiene er opptatte av \u00e5 holde de kommunale avgiftene og skattetrykket nede. Vi vil ikke \u00f8ke eiendomsskatten for private boliger de neste to \u00e5rene, og heller ikke kontorjustere den. Vi skal ikke \u00f8ke vann og avl\u00f8psavgiftene de neste to \u00e5rene. Troms\u00f8 kommune st\u00e5r foran flere st\u00f8rre investeringer. Dette krever \u00f8kt planlegging, og en skal derfor legge en investeringsplan for oppvekst, helse, idrett, kultur og klimatilpasning for de neste ti arene. Dagens \u00f8konomiske situasjon tilsier \u00f8kte kostnader ved investeringer gjennom \u00f8kt rente. Dette gir krav til langsiktig planlegging. Samarbeidspartiene vil derfor i l\u00f8pet av perioden se p\u00e5 strukturen til eldreomsorgen, for \u00e5 s\u00f8rge for at man har den riktige menyen av tilbud for \u00e5 m\u00f8te fremtidens krav til tjenester. 0 FELLESSKAP OG SMA SOSIALE FORSKJELLER I Troms\u00f8 er det rundt 1.300 barn og over 700 familier som lever i fattigdom. Samarbeidspartienes fokus nummer en er \u00e5 redusere dette tallet kraftig i neste fire\u00e5rsperiode. Dyrtiden har rammet de som har minst fra f\u00f8r, matk\u00f8ene \u00f8ker og andelen som sliter med \u00e5 betale regningene sine er sterkt bekymringsfullt. I dag er det alt for mange som faller utenfor skole og arbeid. \u00c5 gi folk tilgang til arbeid er et v\u00e5re viktigste tiltak for \u00e5 bekjempe fattigdom, samtidig skal de som er utenfor arbeid leve anstendige liv. Samarbeidspartiene vil: \u2022 Styrke innsatsen for innbyggere med store levek\u00e5rsutfordringer. \u2022 S\u00f8rge for at sosialhjelpsutbetalingene er h\u00f8ye nok til at alle kan leve anstendige liv, jobbe for \u00e5 \u00f8ke satsen slik de har gjort i Oslo og i Bergen. \u2022 Innf\u00f8re 3.000 kroner i fribel\u00f8p for sosialhjelpsmottakere. \u2022 Utvikle og styrke innf\u00f8ringen av modellen \"Nye m\u00f8nstre\" i samarbeid med NAV. \u2022 Legge til rette for at alle kommunale tjenester i samarbeid med frivillige organisasjoner identifiserer barn og unge som faller utenfor som f\u00f8lge av sviktende \u00f8konomi. \u2022 S\u00f8rge for at barn i lavinntektsfamilier f\u00e5r anledning til \u00e5 delta i fritids- og kulturaktiviteter ved at dette behovet alltid inkluderes n\u00e5r skj\u00f8nnet for utm\u00e5ling av \u00f8konomisk sosialhjelp kommer til anvendelse i NAVs saksbehandling. \u2022 Etablere gode strukturer for oppf\u00f8lging av rusavhengige, med tanke p\u00e5 bolig, arbeid, aktivitet og sosial oppf\u00f8lging. \u2022 Lav egenbetaling i fritidsaktiviteter idretts- og kulturtilbud og legge til rette for trygge og gratis leke- og m\u00f8teplasser for barn og unge. \u2022 Anvende omr\u00e5demidler p\u00e5 25 millioner kroner de neste fem \u00e5rene til \u00e5 \u00f8ke bokvalitet og levek\u00e5r i utsatte bydeler for \u00e5 f\u00e5 ned sosiale forskjeller. \u2022 Styrke den flerkulturelle kompetansen til ansatte i kommunen, og styrke frivillige organisasjoner som arbeider for inkludering av kvinner i jobb og i samfunnet. \u2022 S\u00f8rge for botilbud for s\u00e5rbare grupper, blant annet gjennomf\u00f8re botilbud for kvinner i aktiv rus med krisesenterplasser. \u2022 Fortsette \u00e5 styrke samarbeidet og ressursene til frivillige organisasjoner. BOLIG FOR ALLE Alle trenger et hjem og Troms\u00f8 skal v\u00e6re en kommune med plass til alle. Dagens boligmarked er med p\u00e5 \u00e5 \u00f8ke forskjellene og gj\u00f8re det vanskelig for folk med vanlige inntekter \u00e5 eie en bolig. Foreldrebanken skal ikke v\u00e6re avgj\u00f8rende for om man har r\u00e5d til \u00e5 komme inn p\u00e5 boligmarkedet. Forrige periode ble det igangsatt en boligreform, der en blant annet opprettet et eget boligselskap, Troms\u00f8bolig KF. Foretakets form\u00e5l er \u00e5 ivareta kommunens oppgaver gjennom \u00e5 eie, forvalte, utvikle og bygge utleieboliger for kommunen. Foretaket skal ogs\u00e5 forvalte realverdiene som eiendommene representerer gjennom kostnadseffektivt vedlikehold, drift, forvaltning og utvikling av eiendommene. Samarbeidspartiene vil videref\u00f8re boligreformen, og bidra til en tredje boligsektor slik at langt flere f\u00e5r tilgang til \u00e5 eie egen bolig, men ogs\u00e5 tilby bolig for langsiktig leie. Reformen m\u00e5 inneholde en bredde av tiltak. Kommunen skal derfor gjennom boligreformen gj\u00f8re f\u00f8lgende: \u2022 Prioritere sosial boligbygging ved \u00e5 regulere, bygge og kj\u00f8pe flere kommunale boliger. Andelen kommunale boliger i Troms\u00f8 skal \u00f8ke fra 5,9 prosent til 8 prosent i perioden. \u2022 Fors\u00f8ke med ikke-kommersielt boligprosjekt. Boligene skal ikke selges til vanlig markedspris, men prisen skal dekke kostnadene til tomt og utbygging. Tilbudet skal v\u00e6re rettet inn mot folk som ikke kommer seg inn p\u00e5 boligmarkedet p\u00e5 andre m\u00e5ter. Det m\u00e5 lages retningslinjer som s\u00f8rger for at boligene forblir ikke-kommersielle, og at pris\u00f8kninga ikke skal v\u00e6re st\u00f8rre enn konsumprisindeksen. \u2022 S\u00f8ke samarbeid med lokale boligbyggelag og andre akt\u00f8rer i boligmarkedet for \u00e5 teste ut nye og innovative modeller for \u00e5 f\u00e5 flere inn p\u00e5 boligmarkedet, som leie til eie, boligklynger, sm\u00e5hus, kollektiv og eldretun. \u2022 Sette som premiss i nye boligprosjekter en reservasjon p\u00e5 10 prosent av nye leiligheter til egne form\u00e5l og p\u00e5se at kommunen bruker sin forkj\u00f8psrett ved salg i boligsameier der avtale om dette foreligger. \u2022 Styrke arbeidet med \u00e5 f\u00e5 mennesker som bor i kommunale boliger over i permanente bol\u00f8sninger, gjennom blant annet \u00f8kt bruk av tilvisningsavtaler, startl\u00e5nsordning, booppf\u00f8lging og samarbeid med NAV. \u2022 Utrede det kommunale handlingsrommet med tanke p\u00e5 \u00e5 begrense de negative effektene av korttidsutleie. \u2022 Se p\u00e5 muligheten til \u00e5 \u00f8ke antall kommunale utleieboliger i distriktene. \u2022 Utrede kommunal bost\u00f8tte ogs\u00e5 for innbyggere som ikke bor i kommunale boliger. \u2022 \u00c5 leie hos kommunen skal skje til en rimelig penge. Dagens l\u00f8sning der stadig flere av leietakerne f\u00e5r gjengs leie minus 10% er en form for kommunal bost\u00f8tte, som skal videreutvikles. Samarbeidspartiene vil p\u00e5 sikt at rabatten skal \u00f8ke fra 10% til 15%. \u2022 Ha som m\u00e5l \u00e5 fjerne tidsavgrensa leiekontrakter p\u00e5 kommunale utleieboliger, slik at spesielt barnefamilier sikres trygghet for bosituasjonen i alle fall s\u00e5 lenge barna g\u00e5r p\u00e5 skolen. Husbankens ordninger er et av v\u00e5re viktigste virkemidler i boligpolitikken. Samarbeidspartiene skal arbeide med Husbanken p\u00e5 nasjonalt niv\u00e5 for \u00e5 se p\u00e5 rammebetingelsene og v\u00e6re en p\u00e5driver for at Husbanken skal f\u00e5 et sterkere mandat. Videre skal man bruke startl\u00e5nordningen aktivt, og om n\u00f8dvendig \u00f8ke rammen slik at flere f\u00e5r muligheten til startl\u00e5n. Byggeplasser kan v\u00e6re milj\u00f8verstinger, og det er mange flere milj\u00f8vennlige valg man kan ta n\u00e5r man skal bygge bolig. N\u00e5r kommunen skal bygge nye boliger, b\u00f8r milj\u00f8standarden v\u00e6re slik som andre boliger som bygges n\u00e5, med fokus p\u00e5 energieffektivisering, byggemateriale etc. GARANTIST FOR ETSERI\u00d8ST ARBEIDSLIV Troms\u00f8 kommune er en stor arbeidsgiver, med mange ansatte i et stort mangfold av yrker. En av de st\u00f8rste utfordringene kommunen st\u00e5r overfor er h\u00f8y grad av utskifting av ansatte og rekruttering. De ansatte er kommunens viktigste ressurs, og kommunen m\u00e5 ha en god arbeidsgiverpolitikk for alle faser i livet. Mange unge havner utenfor arbeidslivet, noe som skaper utenforskap og bidrar til fattigdom. Gjennom inkluderende tiltak og bedre tilrettelegging for l\u00e6rlingeplasser, kan Troms\u00f8 kommune bli en motor i \u00e5 tilrettelegge for at flere skal ha mulighet til \u00e5 pr\u00f8ve seg i arbeidslivet. Samarbeidspartiene garanterer for et seri\u00f8st arbeidsliv, og vil gjennom tett, forpliktende og strategisk samarbeid mellom politisk ledelse, fagbevegelsen og verneombud, jobbe for fortsatt heitidskultur, der ansatte tilbys hele faste stillinger i kommunen. Gjennom perioden skal vi v\u00e6re garantist for at grunnleggende velferdstjenester ikke skal privatiseres eller kommersialiseres. Videre vil vi gjennom perioden: \u2022 Jobbe for at de ansatte gjennom tillitsbasert ledelse og styring f\u00e5r ansvar og brukt sin kompetanse til \u00e5 gi brukerne bedre tjenester. Arbeidet skal gjennomf\u00f8res i tett samspill med brukerorganisasjoner, tillitsvalgte, verneombud og ledelsen i kommunen. \u2022 Sikre god ledelsesoppl\u00e6ring som ivaretar trepartssamarbeid, medbestemmelse, ytringskultur og hindrer lojalitetspress. \u2022 Jobbe for \u00e5 gi flere mennesker mulighet til arbeidstrening, vise fleksibilitet overfor egne ansatte og gi mennesker med nedsatt arbeidsevne en d\u00f8r inn i arbeidslivet. \u2022 F\u00e5 flere unge i jobb. St\u00f8tte og samarbeide med NAVs Rekrutteringsutdanning og andre relevante offentlige, private og frivillige organisasjoner om satsingen. \u2022 Se til at kommunen samarbeider med og bruker NAV og Ressurs AS for \u00e5 skape helhetlige og effektive tiltak for unge som st\u00e5r utenfor arbeid og aktivitet. \u2022 Tilrettelegge for at innbyggere med minoritetsbakgrunn kommer raskere ut i arbeid. St\u00f8tte og samarbeide med Menn i helse og Prepp-prosjektene hos NAV, samt andre lignende initiativer i privat og offentlig regi. \u2022 S\u00f8rge for at det legges vekt p\u00e5 l\u00f8nns- og arbeidsvilk\u00e5r i offentlige kontrakter ved kommunale anbudsrunder, i tr\u00e5d med Oslo-modellen, samt oppf\u00f8lging av disse kontraktsforpliktelsene. \u2022 S\u00f8rge for moderasjon i lederl\u00f8nninger i kommunalt eide selskap. \u2022 \u00d8ke bruken av innovative anskaffelser for \u00e5 f\u00e5 bedre og mer effektive tjenester i kommunen. \u2022 Jobbe for at kommunalt ansatte i Troms\u00f8 skal ha rett til l\u00f8nna ammefri til barnet er to \u00e5r. \u2022 Oppfylle stabiliserings- og rekrutteringsplanene innen avdelingene helse- og omsorg, oppvekst, kultur og utdanning, og bymilj\u00f8. \u2022 Utarbeide tiltaksplan for rekruttering av mennesker med nedsatt funksjonsevne. \u2022 Sikre fagbrevsl\u00f8p for assistenter i skole og helse og skape gode ordninger for assistenter som \u00f8nsker fagbrev. \u2022 Innf\u00f8re at tilbyderens aktive arbeid med inkludering av ungdommer og voksne som har falt utenfor skole- eller utdanningsl\u00f8pet, kan sidestilles med l\u00e6rlinger p\u00e5 kommunale kontrakter. \u2022 F\u00e5 p\u00e5 plass flere l\u00e6rlingeplasser, trainee-ordninger og sommerjobber for ungdom i kommunen. \u2022 S\u00f8rge for at seniorer som \u00f8nsker det kan arbeide i kommunen etter oppn\u00e5dd aldersgrense, uten at det skal komme i konflikt med deres pensjonsytelser. TRYGGE HELSE- OG VELFERDSTJENESTER Troms\u00f8 kommune skal ta vare p\u00e5 hele mennesket, i alle aldersgrupper. Det handler om god oppf\u00f8lging n\u00e5r man venter barn hos jordmortjenesten, hjemmetjenester og tett oppf\u00f8lging, hjemmebes\u00f8k hos alle over 79 \u00e5r, lavterskeltilbud innen psykisk helse, gode helsestasjoner, dagsentertilbud og kommunale botilbud som bolig, sykehjemsplasser og avlastningsplasser. Vi m\u00e5 styrke folkehelseperspektivet i alle omr\u00e5der i kommunen. Det handler om gode tjenester og forebygging for \u00e5 ha god helse fra man er nyf\u00f8dt og gjennom hele livet. Det skal v\u00e6re enkelt og rimelig \u00e5 leve sunne og gode liv i Troms\u00f8 kommune. Endringen i demografien utfordrer tjenestetilbudene. Ettersp\u00f8rselen etter fagfolk i helsesektoren er krevende. Innf\u00f8ringen av Troms\u00f8-modellen for fastleger har blitt en modell for hele Norge, m\u00e5 videref\u00f8res og videreutvikles. Samarbeidspartiene vil jobbe for rekruttering og stabilisering, og har en ambisjon om \u00e5 begrense dyre bemanningsbyr\u00e5, og i stedet \u00f8ke grunnbemanningen i helsesektoren. Kommunen har et stort etterslep p\u00e5 investeringer som m\u00e5 tas igjen. Vi ser at \u00f8kningen av eldre og demente fremover vil medf\u00f8re at vi, s\u00e5 snart som mulig, m\u00e5 starte planleggingen av neste sykehjem. Samarbeidspartiene vil derfor: \u2022 Bygge 300 nye omsorgsboliger p\u00e5 flere niv\u00e5er og til flere ulike grupper den neste perioden. \u2022 Starte byggingen av nytt bo- og velferdssenter p\u00e5 Kval\u00f8ya \u2022 Pusse opp og rehabilitere Kroken sykehjem og Jadevegen \u2022 Bygge ny legevakt i tett samarbeid med UNN \u2022 Utvikle Sydspissen helsesenter til et fremtidsrettet helsesenter \u2022 Sertifisere et sykehjem innenfor ordningen Livsglede for eldre. Livsglede-hjem skal sikre at eldre f\u00e5r tilrettelagt aktiviteter, frisk luft og meningsfulle \u00f8yeblikk. \u2022 Gj\u00f8re Troms\u00f8 til et aldersvennlig samfunn som er universelt utformet \u2022 Arbeide for \u00e5 opprette flere eldretun, hvor man har godt sosialt fellesskap og tilbud om vaktmestertjenester, mat og aktivitet \u2022 Beholde de to jordmorstillingene som i dag er finansiert av statlige midler. \u2022 Samarbeide med UNN om styrking av jordmortjenesten og motvirke bemanningskrisen i f\u00f8dsels- og barselomsorgen. \u2022 Styrke barseltjenesten i flyktningetjenesten. \u2022 Troms\u00f8 skal jobbe for \u00e5 implementere FN-konvensjon om rettigheter for mennesker med nedsatt funksjonsevne, CRPD, i den kommunale forvaltninga. \u2022 I perioden jobbe for \u00e5 styrke bruken av behandlingsformer som utgj\u00f8r et alternativ til medisinbruk, for eksempel \u00abGr\u00f8nn resept\u00bb, i st\u00f8rre grad bruker trening, aktivitet og kostholdsplaner i stedetfor medisiner. \u2022 Samarbeid med UiT om fortsatt \u00e5 sikre Psykhjelpa ved Tvibit. \u2022 Vi vil vurdere ordninger for \u00e5 styrke psykologtilbudene i bydelene. \u2022 Gjennomf\u00f8re et fors\u00f8ksprosjekt med \u00f8kt grunnbemanning p\u00e5 en enhet for \u00e5 m\u00e5le og evaluere tiltaket om det gir mer kvalitet, mindre sykefrav\u00e6r og mindre vikarbruk. \u2022 S\u00f8rge for rekruttering og ivaretakelse av helsepersonell. \u2022 Samarbeide med UiT om \u00e5 styrke utdanningsl\u00f8p som sikrer kompetent helsepersonell. \u2022 Troms\u00f8modellen for fastlegeordningen skal videref\u00f8res. \u2022 S\u00f8rge for en oppdatert folkehelseplan. \u2022 Vi skal ha et lokalt fors\u00f8k med en pr\u00f8veordning for rusmiddelanalyse. \u2022 I samarbeid med politiet pr\u00f8ve ut et kommunalt pilotprosjekt med alternative reaksjonsformer og tilgang til helsehjelp og r\u00e5dgivning ved p\u00e5gripelse for bruk eller besittelse av narkotika til eget bruk. \u2022 Styrke lavterskeltilbud for psykisk helse uten henvisning. EN GOD OPPVEKST VARER HELE LIVET Vi m\u00e5 sikre gode og trygge oppvekstsvilk\u00e5r for ungene v\u00e5re. Alt for mange unge mennesker faller utenfor skole og arbeidsliv. Tegn til utenforskap kan oppst\u00e5 veldig tidlig. Forebygging og inkludering m\u00e5 derfor inn fra allerede barnehagen av. De \u00f8konomiske forskjellene skaper ogs\u00e5 et klasseskille for barn. Derfor er det viktig \u00e5 senke den \u00f8konomiske terskelen for \u00e5 kunne ha barn i barnehage, SFO og i fritidstilbud i hele kommunen. I kj\u00f8lvannet av koronapandemien har vi f\u00e5tt en \u00f8kt bekymringsfull trend i d\u00e5rligere psykisk helse blant barn og ungdom. Det tar samarbeidspartiene p\u00e5 h\u00f8yeste alvor. Samarbeidspartiene vil: \u2022 Lage en finansieringsplan for stabilisering og rekruttering av personell til avdeling for oppvekst, utdanning og kultur, inkludert en tiltakspakke for \u00e5 rekruttere og stabilisere barnehageansatte, deriblant sikre l\u00f8nn for kompetanse og at bemanningsnormen skal gjelde hele dagen \u2022 For \u00e5 sikre alle ett\u00e5ringer barnehageplass trappe opp mot flere barnehageopptak, aller helst i n\u00e6romr\u00e5det, og p\u00e5 sikt sikre l\u00f8pende opptak. \u2022 Sikre sunn og variert mat med likt tilbud i kommunale barnehager \u2022 Beholde s\u00f8skenmoderasjon mellom barnehage og SFO \u2022 Stille krav om barnehagefaglig kompetanse hos eier, og sikre at offentlige tilskudd og foreldrebetalinger g\u00e5r til en bedre barnehage. Nye barnehager skal v\u00e6re i kommunal regi. \u2022 Bygge Tromsdalen skole. \u2022 Gi seks\u00e5ringene en bedre start p\u00e5 skoletiden ved \u00e5 ha mer tid til lek i l\u00f8pet av skoledagen. \u2022 Styrke sv\u00f8mmeundervisninga. \u2022 Innf\u00f8re skolemat i hele Troms\u00f8skolen som et viktig sosialt utjevnende tiltak i samarbeid med regjeringa. \u2022 Gi elevene et n\u00e6rt og naturlig forhold til dyrking av mat gjennom dyrking p\u00e5 skolene og barnehagene, samarbeid med Holt \u00d8kopark og lignende \u2022 \u00d8ke kontaktl\u00e6rertida, starte med 1-4. klasse, og \u00f8ke oppover i systemet. \u2022 Gjennomf\u00f8re et fors\u00f8ksprosjekt med \u00f8kt grunnbemanning i minst en SFO/barnehage med m\u00e5l om mer kvalitet, mindre sykefrav\u00e6r og mindre vikarbruk. \u2022 Gratis SFO til de med tredje barn eller flere. B\u00e5de barn i barnehage og SFO regnes med n\u00e5r man vurderer hvor mange barn familien har. \u2022 f\u00f8lge opp Sannhets- og forsoningskommisjonens rapport, og bidra til \u00f8kt kunnskap og forst\u00e5else for samisk og kvensk kultur og spr\u00e5k \u2022 Som en av de viktigste samiske spr\u00e5k-kommunene er det \u00e5 utvikle og beskytte det samiske spr\u00e5ket et ansvar Troms\u00f8 kommune skal og m\u00e5 ta. \u2022 Troms\u00f8 b\u00f8r bli en samisk spr\u00e5kstimuleringskommune. \u2022 Vi skal \u00e5pne samisk ungdomsskoletilbud og styrke det samiske spr\u00e5ktilbudet for elever i Troms\u00f8skolen. \u2022 Den samiske undervisninga m\u00e5 styrkes med tanke p\u00e5 digitale verkt\u00f8y og lokaliteter som passer undervisninga. Videreutvikle det samiske barnehage- og skoletilbudet. \u2022 Bidra til \u00e5 tilrettelegge for feiring av Samenes nasjonaldag 6. februar i alle skoler, for \u00e5 p\u00e5se at alle samiske barn f\u00e5r feire dagen i Troms\u00f8skolen. \u2022 Flere sosiall\u00e6rere, helsesykepleiere og milj\u00f8arbeidere i skolen. \u2022 Styrke praktisk-pedagogisk tjeneste og se til at spesialpedagogisk tiltak m\u00e5 f\u00f8lge over fra skole til SFO \u2022 Sikre det internasjonale skoletilbudet i Troms\u00f8. \u2022 Sikre at alle kommunalt ansatte har tilstrekkelig kompetanse p\u00e5 seksualitets- og kj\u00f8nnsmangfold til \u00e5 kunne gi alle innbyggere like tjenester. \u2022 Rullere handlingsplanen for kj\u00f8nns- og seksualitetsmangfold i Troms\u00f8. \u2022 Bekjempe hatkriminalitet, mobbing i skolen og diskriminering i arbeids- og boligmarked av transpersoner, homoer, lesber, bifile og andre skeive. Barnevernet har v\u00e6rt i en utfordrende situasjon over \u00e5r. Tjenesten m\u00e5 sikres til det beste for barna og foreldrene. \u2022 Utvide familier\u00e5d i barnevernet. \u2022 Gjennomf\u00f8re barnevern- og oppvekstreformen. \u2022 Videref\u00f8re rekrutteringstiltak. \u2022 Bidra til at ansatte i en krevende arbeidssituasjon har kollegast\u00f8tte og mentorordninger. \u2022 Styrke skj\u00e6ringspunktet mellom familier med ulike bakgrunner og barnevernet. \u2022 Ta ned barrierer for barnevernets arbeid. EN FRAMTIDSRETTET BYUTVIKLING I TROMS\u00d8 Troms\u00f8 har en krevende topografi, klima- og v\u00e6rforhold. Byen har preg av historiske bygninger, samt nytenkende og moderne byutviklingsprosjekter. Det er viktig \u00e5 ha en framtidsrettet byutvikling som tar innover seg endringer i befolkningssammensetning, klimautfordringer og mobilitetsutfordringer. Troms\u00f8 skal v\u00e6re et godt sted \u00e5 bo, leve, arbeide og drive n\u00e6ringsutvikling. Vi skal planlegge slik at hverdagen er s\u00e5 smidig som mulig, at man ofte velger milj\u00f8vennlig framkomstmidler og har gode tilbud i n\u00e6romr\u00e5dene sine. \u2022 Tenk Troms\u00f8 er et viktig virkemiddel for \u00e5 f\u00e5 ned klimautslipp, f\u00e5 bedre og hyppigere kollektivtransport, f\u00e5 flere til \u00e5 velge sykkel og gange n\u00e5r de kan, og gir smidigere trafikkl\u00f8sninger for alle som ferdes i Troms\u00f8 til fots, sykkel, kollektiv og bil. Kval\u00f8yforbindelsen ligger fast i Tenk Troms\u00f8. \u2022 Jobbe for \u00e5 \u00f8ke det statlige bidraget i byvekstavtalen ved neste mulighet. \u2022 Samarbeidspartiene stiller seg bak nullvekstm\u00e5let i byvekstavtalen. I arbeidet med portef\u00f8ljen med byvekstavtalen vil vi utforske rommet for \u00e5 bruke midler utenfor bygrensene. \u2022 Sikre god vinterdrift og jobbe for et trafikksikkert og sammenhengende gang- og sykkelnett i Troms\u00f8 i tr\u00e5d med strategiene for g\u00e5ing og sykling i Troms\u00f8 kommune. \u2022 Jobbe for \u00e5 f\u00e5 flere busser til distriktsomr\u00e5dene i Troms\u00f8. \u2022 Sikre trafikksikkerhet i distriktene. \u2022 Jobbe for \u00e5 realisere Nord-Norge-banen. \u2022 Vi skal videref\u00f8re en kompakt byutvikling. \u2022 Sikre at fortetting i etablerte boligstr\u00f8k gjennomf\u00f8res med god kvalitet og p\u00e5 en m\u00e5te som legger til rette for flere ulike funksjoner og bebyggelse i hver bydel. \u2022 Mange som \u00f8nsker \u00e5 bo i distriktet opplever problemer med \u00e5 f\u00e5 bygge bolig. Delvis skyldes det uvilje mot \u00e5 selge tomter eller hus, delvis skyldes det for rigide regler om fradeling av mulige boligtomter. Omr\u00e5der som ikke egner seg til jordbruk eller er gode friluftsomr\u00e5der, skal kunne vurderes for mulig regulering til bolig. \u2022 Verne om Troms\u00f8marka og tilsvarende bon\u00e6re friluftsomr\u00e5der p\u00e5 fastlandet og Kval\u00f8ya. \u2022 Beholde dagens markagrense p\u00e5 Troms\u00f8ya som en gr\u00f8nn lunge for \u00e5 ivareta fauna og flora samt sikre n\u00e6rhet til leke- og friluftsomr\u00e5der for alle, og utrede \u00e5 inkludere fj\u00e6raomr\u00e5der i grensa, som Fagerengfj\u00e6ra. \u2022 Styrke tilrettelegginga av friluftsliv. \u2022 Gjennomf\u00f8re et opprydningsarbeid i gamle reguleringsplaner, for \u00e5 sikre at arealutnyttelsen skjer i tr\u00e5d med dagens intensjoner i planleggingen. \u2022 Utvikle sentrum som en attraktiv m\u00f8teplass for Troms\u00f8s befolkning med variert handel og kultur, gode byrom, og god fremkommelighet for myke trafikanter i alle aldre. \u2022 Vurdere gjeninnf\u00f8ring byantikvar. \u2022 \u00d8ke st\u00f8tten til utviklingslagene med femti prosent. EN GR\u00d8NN, B\u00c6REKRAFTIG KOMMUNE Klima, milj\u00f8 og natur legger rammene for all politikk, og kommunen skal ta kraftfulle grep for \u00e5 kutte klimagassutslipp og omstille seg. Troms\u00f8 skal v\u00e6re en ledende motor for omstilling og b\u00e6rekraftig industriutvikling i Norge. Samarbeidspartiene vil: \u2022 Nullvekstm\u00e5let st\u00e5r fast og er f\u00f8rende for planlegging i Troms\u00f8. \u2022 Videref\u00f8re klimabudsjett- og regnskap i med forpliktende m\u00e5l og tiltak i alle kommunens planer, og inkludere arealbudsjett og arealn\u00f8ytralitet. \u2022 Legge til rette for gjenbruks- og reparasjonstjenester, for eksempel utl\u00e5n av lokale og verkt\u00f8y. \u2022 Vise mulige konsekvenser for klima, energi og milj\u00f8 i kommunens saksfremlegg. \u2022 Fortsette satsingen p\u00e5 utbygging av landstr\u00f8m for skipsfarten. \u2022 Utvikle Gr\u00f8tsund som en motor for gr\u00f8nn industri. \u2022 Innf\u00f8re kildesortering i kommunale virksomheter der dette mangler. \u2022 \u00d8ke innsatsen for vask og feiing av veier. \u2022 S\u00f8rge for at kommunen er en aktiv deltaker i programmet \"EUs samfunnsoppdrag for klimatilpasning\" \u2022 Ikke tillate nye felt med fritidsbebyggelse i omr\u00e5der med myr, fj\u00e6re og matjord. Samarbeidspartiene vil ta vare p\u00e5 viktige natur, reindrifts- og friluftsomr\u00e5der. \u2022 Samarbeidspartiene st\u00e5r fast ved vedtakene i Kystsoneplanen. \u2022 Istedenfor \u00e5 bygge nytt, vurdere \u00e5 bevare bygg. \u2022 Troms\u00f8 skal ta i bruk flere fossilfrie byggeplasser i kommunal regi. Vi har begynt og skal fortsette. \u2022 Etablere lokal fornybar energiproduksjon, blant annet solceller og geovarme. \u2022 Videreutvikle Remiks sitt samfunnsoppdrag, eksempelvis gjenbruksordningene. \u2022 Sikre gode rammevilk\u00e5r for Remiks nye bruktbutikk og gjenbrukshall i den gamle Postterminalen. \u2022 Sikre at det vedtatte mekkeverkstedet blir gjennomf\u00f8rt, slik at folk kan ha et sted for \u00e5 reparere. \u2022 Legge til rette for gjenbruksutsalg av brukte byggevaremateriell. \u2022 Ha et fokus p\u00e5 urbant landbruk, legge til rette for folkeparker, bevaring og vern av matjord. \u2022 Milj\u00f8rettet helsevern skal ha en sentral rolle i forebygging og videre byutvikling. \u2022 Foreta en helhetlig kartlegging av eksisterende og tidligere skytebaner i Troms\u00f8 kommune med form\u00e5l om \u00e5 vite forurensingsbelastninger. \u2022 S\u00f8rge for at private akt\u00f8rer ogs\u00e5 gjennomf\u00f8rer slike kartlegginger. \u2022 F\u00f8re var-prinsippet skal gjelde i alle byggesaker. \u2022 Nybygg b\u00f8r bygges som energimerke plusshus. \u2022 Kommunen b\u00f8r foreta en gjennomgang av eksisterende bygningsmasse med tanke p\u00e5 energieffektivisering og mulighet til \u00e5 oppgradere energiproduksjonen, for eksempel med solcelle-energi, jordvarme eller lignende. \u2022 Vi skal ikke bygge nye vindkraftanlegg p\u00e5 land og i natur. \u2022 Legge til rette for konsum og produksjon av lokale produkter. \u2022 Bidra til \u00e5 skape holdningsendringer i tidlig alder om b\u00e6rekraft, gjenbruk og kildesortering. \u2022 Forsvarlig behandling av forurensede masser, blant annet sn\u00f8deponi, m\u00e5 gjennomg\u00e5s. KULTUR, IDRETT OG FRILUFTSLIV FOR ALLE For \u00e5 v\u00e6re et attraktivt sted \u00e5 bo og leve, skal Troms\u00f8 kommune satse p\u00e5 kultur, idrett og friluftsliv i et bredt folkehelseperspektiv. Tilrettelegging, tilgjengelighet og lave kostnader knyttet til \u00e5 v\u00e6re aktiv gir gode liv og helse. Det viktigste framover handler om \u00e5 forhindre utenforskap og frafall ogs\u00e5 i de organiserte delene av idrett- og kulturliv. De frie aktivitetene skal i tillegg styrkes, og vi m\u00e5 sikre gode vilk\u00e5r for amat\u00f8rfeltet. Kommunen er avhengig av et bredt lag av frivillighet og vil jobbe tett med frivillige organisasjoner. Samarbeidspartiene vil jobbe for innen kulturen: \u2022 \u00c5 videref\u00f8re UNG kulturrabatt og videreutvikle ordningen for de som trenger det mest. \u2022 \u00c5 styrke kulturens infrastruktur som \u00f8vingslokaler for dans og teater. \u2022 \u00c5 utvikle et nytt kulturkvartal i Troms\u00f8, i samarbeid med flere kulturakt\u00f8rer, for eksempel Arktisk filharmoni, Nordnorsk kunstmuseum og Norges arktiske universitetsmuseum. \u2022 At Musegata 2, dagens kunstforening, skal renoveres og bli Kunstens hus. \u2022 \u00c5 bygge ut R\u00e5dstua teaterhus. \u2022 \u00c5 styrke kulturskolen, herunder arbeide for reduserte priser som gir \u00f8kt tilgjengelighet. I tillegg \u00f8nsker vi \u00f8kt kulturskoleaktivitet i bydeler og bygder. \u2022 Arbeide for at Kulta skal kunne ta vare p\u00e5 sin egenart b\u00e5de artistisk og kunstnerisk p\u00e5 best mulig m\u00e5te. \u2022 Legge til rette for at profesjonelle frilanskunstnere innen ulike kunstformer og sjangre har gode arbeidsvilk\u00e5r i Troms\u00f8 og arbeide for bedre rammevilk\u00e5r for den profesjonelle kulturn\u00e6ringen. \u2022 Jobbe for ny ungdomsklubb i Tromsdalen. \u2022 Jobbe for at eksisterende fritidsklubber har \u00f8konomi til \u00e5 utvide \u00e5pningstidene. \u2022 Tilrettelegge for at skolebygg brukes til \u00f8vingslokaler og at prisene holdes nede. \u2022 S\u00f8rge for at Kulturhuset fortsatt brukes til kultur. \u2022 Alfheim aktivitetshus skal videref\u00f8res og styrkes. \u2022 Fortsette st\u00f8tten til Troms\u00f8 Arctic Pride, som v\u00e5r viktige samarbeidspartner p\u00e5 kj\u00f8nns- og seksualitetsmangfold. \u2022 Fortsette \u00e5 legge til rette for store og mindre festivaler i Troms\u00f8. \u2022 \u00c5 kalle opp flere gater etter kvinner. \u2022 Videref\u00f8re det gode samarbeidet med Sametinget gjennom samarbeidsavtalen. \u2022 St\u00f8tte opp om prosjekter som \u00f8ker forst\u00e5else og kunnskap om v\u00e5r felles samiske historie i Troms\u00f8, gjennom samarbeid med akt\u00f8rer som Romssa Sami Viessu (Samisk hus) og Gaisi spr\u00e5ksenter. \u2022 \u00d8nsker \u00e5 realisere en aktivitetsguide p\u00e5 kulturfeltet, lik den p\u00e5 idretten. Samarbeidspartiene vil p\u00e5 idrett: \u2022 Ansette en egen idrettssjef i Troms\u00f8 kommune. \u2022 Videref\u00f8re et godt samarbeid mellom Troms\u00f8 idrettsr\u00e5d og Troms\u00f8 kommune. \u2022 Sikre og sette av tilstrekkelig med areal for utvikling av anlegg for idrett og fysisk aktivitet. \u2022 Bidra til realisering av ny storhall for fotball p\u00e5 Elveneset i Tromsdalen. \u2022 Bygge ny Troms\u00f8hallen for \u00e5 sikre moderne anlegg, som l\u00f8ser hallidrettenes behov. \u2022 Utvikle Valhalla Arena til hel\u00e5rsanlegg for friidretten. \u2022 I tillegg vil en bygge fullverdige idrettsflater ved alle skoler som bygges i kommunal regi. \u2022 Styrke idrettslag og organisasjoner \u00f8konomisk for \u00e5 f\u00e5 ned kostnadene for barn og unge til \u00e5 delta. \u2022 Fortsatt st\u00f8tte aktivitetsguiden i idretten. \u2022 Etablere aktivitets- og friluftsparker i bydeler etter mal fra Charlottenlund. \u2022 Jobbe for at TURBO-ordningen skal videref\u00f8res og utvikles til andre bydeler og distrikt, slik at utl\u00e5n av sports- og friluftsutstyr er lett tilgjengelig og utvide tilbudet til \u00e5 ha idretts- og turutstyr for personer med funksjonsvariasjon. \u2022 Pusse opp dagens ishall. Legge til rette for planlegging av en ny ishall p\u00e5 sikt. \u2022 F\u00e5 p\u00e5 plass en forvaltningsplan for Troms\u00f8marka, som skal definere Troms\u00f8marka og hva som skal vedlikeholdes av viktige turstier og utfartssteder. \u2022 Legge til rette for flere frisbeegolf-baner i kommunen. \u2022 Bedre tilrettelegging ved popul\u00e6re utfartsomr\u00e5der og jobbe for \u00e5 styrke bussrutetilbud til utfartsomr\u00e5der. EIERSTRATEGI Troms\u00f8 kommune har en eierportef\u00f8lje av stor verdi og betydning. Samarbeidspartiene skal sikre et fortsatt sterkt offentlig eierskap for \u00e5 t a vare p\u00e5 fellesskapets interesser, r\u00e5deretten over naturressursene og langsiktig verdiskapning i Troms\u00f8 kommune. Vi skal f\u00f8re en aktiv og forutsigbar eierskapspolitikk med forutsigbar utbyttepolitikk. Formannskapet skal ha det ut\u00f8vende eieransvaret for kommunens ulike selskap. Det skal kreves utbytte som samsvarer med det politiske form\u00e5let med selskapene, uten \u00e5 svekke selskapenes evne til \u00e5 l\u00f8se sitt samfunnsoppdrag. Selskapene skal i sine \u00e5rsregnskap inkludere trippel bunnlinje, og vise sitt \u00f8konomisk, sosiale og klima og milj\u00f8messige b\u00e6rekraftregnskap. N\u00c6RINGSPOLITIKK Troms\u00f8 kommune er den arktiske hovedstaden, og Nord-Norges spydspiss for det gr\u00f8nne skiftet. Vi skal ut\u00f8ve aktiv b\u00e6rekraftig n\u00e6ringspolitikk som bidrar til utvikling, innovasjon og nye gr\u00f8nne arbeidsplasser. Troms\u00f8 kommune skal v\u00e6re en god og forutsigbar tilrettelegger for det lokale n\u00e6ringslivet. Havet er sentralt i n\u00e6ringsutviklingen i Troms\u00f8. Kommunen har den st\u00f8rste fiskefl\u00e5ten i Norge, er den st\u00f8rste fiskerihavnen, og har avansert forskning og industri innen marin bioteknologi. Havet er framtiden for Troms\u00f8, og vi sammen skal h\u00f8ste og forvalte ressursene til beste for dagens og kommende generasjoner. Samarbeidspartiene vil derfor utarbeide en strategi for \u00e5 styrke og bygge opp under fiskerifl\u00e5ten i Troms\u00f8 kommune, herunder styrke kystfl\u00e5tens kvotegrunnlag, gi \u00f8kt lokal verdiskapning og sikre rekruttering til faget. I strategien skal en vurdere kommunal drift av fiskerihavnene. Kommunen har verdensledende kompetansemilj\u00f8er og kunnskapsn\u00e6ringer innen forskning, akademia, jordobservasjon, ny teknologi og digitalisering, som gir \u00f8kt verdiskaping til kommunen. Gjennom tett samarbeid med disse milj\u00f8ene skal Troms\u00f8 kommune jobbe for nyetableringer. Dette vil gi flere arbeidsplasser og bidra til \u00f8kt forskning, innovasjon og gr\u00f8nn omstilling og styrke v\u00e5r posisjon som arktisk hovedstad. Troms\u00f8 kommunes fantastiske natur tiltrekker stadig st\u00f8rre grad av turisme, noe som gir utfordringer. Det sentrale f\u00f8rende premisset til denne veksten m\u00e5 v\u00e6re at den skal v\u00e6re b\u00e6rekraftig og bidra til sosial, kulturell, milj\u00f8messig og \u00f8konomisk verdiskaping. Utfordringene n\u00e6ringen har innenfor arbeidsmilj\u00f8, skal i samarbeid med A-krimsenteret f\u00f8lges opp og forebygges. En skal gjennom v\u00e5rt eierskap i Visit Troms\u00f8 se p\u00e5 mulige l\u00f8sninger for autorisasjon og lisensordninger. Samarbeidspartiene \u00f8nsker \u00e5 innf\u00f8re lokalt bes\u00f8ksbidrag (turistskatt), for \u00e5 finansiere tiltak som legger til rette for b\u00e6rekraftig turisme. Dette skal \u00f8remerkes til finansiering av investeringer, drift og vedlikehold av fellesgoder for tilreisende og fastboende. Dette skal forvaltes av et lokalt fond for b\u00e6rekraftig reiseliv, som i samarbeid med utviklingslagene, tar ansvar for distriktene og n\u00e6rliggende kommuner. Troms\u00f8 kommune er en betydelig innkj\u00f8per av varer og tjenester. Kommunens rolle som innkj\u00f8per skal bidra til \u00e5 forsterke lokale leverand\u00f8rer, gjennom anbudsutlysningene og skal bruke innkj\u00f8psmakten til \u00e5 kutte utslipp og omstille samfunnet. Alle skal v\u00e6re trygge p\u00e5 jobb. Kommunen skal derfor gjennom sine innkj\u00f8p og anbud bidra til dette gjennom \u00e5 stille klare og tydelig krav om heltid, l\u00e6replasser, tariffavtaler og begrense innleie til alle som leverer tjenester til kommunen. VIKTIGE FELLES PRINSIPPER \u2022 Samarbeidspartiene vil prioritere \u00e5 videref\u00f8re det gode samarbeidsklimaet i de folkevalgte organer i Troms\u00f8 kommune. \u2022 Samarbeidspartiene vil ha fokus p\u00e5 felles retningslinjer for folkevalgte, med vekt p\u00e5 habilitetsoppl\u00e6ring og etiske standarder. \u2022 Samarbeidspartiene skal bli enige om budsjetter og de viktigste styringsdokumentene til Troms\u00f8 kommune, herunder kommuneplaner, handlingsplaner, kystsoneplanen og store prosjekter som Tenk Troms\u00f8. \u2022 Samarbeidspartiene skal legge til rette for gode medvirkningsprosesser med kommunale r\u00e5d, utviklingslag og bydelsr\u00e5d n\u00e5r beslutninger skal tas. \u2022 Samarbeidspartiene skal samarbeide som en felles fraksjon i alle utvalg. \u2022 Samarbeidspartiene vil ogs\u00e5 legge til rette for \u00f8kt samarbeid p\u00e5 tvers av kommunegrenser, med Statsforvalteren og med fylkeskommunene i nord. STYRINGSMODELL 1) Samarbeidspartiene vil videref\u00f8re dagens formannskapsmodell med f\u00f8lgende endringer: Det legges om til fra fem til fire hovedutvalg som fordeles med f\u00f8lgende fagfelt: \u2022 Helse og velferd \u2022 Oppvekst og utdanning \u2022 Kommune og byutvikling \u2022 Klima, milj\u00f8, natur, n\u00e6ring, samfunn, kultur, idrett og friluft Hvert av hovedutvalgene skal best\u00e5 av elleve medlemmer. Formannskapet skal opprette et ad-hoc utvalg, som skal arbeide med fellesskap og sosial utjevning. Samarbeidspartiene vil legge opp til en organisering der man ikke i perioden skal ha mer enn gjennomsnittlig l\u00f8nnsvekst i kroner som i kommunen. FORDELING AV POSISJONER Ordf\u00f8rer: AP Varaordf\u00f8rer: SV Fordeling i formannskapet, 13 representanter totalt: AP: 2 representanter, f\u00f8rstevara: AP SV: 2 representanter, f\u00f8rstevara: AP R\u00f8dt: 1 representant, f\u00f8rstevara: AP MDG: 1 representant, f\u00f8rstevara: AP SP: 1 representant, f\u00f8rstevara: AP Hovedutvalg, med ledere og nestledere i parentes: Kommune og byutvikling: AP (SV) Helse og velferd: AP (SP) Oppvekst og utdanning: SV (Opposisjonen) Klima, milj\u00f8, natur, n\u00e6ring, samfunn, kultur, idrett og friluft: AP (MDG) Haste-utvalg satt under formannskapet Fellesskapet og sosial utjevning: AP (R\u00f8dt) Kontrollutvalgets leder: Opposisjonen UNDERSKRIFTER Troms\u00f8, 3. oktober 2023 Arbeiderpartiet Sosialistisk Venstreparti Gunnar Wilhelmsen P\u00e5l Julius Skogholt Marta Hofs\u00f8y Sigrid Bj\u00f8rnhaug Hammer Jarle Heitmann Matias Hogne Kjerstad Senterpartiet Milj\u00f8partiet De Gr\u00f8nne R\u00f8dt Kathrine Strandli Barbara Vogele Peder Joakimsen Enid Br\u00e5then Sigurd Salberg Pedersen Hanne Steenvaag M a t s Hegg Jacobsen Arne-Wilhelm Theodorsen Jens Ingvald Olsen "
}