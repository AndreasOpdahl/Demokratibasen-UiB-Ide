{
  "dokument_id": "5449f371-f351-5ce8-a729-9f4b4d3deb2b",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Rapport fra ekspertgruppen perspektiv i prioriteringer - helse- og omsorgstjenesten",
  "url": "https://bergen.kommune.no/politikere-utvalg/api/fil/bk360/10159237/Framstilling-Horingsuttalelse-Rapport-fra-ekspertgruppen-perspektiv-i-prioriteringer-helse-og-omsorgstjenesten",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/34627-2 H\u00f8ringsuttalelse - Rapport fra ekspertgruppen perspektiv i prioriteringer \u2013 helse- og omsorgstjenesten Hva saken gjelder: Helse- og omsorgsdepartementet har sendt p\u00e5 h\u00f8ring \u00abRapport fra ekspertgruppen perspektiv i prioriteringer\u00bb. Rapporten presenterer ekspertgruppens vurderinger av om man b\u00f8r bruke et helsetjenesteperspektiv eller et samfunnsperspektiv ved prioriteringer mellom tiltak i helse- og omsorgstjenesten. H\u00f8ringsfrist: 12. april 2024. Etter s\u00f8knad er fristen forlenget til 19. april 2024 En vurdering i et rent helsetjenesteperspektiv er avgrenset til elementene helsegevinst (m\u00e5lt i gode leve\u00e5r), alvorlighet (prognosetap) og relevant ressursbruk i helsetjenesten. Dagens retningslinje som inneb\u00e6rer analyse i et utvidet helsetjenesteperspektiv, inkluderer i tillegg ogs\u00e5 kostnader og tidsbruk for pasienten. Det er ogs\u00e5 mulig \u00e5 la helseforbedringer for p\u00e5r\u00f8rende i relevante tilfeller telle med i beregning av nytte. Konsekvenser av helsehjelp for pasientens fremtidige produktivitet eller for pasienters fremtidige forbruk av offentlige tjenester og mottak av st\u00f8nader/pensjoner, skal derimot ikke tillegges vekt. Et (bredt)samfunnsperspektiv omfatter, i tillegg til de nevnte komponenter fra utvidet helsetjenesteperspektiv, arbeidsdeltagelse og andre produksjonsvirkninger (betalte og ikke- betalte), samt konsekvenser for samfunnsdeltagelse og virkninger p\u00e5 andre sektorer. Ekspertgruppen har f\u00f8lgende hovedanbefalinger: 1. Ekspertgruppen anbefaler et helsetjenesteperspektiv som prim\u00e6ranalyse 2. Ekspertgruppen foresl\u00e5r at samfunnsperspektivet belyses i en sekund\u00e6ranalyse n\u00e5r dette er relevant. Konsekvensene m\u00e5 v\u00e6re dokumenterbare og det er behov for \u00e5 jobbe videre med operasjonalisering 3. Ekspertgruppen mener at prim\u00e6ranalysen og sekund\u00e6ranalysen vil skape et bedre grunnlag enn dagens retningslinjer som utvider helsetjenesteperspektivet selektivt med kun noen elementer fra samfunnsperspektivet 4. Ekspertgruppen mener at det vil v\u00e6re en avveining mellom ulike hensyn, der man m\u00e5 veie \u00f8nske om helse og velferd mot \u00f8nske om rettferdig fordeling og likebehandling 5. Ekspertgruppen mener at prioriteringskriteriene b\u00f8r gjelde p\u00e5 alle niv\u00e5er, men at det er praktiske og etiske relevante forskjeller p\u00e5 niv\u00e5ene som gj\u00f8r at man vil ha noen forskjeller i vektlegging av de ulike elementene som inng\u00e5r i de ulike kriteriene 1 6. Ekspertgruppen vil understreke viktigheten av at en ved utvikling av nye rettigheter og kliniske retningslinjer vektlegger vurderinger av hvilken ressursbruk de vil kunne inneb\u00e6re og hvilke konsekvenser de vil ha 7. Ekspertgruppen mener at dagens ordning med en fullmaktsgrense b\u00f8r opprettholdes. Byr\u00e5dens vurdering og forslag til h\u00f8ringsuttalelse: Bergen kommune st\u00f8tter anbefalingen om at et rent helsetjenesteperspektiv legges til grunn for prim\u00e6ranalysen, et perspektiv som omfatter de grunnleggende elementene som er relevante for \u00e5 vurdere hvorvidt et tiltak skal prioriteres: helsegevinst, alvorlighet og ressursbruk i helsetjenesten. Helsetjenesteperspektivet vil for de fleste intervensjoner v\u00e6re tilstrekkelig. I noen tilfeller kan det v\u00e6re riktig \u00e5 supplere med en sekund\u00e6ranalyse hvor samfunnsperspektivet belyses, men da m\u00e5 det fremg\u00e5 tydelig hvilke elementer fra samfunnsperspektivet som er vektlagt. Bergen kommune st\u00f8tter bruk av kvalitetsjusterte leve\u00e5r som m\u00e5l p\u00e5 helsegevinst, slik at gode leve\u00e5r/h\u00f8yere livskvalitet vektlegges mer enn bare \u00f8kt levetid dersom den \u00f8kte levetiden gir lav/ingen livskvalitet. Bergen kommune ser at sp\u00f8rsm\u00e5let om hvorvidt fremtidige ikke-relaterte helsetjenestekostnader skal inng\u00e5 i et helsetjenesteperspektiv, er etisk vanskelig. Ved tiltak som forlenger livet, vil det v\u00e6re en kostnad forbundet med behandling og oppf\u00f8lging for andre sykdommer, som ikke er relatert til tilstanden pasienten er behandlet for. Dette vil v\u00e6re kostnader som m\u00e5 dekkes av budsjettet til helse- og omsorgstjenesten, og som det dermed kan v\u00e6re naturlig \u00e5 inkludere. Men vektlegging av slike ikke-relaterte helsetjenestekostnader vil inneb\u00e6re at tiltak med tidlig d\u00f8d skaper gevinster i form av kostnader man slipper \u00e5 betale for. Bergen kommune st\u00f8tter derfor at fremtidige ikke- relaterte helsetjenestekostnader fortsatt ikke inkluderes i helsetjenesteperspektivet. Bergen kommune er skeptisk til \u00e5 inkludere produksjonsvirkninger i samfunnsperspektivet. Det vil kunne f\u00f8re til at pasientgrupper som ikke er, eller kan bli, arbeidsf\u00f8re, f\u00e5r relativt sett lavere prioritet, mens pasientgrupper som er mer ressurssterke, f\u00e5r h\u00f8yere prioritet. Dette utfordrer likhetsprinsippet, som tilsier at helsetjenester skal gis etter medisinsk behov og ikke p\u00e5 bakgrunn av arbeidsevne. Produksjonsvirkninger kan imidlertid v\u00e6re aktuelt \u00e5 inkludere n\u00e5r det gjelder screeningprogrammer, vaksineprogrammer og samfunnsrettet forebygging. Det at arbeidsdeltakelse er helsefremmende og bidrar til god livskvalitet for den enkelte, b\u00f8r imidlertid vektlegges, men da som en del av helsetjenesteperspektivet. Konsekvenser for p\u00e5r\u00f8rende b\u00f8r inng\u00e5 samfunnsperspektivet, s\u00e6rlig n\u00e5r prioriteringsbeslutninger har vedvarende og betydelige konsekvenser for p\u00e5r\u00f8rende. Dersom p\u00e5r\u00f8rende m\u00e5 ivareta tunge omsorgsoppgaver, som alternativ til at oppgavene gj\u00f8res av kommunehelsetjenesten, b\u00f8r det ogs\u00e5 inng\u00e5 i helsetjenesteperspektivet. Bergen kommune st\u00f8tter anbefalingen om at en ved utvikling av nye rettigheter og kliniske retningslinjer vektlegger vurderinger av hvilken ressursbruk de vil kunne inneb\u00e6re, og hvilke konsekvenser de vil ha. Med fremtidig mangel p\u00e5 helsepersonell blir det s\u00e6rlig viktig \u00e5 ikke bare vurdere bemanningskostnader, men ogs\u00e5 om nye rettigheter og kliniske retningslinjer vil utl\u00f8se behov for en bemanning som det ikke er mulig \u00e5 fremskaffe. Bergen kommune er enig i anbefalingen om \u00e5 opprettholde fullmaktsgrensen for nye legemidler p\u00e5 bl\u00e5 resept. Dette for \u00e5 sikre politisk forankring i Stortinget for de budsjettmessige konsekvensene nye s\u00e6rlig dyre legemidler vil ha. 2 Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020, \u00a7 6: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget behandlet saken i m\u00f8tet 05.03.2024 sak 78/24 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ringsbrev - \u00abRapport fra ekspertgruppen perspektiv i prioriteringer\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring - Rapport fra ekspertgruppen perspektiv i prioriteringer\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 11. april 2024 Christine Kahrs settebyr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev - Rapport fra ekspertgruppen perspektiv i prioriteringer H\u00f8ringsnotat - Perspektiv 3 "
}