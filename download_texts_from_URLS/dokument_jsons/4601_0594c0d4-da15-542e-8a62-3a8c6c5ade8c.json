{
  "dokument_id": "0594c0d4-da15-542e-8a62-3a8c6c5ade8c",
  "doc_type": "case_presentation",
  "kommune": 4601,
  "tittel": "Gjennomf\u00f8ringsvedtak for nedlegging av dam Storediket",
  "url": "https://bergen.kommune.no/politikere-utvalg/api/fil/bk360/12277233/Framstilling-Gjennomforingsvedtak-for-nedlegging-av-dam-Storediket",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2018/11988-37 Gjennomf\u00f8ringsvedtak for nedlegging av dam Storediket Hva saken gjelder: Dam Storediket var tidligere en del av vannforsyningen i Bergen. Dammen tilfredsstiller ikke krav i damsikkerhetsforskriften og bystyret har i sak 53/22 enstemmig vedtatt at dam Storediket skal legges ned som vassdragsanlegg. Kartet nedenfor viser beliggenheten til dam Storediket. Storediket ligger sentralt plassert i byfjellene, i Stemmedalen, nord for Brushytten. Vassdragsanlegget: Dam Storediket er en kombinert murdam og fyllingsdam bygd i 1920- 21. Murdamdelen er ca. 100 meter lang, med st\u00f8rste h\u00f8yde ca. 16 meter og er fundamentert p\u00e5 berg. Fyllingsdamdelen er ca. 30 meter lang med betongtetning f\u00f8rt til berg. Total lengde p\u00e5 dammen inkludert overl\u00f8p er ca. 130 m. Figuren til h\u00f8yre viser oversikt over damomr\u00e5det (utklipp fra Forprosjektet) 1 Prosjektet med nedlegging av dam Storediket omfatter at fyllingsdamdelen fjernes og det legges til rette for at vassdraget tilbakef\u00f8res til naturlig tilstand. Turveien som n\u00e5 g\u00e5r p\u00e5 damanlegget, blir lagt om. Illustrasjon av nytt bekkel\u00f8p og dam Storediket etter nedlegging (utklipp fra Detaljplan for milj\u00f8 og landskap). Fagetatens vurdering og anbefaling: Ved revurdering i 2014 og 2016 ble det avdekket at Dam Storediket ikke tilfredsstiller krav i Damsikkerhetsforskriften. Plan for rehabilitering av vassdragsanlegg 2020-2030 ble vedtatt av bystyret i sak 38/21, og tatt til etterretning av Norges vassdrags- og energidirektorat (NVE). Dam Storediket inng\u00e5r i planen. Det ble utarbeidet et forprosjekt for ulike alternativ for b\u00e5de rehabilitering og nedlegging av anlegget. Bystyret vedtok i sak 53/22 nedleggingsalternativet. NVE har gitt konsesjon til nedleggelse. Tiltaket inneb\u00e6rer \u00e5 fjerne fyllingsdamdel og sprenge kanal forbi murdamdel. Dette inneb\u00e6rer at dagens tursti m\u00e5 legges om. I januar 2025 ble detaljplan for prosjektet godkjent av NVE. NVE har ogs\u00e5 godkjent fremlagt detaljplan for milj\u00f8 og landskap av 15.11.2024 for nedlegging av dam Storediket. I forprosjektet var det lagt opp til at det skulle etableres en hengebro over ny kanal. I detaljeringsfasen ble det konstatert at en slik l\u00f8sning ikke var egnet pga. langt spenn og manglende sidefeste i eksisterende og gjenst\u00e5ende damkonstruksjon. I samr\u00e5d med Byantikvaren og Bymilj\u00f8etaten er det enighet om \u00e5 etablere turstien p\u00e5 oppstr\u00f8ms side av murdammen. L\u00f8sningen er teknisk og \u00f8konomisk fordelaktig. Samtidig anses tiltaket som mindre inngripende og vil gi et bedre resultat b\u00e5de estetisk og funksjonelt. 2 Bildet under viser omtrentlig plassering av ny turvei (illustrasjon fra detaljplan). Bergen elveforum st\u00f8tter nedleggingen. I prosjektfasen vil Bergen Vann p\u00e5se at eventuelt ber\u00f8rt fisk blir ivaretatt. Tiltaket p\u00e5 Storediket vil ikke endre muligheten for overf\u00f8ring av vann fra Skredderdalen til Svartediket. Bergen Vann vil f\u00f8lge opp bystyrets vedtak i sak 53/22 pkt. 5 \u00abBergen Vann skal vurdere mulige l\u00f8sninger for stabil vannf\u00f8ring i M\u00f8llendalselven\u00bb i egen sak. Usikkerhet i prosjektet Det er gjennomf\u00f8rt en intern usikkerhetsanalyse p\u00e5 kostnadsestimatet. Beregnet P50 for prosjektet er 24,3 mill. og P85 er 31 mill. De st\u00f8rste usikkerhetene er relatert til markedet, prosjektering og grensesnitt (volum og mengder), beskrivelse og kontrakt samt entrepren\u00f8rens gjennomf\u00f8ringsevne. Fremdrift Planlagt oppstart er f\u00f8r sommeren 2025 med ferdigstillelse i 2026. \u00d8konomiske konsekvenser: Prosjektet er innarbeidet i vedtatt Handlings- og \u00f8konomiplan (H\u00d8P 25-28) med totalt 31 mill. p\u00e5 budsjettpost 821030 Storediket dam. Tabellen nedenfor viser hvordan prosjektet er periodisert i H\u00d8P: Budsjettpost/prosjekt 2025 2026 2027 2028 2029 Sum 821030 Storediket (dammer) 14,0 6,0 0,0 9,2 1,8 31,0 Tall i mill. Budsjettet vil bli periodisert p\u00e5 nytt etter oppdatert fremdriftsplan. Budsjettbel\u00f8p i 2028 og 2029 gjelder usikkerhetsavsetning og differansen mellom P50 og P85 Driftskostnader Ved \u00e5 gjennomf\u00f8re investeringen og legge ned dam Storediket som va-anlegg, vil det ikke v\u00e6re noen fremtidige driftskostnader for Bergen Vann knyttet til anlegget. N\u00e5r damanlegget blir nedlagt, er det ikke lenger underlagt krav om \u00e5rlig tilsyn, hovedtilsyn hvert 5. \u00e5r og revurdering hvert 15. \u00e5r. I snitt vil dette gi en besparelse p\u00e5 0,1 mill. \u00e5rlig. Siden nedlegging 3 er rimeligere enn rehabilitering av dammen vil \u00e5rlige kapitalkostnader ogs\u00e5 bli lavere, estimert til \u00e5 utgj\u00f8re 0,5 - 1,0 mill. pr. \u00e5r. Kapitalkostnader Renter og avdrag av investeringen f\u00f8lger avskrivningstiden p\u00e5 20 \u00e5r og inng\u00e5r i fremtidige vanngebyr til abonnentene. Dette prosjektet tilsvarer, ved P85, en gebyr\u00f8king p\u00e5 ca. 18,- det f\u00f8rste \u00e5ret og vil deretter gradvis avta ettersom \u00e5rlige avdrag p\u00e5 gjelden vil redusere rentegrunnlaget for p\u00e5f\u00f8lgende \u00e5r. Denne \u00f8kingen m\u00e5 ogs\u00e5 ses i sammenheng med at ferdig nedbetalte prosjekter hvert \u00e5r g\u00e5r ut av gebyrgrunnlaget (reduserer gebyrene). I henhold til selvkostforskriften skal det for gebyrfinansierte investeringer benyttes en kalkylerente som er lik \u00e5rets gjennomsnittlige 5-\u00e5rig swap-rente med et tillegg p\u00e5 1\u20442 prosentpoeng. Renter og avdrag oppsummert (bel\u00f8p i mill.) 2025-2028 2029 -> Sum Renter 2,6 10,3 12,9 Avdrag 2,7 28,3 31,0 Sum renter og avdrag 5,3 38,6 43,9 Bel\u00f8pene i tabellen er basert p\u00e5 de rentesatsene som ble lagt til grunn i H\u00d8P 25028 og gir f\u00f8lgelig bare et estimat p\u00e5 hva kapitalkostnadene vil bli. Byr\u00e5dets vurdering og anbefaling/konklusjon: Prosjektet er forankret i Hovedplan for vannforsyning 2024-2033 vedtatt av bystyret i m\u00f8te 29.01.2025 sak 20/25. Det f\u00f8lger av hovedplanens pkt. 7.4 at \u00abBergen Vann plikter \u00e5 gjennomf\u00f8re de tiltakene som er n\u00f8dvendige for at dammene v\u00e5re skal oppfylle kravene i damsikkerhetsforskriften. Alternativt m\u00e5 dammene legges ned.\u00bb Byr\u00e5det viser til at bystyret allerede har vedtatt at dam Storediket skal legges ned i sak 53/22. Nedleggelse av damanlegget koster langt mindre enn en rehabilitering vil gj\u00f8re, og vil dermed v\u00e6re rimeligst for gebyrbetalerne. Byr\u00e5det anbefaler at prosjektet gjennomf\u00f8res. Vedtakskompetanse: I henhold til Bergen kommunes \u00f8konomireglement og budsjettfullmakter pkt. 2.3.g er det utvalg for finans, kultur og n\u00e6ring som fatter gjennomf\u00f8ringsvedtak for investeringsprosjekt med en kostnadsramme mellom 20 og 50 mill. Byr\u00e5det innstiller til utvalg for finans, kultur og n\u00e6ring \u00e5 fatte f\u00f8lgende vedtak: 1. Prosjekt \u00abNedlegging av dam Storediket\u00bb med en total kostnadsramme (P85) p\u00e5 31 mill. og styringsramme (P50) p\u00e5 24,3 mill. gjennomf\u00f8res. 2. Prosjektkostnaden dekkes over vedtatt investeringsbudsjett i H\u00d8P 2025-2028, tjeneste 34010 Produksjon av vann, budsjettpost 821030 Storediket (dammer). Dato: 1. april 2025 Christine B. Meyer Christine Kahrs Byr\u00e5dsleder Byr\u00e5d forbyutvikling Dokumentet er godkjent elektronisk. 4 Vedlegg: Gjennomf\u00f8ringsvedtak dam Storediket, fagnotat Bystyresak 30.03.2022 sak 53/22 - innstilling-vedtak Dam Storediket S\u00f8knad om konsesjon for nedlegging NVEs vedtak og begrunnelse Dam Storediket Detaljplan for milj\u00f8 og landskap NVEs godkjennelse av detaljplan Dam Storediket - M\u00f8tereferat 2024-10-24 Dispensasjonss\u00f8knad Bergen Elveforum - uttalelse Dam Storediket Milj\u00f8oppf\u00f8lgingsplan 5 "
}