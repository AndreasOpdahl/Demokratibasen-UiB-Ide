{
  "dokument_id": "4ec79275-fec3-5fae-8042-baeea0a3592b",
  "doc_type": "case_presentation",
  "kommune": 5501,
  "tittel": "Innspill til regionalt innspillsm\u00f8te for Nord-Norge om stortingsmeldinger for klima og natur (23/5569)",
  "url": "https://innsyn.tromso.kommune.no/application/getMoteDokument?dokid=2001575626",
  "tekst": "Arkivsaksnr. 23/19528-5 Saksbehandler Ragnhild Kirkhus Saksgang M\u00f8tedato Milj\u00f8-, idrett-, kultur- og 24.01.2024 samfunnsutviklingsutvalget Innspill til regionalt innspillsm\u00f8te for Nord-Norge om stortingsmeldinger for klima og natur (23/5569) Kommunedirekt\u00f8rens innstilling til vedtak: Innspillsforslaget i saksutredningen vedtas og sendes til Klima- og milj\u00f8departementet. Mari Hult Mette Moh\u00e5g Kst. Kommunedirekt\u00f8r. Avdelingsdirekt\u00f8r Bymilj\u00f8 1 Hva saken gjelder I l\u00f8pet av 2024 skal Regjeringen legge fram to stortingsmeldinger: \u00e9n om naturmangfold for \u00e5 f\u00f8lge opp FNs internasjonale naturavtale fra desember 2022, og \u00e9n om klima fram mot 2035 og 2050 basert p\u00e5 Klimautvalget 2050 sin nylig leverte rapport. Disse stortingsmeldingene skal omhandle klima og natur p\u00e5 land og i havet i hele Norge. Regjeringens politiske plattform legger til grunn at klima og natur skal legge rammene for all politikk. Dette er et viktig utgangspunkt for begge stortingsmeldingene. Troms\u00f8 kommune har f\u00e5tt frist til \u00e5 sende inn innspill satt til 05. februar 2024. Dette medf\u00f8rer at dersom kommunen skal ha mulighet til \u00e5 gi et skriftlig innspill, er eneste mulighet til politisk vedtak av innspillet under m\u00f8tet i Milj\u00f8-, idrett-, kultur- og samfunnsutviklingsutvalget 24. januar 2024. Saksutredning Gitt at det ikke er utarbeidet et dokument \u00e5 gi innspill p\u00e5, er innspillet basert p\u00e5 naturavtalen og rapporten fra Klimautvalget 2050, sett i lys av Troms\u00f8 kommunes utfordringer og behov. Videre baserer innspillet seg p\u00e5 nasjonale lover og forpliktelser, eksempelvis Klimaloven, Parisavtalen og klimaavtalen med EU. Regjeringen ber spesielt om innspill til disse sp\u00f8rsm\u00e5lene: 1. N\u00e5r vi i 2050 har n\u00e5dd natur- og klimam\u00e5l, hva er de tre viktigste grepene som ble gjort i dag for \u00e5 komme dit? 2. Hvilke viktige rammer og hensyn m\u00e5 de to meldingene ha med seg fra ditt st\u00e5sted? 3. Arealbruksendringer er en stor utfordring b\u00e5de for natur og klima. Hva b\u00f8r meldingene legge frem for \u00e5 sikre at arealbruken fremover bidrar til at vi n\u00e5r natur- og klimam\u00e5lene? 4. Internasjonalt samarbeid er n\u00f8dvendig og viktig for \u00e5 l\u00f8se klima- og naturkrisa. Hvordan kan internasjonalt samarbeid styrkes p\u00e5 klima- og naturomr\u00e5det i \u00e5rene fremover? 5. Naturavtalen er et rammeverk for alle. Hvordan kan vi sikre at alle samfunnsakt\u00f8rer og hele myndighetsapparatet i denne regionen tar sin del av ansvaret for \u00e5 gjennomf\u00f8re naturavtalen og stanse tapet av natur innen 2030? 6. Hva trenger kommuner, n\u00e6ringsliv og andre av kunnskap og virkemidler for \u00e5 ivareta naturen bedre i denne regionen? 7. Hvilke andre grep enn vern kan vi ta for \u00e5 sikre langsiktig beskyttelse og bevaring av viktige naturomr\u00e5der (jamf\u00f8r m\u00e5l 3 i naturavtalen)? 8. Med utgangspunkt i 2050-utvalgets hovedanbefalinger, hva b\u00f8r klimameldingen prioritere \u00e5 f\u00f8lge opp, sett fra ditt st\u00e5sted? 9. Hvordan legge til rette for en rettferdig omstilling til lavutslippssamfunnet, og hvordan b\u00f8r en klimapolitikk som n\u00e5r klimam\u00e5lene innrettes slik at den har legitimitet og aksept i samfunnet? Innspillet svarer spesielt p\u00e5 hva Troms\u00f8 kommune og kommune-Norge har behov for at blir tatt hensyn til (sp\u00f8rsm\u00e5l 2, 3, 5, 6 og 9) og noen generelle foresp\u00f8rsler basert p\u00e5 hovedanbefalingene fra Klimautvalget 2050 (sp\u00f8rsm\u00e5l 8). Administrasjonens innspillsforslag til Klima- og milj\u00f8departementet Troms\u00f8 kommune viser til invitasjon til regionalt innspillsm\u00f8te for Nord-Norge om stortingsmeldinger for klima og natur, 23. november 2023, der det opplyses at muntlige innspill kan suppleres skriftlig. Troms\u00f8 kommune er et moderne og mangfoldig samfunn, med arktisk kompetanse og en geografisk plassering som gir Troms\u00f8 en unik posisjon til \u00e5 sette agendaen for en b\u00e6rekraftig framtid i den arktiske regionen. I Troms\u00f8 skal klima, milj\u00f8 og natur sette rammene for all politikk, og kommunen \u00f8nsker \u00e5 g\u00e5 foran i reduksjon av klimagassutslipp i alt vi gj\u00f8r \u2013 i v\u00e5re roller som 2 kommunal myndighet, tjenesteyter, tilrettelegger, innkj\u00f8per, eier og arbeidsgiver. Derfor er b\u00e6rekraftsm\u00e5lenes triple bunnlinje lagt til grunn for Troms\u00f8s samfunnsutvikling. F\u00f8rst og fremst \u00f8nsker Troms\u00f8 kommune \u00e5 presisere at stortingsmeldingene om klima og natur b\u00f8r utarbeides i sammenheng med hverandre, og i sammenheng med Meld. St. 26 (2022-2023) Klima i endring, sammen for et klimarobust samfunn. Norge er avhengig av en forskningsbasert klima-, natur- og milj\u00f8politikk som blant annet etterf\u00f8lger forslagene til tiltak fra Klimautvalget 2050, og som muliggj\u00f8r en reell omstilling til lavutslippssamfunnet. Klimautvalget 2050 foresl\u00e5r at nasjonale klimam\u00e5l skal n\u00e5s gjennom utslippskutt i Norge. Troms\u00f8 kommune st\u00f8tter dette forslaget. I denne sammenhengen er norske kommuner avhengige av et lovfestet og tydelig mandat fra statlig hold om hvordan kommunene skal bidra til klimaomstillingen. Eksempelvis kan staten sette tydeligere rammer for bevaring av karbonholdig mark eller restaurering av omr\u00e5der med h\u00f8yt naturmangfold. Dette oppfordrer til en forutsigbar og framtidsrettet politikk. I tillegg m\u00e5 staten tilrettelegge for at kommunene kan f\u00f8re en ambisi\u00f8s klima- og naturpolitikk i praksis. Statens st\u00f8tte til kommunene i dette arbeidet inneb\u00e6rer \u00f8konomisk st\u00f8tte \u2013 som eksempelvis at Klimasats-ordningen st\u00e5r fast \u2013 samt st\u00f8tte i form av r\u00e5dgivning og kompetanse fra nasjonalt og regionalt niv\u00e5. Stortingsmeldingene, og nasjonal klima- og naturpolitikk generelt, b\u00f8r se p\u00e5 sammenhengene mellom utslippsreduksjon, klimatilpasning og naturrestaurering og -bevaring. Troms\u00f8 kommune ettersp\u00f8r at stortingsmeldingene gir tydelige retningslinjer til hvordan \u00e5 forholde seg til dagens og framtidens klimavirkelighet i arealforvaltningen. For \u00e5 drive en helhetlig planlegging og beslutningstaking, som ivaretar behov og interesser b\u00e5de p\u00e5 kort og lang sikt, er kommunene avhengige av forutsigbarhet og konkrete krav fra nasjonalt hold. Riktig arealbruk kan forhindre naturtap samtidig som det bidrar til klimam\u00e5loppn\u00e5else og klimatilpasning. Troms\u00f8 kommune ettersp\u00f8r tydeligere nasjonale f\u00f8ringer for hvilke areal- og naturtyper hvor utbygging skal unng\u00e5s. Arealbudsjett og arealregnskap er nyttige verkt\u00f8y som staten med fordel kan oppfordre kommunene til \u00e5 ta i bruk. Der tap av naturlige omr\u00e5der ikke kan unng\u00e5s, m\u00e5 disse kompenseres for, gjennom eksempelvis bl\u00e5gr\u00f8nne strukturer. Dette m\u00e5 gj\u00f8res p\u00e5 en m\u00e5te som bidrar til b\u00e6rekraftig samfunnsutvikling samt bevaring og forbedring \u00f8kosystemenes tilstand og funksjoner. Bl\u00e5gr\u00f8nnfaktor eller tilsvarende verkt\u00f8y m\u00e5 derfor f\u00e5 en stor plass i stortingsmeldingene, der veiledninger til bruk er tilpasset et kaldere klima som i Nord-Norge. I tillegg til \u00e5 fokusere p\u00e5 arealbruksendringer der det planlegges nedbygging av naturomr\u00e5der, burde stortingsmeldingene ogs\u00e5 omhandle arealer der naturen kan restaureres. Dette kan for eksempel inneb\u00e6re at kommunene kan stille krav til restaurering for deler av et omr\u00e5de der det s\u00f8kes om arealbruksendring. Klimautvalget 2050 foresl\u00e5r revisjoner av areal- og reguleringsplaner som er eldre enn fem \u00e5r, for \u00e5 revurdere bruken og forvaltningen av omr\u00e5der med oppdaterte og n\u00f8dvendige hensyn til klima, milj\u00f8 og natur. En slik \u00abplanvask\u00bb b\u00f8r settes som krav for \u00e5 sikre at dette blir prioritert i kommunene og fylkeskommunene. Dette kan gj\u00f8res gjennom absolutte krav om rullering av gamle planer eller krav til dynamiske dokumenter som revideres jevnlig, for eksempel. \u00c5 gjennomf\u00f8re planvask i kommunene forutsetter at tilstrekkelige ressurser settes av. I kommuner som generelt opplever ressursknapphet, vil det v\u00e6re n\u00f8dvendig med tilstrekkelig oppf\u00f8lging av vurderinger nyttet til natur og klima i arealbrukssammenheng, enten denne oppf\u00f8lingen gjelder interne ansettelser eller ekstern r\u00e5dgivningshjelp. Troms\u00f8 kommune har behov for \u00f8kt kartlegging av arts- og naturmangfoldet, b\u00e5de p\u00e5 land og i vann. Dette gjelder truede og fremmede arter, samt lokale ansvarsarter og deres p\u00e5virkninger i \u00f8kosystemet. Helhetlige kunnskapsgrunnlag er n\u00f8dvendige for \u00e5 kunne prioritere bruken av arealene i kommunen. Det er n\u00f8dvendig med \u00f8kt \u00f8konomisk st\u00f8tte og mer kompetanse p\u00e5 dette feltet, i tillegg til mer samarbeid. Stortingsmeldingene b\u00f8r videre tilrettelegge for en mer samordnet forvaltning, b\u00e5de mellom sektormyndigheter, og mellom forvaltning i vann og 3 forvaltning p\u00e5 land. Forvaltningen m\u00e5 ha en helhetlig, \u00f8kosystembasert tiln\u00e6rming, og se naturmessige og klimamessige kvaliteter i sammenheng. For \u00e5 forutsigbart styre forvaltningen i klima- og naturhensyn, burde begge stortingsmeldingene vektlegge et langsiktig perspektiv, med eksempler p\u00e5 reelle l\u00f8sninger. Dette vil gj\u00f8re meldingene enkle \u00e5 forholde seg til og \u00e5 styre etter. Stortingsmeldingene burde se b\u00e6rekraftsm\u00e5lene, samfunnsutvikling, klima og natur i sammenheng, og muliggj\u00f8re st\u00f8rst mulig synergieffekt mellom disse. Dette inneb\u00e6rer for eksempel at kraftutbyggingssaker burde sikre h\u00f8y grad av medvirkning for \u00e5 sikre reell sameksistens der det er mulig. N\u00e5r det gjelder fornybar energi, vil det oppleves fordelaktig dersom staten i st\u00f8rre grad muliggj\u00f8r sm\u00e5skala fornybar energiproduksjon, herunder solceller p\u00e5 tak/vegger, g\u00e5rdsvindm\u00f8ller og jordvarmeanlegg. Stortingsmeldingene for klima og natur skal omhandle hele Norge. I den sammenheng \u00f8nsker Troms\u00f8 kommune \u00e5 minne om at problemstillingene og mulighetene stortingsmeldingene skal omhandle, ogs\u00e5 m\u00e5 ta h\u00f8yde for Nordnorsk kontekst. Dette gjelder for eksempel innen demografi, urfolkstematikk, behov for kraft og etablering av arbeidsplasser, arktisk klima og natur, med mer. Stortingsmeldingene burde hensynta de s\u00e6regne utfordringene og mulighetene i regionen for \u00e5 bedre tilrettelegge for omstilling i nord. Videre mener Troms\u00f8 kommune at arbeidet med omleggingen til en sirkul\u00e6r \u00f8konomi burde styrkes, og at dette burde omtales i stortingsmeldingene. Sirkul\u00e6r\u00f8konomi er en n\u00f8dvendighet for \u00e5 bruke ressurser p\u00e5 en effektiv m\u00e5te, og stortingsmeldingene burde si noe om de \u00f8konomiske og klimamessige fordelene ved \u00e5 \u00f8ke \u00f8konomiens sirkularitet. Meldingene kan med fordel ogs\u00e5 bedre rammebetingelsene for gjenbruk/ombruk av byggemateriale og for \u00f8vrig samordning av standarder og praksis p\u00e5 dette feltet. M\u00e5loppn\u00e5else p\u00e5 klima og natur avhenger av et kunnskapsl\u00f8ft blant Norges befolkning, n\u00e6ringsliv og kommuner. Det er viktig at kommunene har tilstrekkelige \u00f8konomiske midler, juridiske rammer og fagressurser til \u00e5 gjennomf\u00f8re natur- og klimatiltak. Det vil v\u00e6re behov for ressurser til kommunene for \u00e5 sikre tilstrekkelig oppf\u00f8lging av stortingsmeldingene, enten det gjelder ansettelser internt eller ved ekstern r\u00e5dgivningshjelp. I denne sammenheng er Troms\u00f8 kommune sv\u00e6rt positive til at Klimasats-ordningen videref\u00f8res i statsbudsjettet, siden denne er kommunens viktigste verkt\u00f8y for \u00e5 realisere klimatiltak. Kommunene er avhengige av bedre veiledning og samarbeid p\u00e5 tvers av sektorer og fagfelt, med konkrete eksempler p\u00e5 hvordan lykkes med dette i praksis. For at kommune-Norge skal kunne oppfylle sin viktige rolle i omstillingsarbeidet, trenges et st\u00f8rre \u00f8konomisk og juridisk handlingsrom, bedre r\u00e5dgivning, mer kompetanse, og tydelige signaler fra statlig hold om m\u00e5l og retning p\u00e5 omstillingsarbeidet. Troms\u00f8 kommune, som arktisk hovedstad, forventer \u00e5 f\u00e5 en s\u00e6rskilt rolle i utviklingen av regionen. Kommunen vil bidra som et samfunnslaboratorie i en ny geopolitisk, naturmessig og klimamessig situasjon. Og for \u00f8vrig mener Troms\u00f8 kommune at Nord-Norge-banen skal realiseres. Konklusjon Innspillsforslaget i saksutredningen vedtas og sendes til Klima- og milj\u00f8departementet. 4 Vedtakskompetanse Milj\u00f8-, idrett-, kultur- og samfunnsutviklingsutvalget Vedlegg 5 "
}