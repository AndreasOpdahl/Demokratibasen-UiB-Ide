{
  "dokument_id": "b0199a21-69a2-5ac6-afc7-32d661afe70a",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Grete Line Simonsen (V) og representant Per-Arne Larsen (V) om \u00e5 kalle opp en plass eller en gate p\u00e5 M\u00f8hlenpris etter Knut Schjelderup Bjerke ",
  "url": "https://bergen.kommune.no/politikere-utvalg/api/fil/bk360/9846494/Svar-pa-representantforslag-fra-Grete-Line-Simonsen-V-og-representant-Per-Arne-Larsen-V-om-a-kalle-opp-en-plass-eller-en-gate-pa-Mohlenpris-etter-Knut-Schjelderup-Bjerke-",
  "tekst": " Byr\u00e5dsavdeling for byutvikling Til Intern korrespondanse Bystyrets kontor v/ Bjarte Kristiansen Fr\u00f8nsdal V\u00e5r referanse: 2023/253147-11 Saksbehandler: Malene Nesse Gr\u00f8nningen Fra Dato: 22. februar 2024 Byr\u00e5d for byutvikling Svar p\u00e5 representantforslag fra Grete Line Simonsen (V) og representant Per-Arne Larsen (V) om \u00e5 kalle opp en plass eller en gate p\u00e5 M\u00f8hlenpris etter Knut Schjelderup Bjerke Forretningsutvalget har i m\u00f8te 24. oktober 2023 i sak 265/23 fattet f\u00f8lgende vedtak: 1. Representantforslag fra Grete Line Simonsen (V) og Per-Arne Larsen (V) om \u00e5 kalle opp en plass eller en gate p\u00e5 M\u00f8hlenpris etter Knut Schjelderup Bjerke, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 18.4.2024. 3. Utvalg for milj\u00f8 og byutvikling avgir innstilling i saken. Representantene Grete Line Simonsen (V) og representant Per-Arne Larsen (V) har fremmet f\u00f8lgende representantforslag: Knut Schjelderup Bjerke (1936-2017) er Vitalitetsenteret p\u00e5 M\u00f8hlenpris sin far. Da ideen om et felles senter for idretts- og kulturaktiviteter dukket opp p\u00e5 M\u00f8hlenpris, var det Knut S. Bjerke som s\u00f8rget for at det ble gjennomf\u00f8rt. Han var en mange\u00e5rig p\u00e5driver for \u00e5 f\u00e5 bygget Vitalitetssenteret til befolkningen p\u00e5 M\u00f8hlenpris, og fulgte utrettelig opp alle vedtak som ble gjort p\u00e5 b\u00e5de statlig og kommunalt niv\u00e5 helt fra 1980. I 22 \u00e5r sto han p\u00e5, og loggf\u00f8rte over 300 hendelser. Han sto p\u00e5 fordi boligkvartaler ble revet og frivillige lag og organisasjoner mistet bydelshuset da Puddefjordsbroen ble utvidet. Vitalitetsenteret skulle vitalisere bydelen, og har vist seg som en positiv kraft for idretts- og kulturlivet og for M\u00f8hlenpris skole. I 1992 la barneombud Trond Viggo Torgersen ned grunnsteinen. Omsider ble det byggestart i 2002 og BT skrev at p\u00e5driveren Knut S. Bjerke fikk tusenvis av takk: https://www.bt.no/nyheter/lokalt/i/vr0El/vitale-moellaren Da bygget sto ferdig i 2003, tok Knut initiativ til en s\u00f8knad om idretts- og kulturaktiviteter i senteret som bygget p\u00e5 en unders\u00f8kelse blant barn og unge han hadde f\u00e5tt gjennomf\u00f8rt. Vitalitetsenteret ble raskt fylt av barn, ungdom og voksne i aktiviteter som SK Djerv og Bergen kommune la til rette for. Disse ti\u00e5rene i historien til SK Djerv var preget av innvandringen til M\u00f8hlenpris og mangfoldet som oppsto i idrettslaget, og Knut engasjerte seg sterkt for like muligheter for alle. Selv hadde han ikke barn, men var glad for \u00e5 bidra til at barn fikk aktivitetstilbud de \u00f8nsket seg. Siden det n\u00e5 var en idrettshall p\u00e5 M\u00f8hlenpris, kunne SK Djerv tilby flere idrettsaktiviteter p\u00e5 hel\u00e5rsbasis. Knut var en klatrepioner i Bergen, og fikk bygget en klatrevegg i idrettshallen sammen med SK Djerv. Han deltok ogs\u00e5 i arbeidet med \u00e5 f\u00e5 en frivilligsentral i senteret i 2003. SK Djerv har f\u00e5tt montert historiske bilder p\u00e5 utvendige vegger p\u00e5 Vitalitetsenteret, f\u00f8rst da SK Djerv var 100 \u00e5r i 2013, og senere da Historietorget skulle pr\u00f8ve\u00e5pnes i 2016. I denne komiteen var Knut med, og han var med i historiegruppen til klubben som ble forl\u00f8peren til Sydneshalv\u00f8yen kulturhistoriske lag (2020). Knut S. Bjerke d\u00f8de 4. mars 2017, og naturlig nok var minnestunden hans nettopp i Vitalitetsenteret. Befolkningen p\u00e5 M\u00f8hlenpris nyter fortsatt godt av den iherdige innsatsen til Knut i dette bydelsomr\u00e5det, og sammen med b\u00e5de M\u00f8hlenpris Velforening og Sydneshal\u00f8v\u00f8en kulturhistoriske lag mener vi at han best kan minnes for nye generasjoner gjennom \u00e5 f\u00e5 en gate eller en plass oppkalt etter seg. Forslag til vedtak: Bystyret ber byr\u00e5det kalle opp en plass eller en gate p\u00e5 M\u00f8hlenpris etter Knut Schjelderup Bjerke. Byr\u00e5dets vurdering av representantforslaget: Byr\u00e5det \u00f8nsker \u00e5 anerkjenne Knut Schjelderup Bjerke for hans betydningsfulle arbeid med etableringen av Vitalitetssenteret, og hans bidrag til idretts- og kulturlivet i Bergen. Byr\u00e5det deler representantenes syn i at Bjerkes engasjement og innsats har v\u00e6rt avgj\u00f8rende for \u00e5 skape et sentrum for idretts- og kulturaktiviteter som har gitt b\u00e5de unge og voksne p\u00e5 M\u00f8hlenpris muligheter for aktivitet og fellesskap. Hans innsats har satt dype spor, og vil bli husket og verdsatt av lokalsamfunnet i lang tid fremover. Byr\u00e5det har kontaktet Plan- og bygningsetaten, som har kommet med forslag til plassens lokasjon. Fagetatens forslag til plassering av byrom som skal navngis er markert med bl\u00e5 strek p\u00e5 vedlagte flyfoto (se under). Byrommet er et gatetun, og er godt egnet for en slik type heder. Fagetaten anbefaler ogs\u00e5 \u00e5 forkorte mellomnavnet, og skrive det som f\u00f8lger: Knut S. Bjerkes plass Dette st\u00f8ttes ogs\u00e5 i tilr\u00e5dingen fagetaten har mottatt fra Spr\u00e5kr\u00e5det. I adresseveilederen st\u00e5r det blant annet at \u00abdet b\u00f8r helst g\u00e5 5\u201310 \u00e5r etter en persons d\u00f8d f\u00f8r navnet eventuelt tas i bruk.\u00bb Det er n\u00e5 g\u00e5tt nesten 7 \u00e5r siden Knut S. Bjerke d\u00f8de, og fagetaten finner ingenting som hindrer en slik heder. Byr\u00e5det er sv\u00e6rt positive til \u00e5 femme figurer som Knut Schjelderup Bjerke i bybildet, og vil fremme en sak til byr\u00e5det at byrom, markert med bl\u00e5 strek p\u00e5 vedlagte flyfoto, gis navnet Knut S. Bjerkes plass. Christine B. Meyer - Byr\u00e5dsleder Christine Kahrs \u2013 Byr\u00e5d for byutvikling Dokumentet er godkjent elektronisk. Vedlegg: Representantforslag fra Grete Line Simonsen (V) og representant Per-Arne Larsen Navn p\u00e5 byrom - tilr\u00e5ding Knut_S_Bjerkes_kart "
}