{
  "dokument_id": "9a99557c-5570-5575-a16f-71c6165c80cf",
  "doc_type": "case_attachment",
  "kommune": 5501,
  "tittel": "PLAN-19_00300-37 KLAGE  Vedr\u00f8rende Breiviknes hyttefelt 622883_1_1 (3)",
  "url": "https://innsyn.tromso.kommune.no/application/getMoteDokument?dokid=2001740866",
  "tekst": "Vedr\u00f8rende Plan 1892 - Breiviknes hyttefelt Saksnummer PLAN-19/00300 \u00abAlt i alt anses planforslaget som et godt svar p\u00e5 et \u00f8nske om \u00e5 legge til rette for fritidsbebyggelse samtidig som virkninger for beite (landbruk og reindrift) og naturmangfold ansees akseptable gitt det reduserte omfanget av utbygging som planforslaget n\u00e5 legger opp til sammenlignet med tidligere forslag\u00bb Kommentar Det er betenkelig til at kommunen anser dette planforslaget til \u00e5 ha akseptable virkninger for reindrift og naturmangfoldet da samtlige konsekvensutredninger vedlagt i planforslaget konkluderer med negative konsekvenser, b\u00e5de i planforslaget og i Sandbukta naturreservat. I planforslaget alene er det if\u00f8lge NINAs rapport 299 registrert 6 r\u00f8dlistearter alene. Samtidig konkluderer rapporten med at planforslaget vil ha direkte og indirekte skade p\u00e5 naturreservatet. Det er sv\u00e6rt underkommunisert at planforslaget slik det fremstilles i dag vil ha negative konsekvenser p\u00e5 naturmangfoldet og derav verneverdiene i Sandbukta naturreservatet. Vi ber om at Naturmangfoldsloven \u00a749 som omfatter \u00abutenforliggende virksomhet som kan medf\u00f8re skade inn i et verneomr\u00e5de\u00bb vektlegges mer i denne prosessen og at en forvaltnings- og skj\u00f8tselsplan for naturreservatet foreligger f\u00f8r planforslaget vedtas. I samtlige KU som er vedlagt planforslaget konkluderes det med at planforslaget vil f\u00f8re til direkte og indirekte skade i Sandbukta naturreservat, stikk i strid med verneforskriften \u00a73. Det er viktig \u00e5 poengtere at hensynet til verneverdiene i naturreservatet skal tillegges vekt ved avgj\u00f8relsen, noe det ikke er blitt gjort i denne prosessen i tilstrekkelig grad. Sandbukta naturreservat ble i 2004 vernet med lovens strengeste omr\u00e5devern. Den gang var argumentene at verneverdiene var av s\u00e5 h\u00f8y verdi at naturen m\u00e5tte umiddelbart beskyttes fra ferdsel av menneskelig og motorisert aktivitet. Sandbukta er et av landets st\u00f8rste strandvollfelt og benyttes av utallige r\u00f8dlistede og s\u00e5rbare fuglearter som trekk- og hekkeomr\u00e5de. If\u00f8lge artsdatabasen er det flere r\u00f8dlistete arter, ogs\u00e5 plantearter i omr\u00e5det. Sanddynemarken i reservatet har status som s\u00e5rbar/truet. I tillegg har omr\u00e5det pedagogisk og vitenskapelig verdi, s\u00e6rlig i forhold til geologi. Planforslaget vil f\u00f8re til en markant \u00f8kning i trafikk gjennom og i selve naturreservatet, noe som igjen vil resultere i betydelige forstyrrelser overfor fauna og vegetasjon samt \u00f8kt erosjon og tr\u00e5kk. Naturreservatet har if\u00f8lge faktaarket i Naturbase hos Milj\u00f8direktoratet s\u00e5rt behov for en forvaltnings- og skj\u00f8tselsplan. Og n\u00e5, snart 20 \u00e5r etter umiddelbar verning foreligger det ingen konkret verneplan for omr\u00e5det. Det er Statsforvalteren i Troms og Finnmark som har ansvaret for \u00e5 utarbeide en slik verneplan. If\u00f8lge faktaarket i Milj\u00f8direktoratets Naturbase er det behov for tiltak. En plan b\u00f8r ogs\u00e5 inneholde tiltak som h\u00e5ndterer og forbygger fors\u00f8pling, \u00f8kt slitasje, forurensing og br\u00f8yting/fresing. Det m\u00e5 kunne foreligge en plan for hvordan forvalte \u00f8kt menneskelig aktivitet, trafikk, reinbeite og samtidig respektere verneforskriftene og verneverdiene i naturreservatet. \u00abEksisterende veistandard vurderes ikke god nok for den \u00f8kte trafikken til/fra hyttefeltet det er planlagt stedvis utbedring av veiens b\u00e6relag fra brua til hyttefeltet\u00bb. Kommentar Eksisterende vei mellom Krogstad bru og hyttefeltet er i d\u00e5rlig forfatning og per i dag brukes kun i sommerhalv\u00e5ret. Dessverre st\u00e5r det ikke konkret i planforslaget hvilket toppdekke eller b\u00e6relag veien vil best\u00e5 av. Det st\u00e5r heller ikke noe konkret om tiltak som skal forhindre skade i naturreservatet under og etter anleggsperioden. Likes\u00e5 er det ikke nevnt noe om h\u00e5ndtering av smeltevann, br\u00f8yting/fresing og sn\u00f8deponi langs veien. Med bakgrunn i at veien g\u00e5r tvers gjennom naturreservatet og \u00f8kt trafikk som har en negativ innvirkning p\u00e5 verneverdier er dette nok et argument for at det b\u00f8r fremlegges en verneplan f\u00f8r planforslaget vedtas. P\u00e5 den m\u00e5ten vil man ogs\u00e5 unng\u00e5 ut ulovlige og un\u00f8dvendige parkeringslommer og grustak som blir benyttet som parkeringsplass oppst\u00e5r slik som det mulig allerede har oppst\u00e5tt. Langs veien i enden av naturreservatet er det et grustak som blir brukt mer eller mindre som parkeringsplass for campingvogner og bobiler, om grustaket er innenfor naturreservatets grenser m\u00e5 Statsforvalteren avgj\u00f8re og eventuelt iverksette tiltak. En ferdsels- og skj\u00f8tselsplan vil kunne forhindre at slike grustak eller parkeringslommer oppst\u00e5r i konflikt med naturreservatets grenser i fremtiden. Samtidig er det viktig \u00e5 p\u00e5peke at Statsforvalteren tilbake i 2019 (ref. 2018/799) konkluderte med at en turpost inne i naturreservatet m\u00e5tte fjernes da den kunne f\u00f8re til uheldig trafikk og ferdsel b\u00e5de i naturreservatet og langs veien. Den gang ble en manglende bes\u00f8ksstrategi lagt frem som et av hovedargumentene for \u00f8yeblikkelig fjerning av turposten. Det kan stilles sp\u00f8rsm\u00e5l ved om en bes\u00f8ksstrategi ikke er n\u00f8dvendig i denne sammenheng. P\u00e5 vegne av Halvard Boholm, eier 130/64, skrevet av Pia Boholm. Klage p\u00e5 vedtak Vedr\u00f8rende Plan 1892 - Breiviknes hyttefelt Saksnummer PLAN-19/00300 Halvard Boholm Bardehvalvegen 17 9101 Kval\u00f8ysletta "
}