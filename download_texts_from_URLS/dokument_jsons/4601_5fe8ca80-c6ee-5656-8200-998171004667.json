{
  "dokument_id": "5fe8ca80-c6ee-5656-8200-998171004667",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Rapport fra ekspertgruppen om tilgang og prioritering - helse- og omsorgstjenesten",
  "url": "https://bergen.kommune.no/politikere-utvalg/api/fil/bk360/10159105/Framstilling-Horingsuttalelse-Rapport-fra-ekspertgruppen-om-tilgang-og-prioritering-helse-og-omsorgstjenesten",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/34647-2 H\u00f8ringsuttalelse - Rapport fra ekspertgruppen om tilgang og prioritering \u2013 helse og omsorgstjenesten Hva saken gjelder: Helse- og omsorgsdepartementet har sendt p\u00e5 h\u00f8ring \u00abRapport fra ekspertgruppen om tilgang og prioritering\u00bb. Norge har to sentrale systemer for prioritering av offentlig tilgang til nye metoder i helse- og omsorgstjenesten: systemet for innf\u00f8ring av nye metoder i spesialisthelsetjenesten (Nye metoder) og ordningen for forh\u00e5ndsgodkjent refusjon og individuell st\u00f8nad i bl\u00e5reseptordningen (bl\u00e5reseptordningen). De to systemene bidrar til at metodene som innf\u00f8res, oppfyller prioriteringskriteriene og kravene til \u00e5penhet, likebehandling og ressursbesparelser. H\u00f8ringsfrist: 12. april 2024. Etter s\u00f8knad er fristen forlenget til 19. april. Ekspertgruppen har utredet dagens situasjon for Nye metoder og bl\u00e5reseptordningen med hensyn til forholdet mellom prioriteringsbeslutninger p\u00e5 gruppe- og individniv\u00e5. Ekspertgruppen har v\u00e6rt opptatt av at flest mulig i befolkningen skal f\u00e5 rask og rettferdig tilgang til effektive metoder, innenfor gjeldende \u00f8konomiske rammer. I tr\u00e5d med verdigrunnlaget i den norske offentlige helse- og omsorgstjenesten har prinsippet om likebehandling st\u00e5tt sterkt i utredningsarbeidet: Like tilfeller skal behandles likt. Ekspertgruppen anbefaler f\u00f8lgende ti tiltak som sammen skal fremme rettferdig tilgang til effektive metoder i den offentlige helse- og omsorgstjenesten: 1. forbedre informasjon om prioriteringssystemene og styrke kunnskap om prioritering hos klinikere og andre beslutningstakere 2. m\u00e5lrette arbeidet med metodevurderinger og undergruppeanalyser 3. \u00f8ke pasienters mulighet for deltakelse i kliniske studier 4. innf\u00f8re en ordning for vurdering av individuell tilgang etter nei-beslutning i Nye metoder 5. innf\u00f8re en ordning for vurdering av individuell tilgang og gruppeunntak ved revurdering av metoder i Nye metoder 6. ikke \u00e5pne for at privatfinansiert behandling kan utgj\u00f8re et selvstendig grunnlag for tilgang til behandling i den offentlige helse- og omsorgstjenesten 7. ikke \u00e5pne for unntak f\u00f8r metodevurdering er gjennomf\u00f8rt for bl\u00e5reseptordningen 1 8. \u00f8ke bruken av prisavtaler for \u00e5 h\u00e5ndtere usikkerhet om effekt og risiko, s\u00e6rlig ved sjeldne diagnoser 9. legge til rette for \u00abcompassionate use\u00bb av legemidler for pasienter med forventet behandlingsvarighet under seks m\u00e5neder 10. etablere nasjonale systemer for registrering og evaluering av ordninger for unntak og individuell tilgang Byr\u00e5dens vurdering og forslag til h\u00f8ringsuttalelse: Bergen kommune st\u00f8tter ekspertgruppens forslag til tiltak. Samlet vil disse tiltakene f\u00f8re til at nye metoder i spesialisthelsetjenesten og nye legemidler gj\u00f8res tilgjengelig for pasientgrupper, undergrupper og enkeltpasienter i henhold til omforente prioriteringskriterier. Bergen kommune vil s\u00e6rlig peke p\u00e5 behovet for klinisk forskning for \u00e5 avklare nytten av nye metoder og nye legemidler. Videre er det viktig \u00e5 identifisere tilfeller hvor prioriteringskriteriene for nye metoder og nye legemidler kan v\u00e6re oppfylt for enkeltpersoner eller undergrupper, selv om prioriteringskriteriene ikke er oppfylt p\u00e5 gruppeniv\u00e5. Bergen kommune vil p\u00e5peke at tilfeller der prioriteringskriteriene er oppfylt for enkeltpersoner, men ikke p\u00e5 gruppeniv\u00e5, forekommer hyppigere enn i \u00abeksepsjonelle tilfeller\u00bb. Bergen kommune er enig med ekspertgruppen i at p\u00e5vist effekt av privatfinansiert behandling ikke kan utgj\u00f8re et selvstendig grunnlag for tilgang til behandling i den offentlige helse- og omsorgstjenesten. Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020, \u00a7 6: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget behandlet saken i m\u00f8tet 05.03.2024 sak 78/24 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - Rapport fra ekspertgruppen om tilgang og prioritering\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring - Rapport fra ekspertgruppen om tilgang og prioritering\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 11. april 2024 Christine Kahrs settebyr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev - Rapport fra ekspertgruppen om tilgang og prioritering H\u00f8ringsnotat - Tilgang 2 "
}