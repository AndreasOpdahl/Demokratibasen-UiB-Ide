{
  "dokument_id": "ca74500c-a16c-582a-a078-128a2e26e4d9",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 26032025, Sak 6/25, Interpellasjon nr. 6 fra Katrine Berg N\u00f8dtvedt (MDG) og Thor Haakon Bakke (MDG) om \u00e5 komme i gang med byutvikling p\u00e5 Dokken. Bergen bystyre 26.03.2025",
  "url": "https://bergen.kommune.no/politikere-utvalg/api/fil/bk360/12402662/Innstilling-vedtak-Interpellasjon-nr-6-fra-Katrine-Berg-Nodtvedt-MDG-og-Thor-Haakon-Bakke-MDG-om-a-komme-i-gang-med-byutvikling-pa-Dokken-Bergen-bystyre-26-03-2025",
  "tekst": "Interpellasjon nr. 6 fra Katrine Berg N\u00f8dtvedt (MDG) og Thor Haakon Bakke (MDG) om \u00e5 komme i gang med byutvikling p\u00e5 Dokken. Bergen bystyre 26.03.2025 Bergen bystyre behandlet saken i m\u00f8tet 26.03.2025 sak 6/25: Det ble ikke fattet vedtak i saken. Bergen bystyres behandling Linn Kristin Langley-Rasmussen Eng\u00f8 (A) ba om habilitetsvurdering til interpellasjon 6/25. Eng\u00f8 bor i og eier en leilighet i Torborg Nedreaas gate 20 med utsikt mot Dokken s\u00f8r. Bakgrunnen for Eng\u00f8 sin foresp\u00f8rsel er en kombinasjon av at du bor i omr\u00e5det og at MDG har levert forslag til vedtak der det bes om at byr\u00e5det legger frem en sak om bla. om frigj\u00f8ring av areal p\u00e5 Dokken s\u00f8r for \u00e5 gi rom til ny bolig- og n\u00e6ringsutvikling. Det er foretatt habilitetsvurdering etter forvaltningsloven \u00a7 6 annet ledd. Forslaget fra MDG gjelder ikke forslag om \u00e5 treffe et materielt vedtak, men er heller et \u00f8nske om at saken prioriteres for \u00e5 f\u00e5 fortgang i saken. Forslaget inneb\u00e6rer s\u00e5ledes ikke noen materielle endringer i denne omgang av en transformasjon som allerede er vedtatt skal skje, men er heller et innspill til hvordan denne langsiktige utviklingen kan skje. Dette taler mot inhabilitet. I samme retning vektlegges at Eng\u00f8 er en av mange av en ubestemt krets av personer som ber\u00f8res av transformasjonen i st\u00f8rre eller mindre grad. Forholdet er da ikke tilstrekkelig \u00abs\u00e6rlig\u00bb for Eng\u00f8, og hovedregelen er da at det heller ikke foreligger inhabilitet. Det foreligger etter en totalvurdering dermed ikke \u00abs\u00e6regne forhold\u00bb som \u2013 ut fra en objektiv m\u00e5lestokk \u2013 gir allmennheten rimelig og saklig grunn til \u00e5 tvile p\u00e5 Eng\u00f8 sin upartiskhet i saken, og Bystyret kjente p\u00e5 denne bakgrunn Eng\u00f8 habil til \u00e5 behandle interpellasjon nr. 6/25. F\u00f8lgende representanter tok ordet: Katrine Berg N\u00f8dtvedt (MDG), Chris J\u00f8rgen Knudsen R\u00f8dland (H), Andreas Madsen Berg (SV), Thor Haakon Bakke (MDG), Trond Tystad (BL), Per-Arne Hvidsten Larsen (V), Mailiss Solheim-\u00c5kerblom (R). Forslag fremsatt i bystyret: Thor Haakon Bakke (MDG) fremsatte p\u00e5 vegne av MDG og V f\u00f8lgende forslag i 2 punkt: 1. Bystyret ber byr\u00e5det legge frem en sak, innen sommeren 2025, om frigj\u00f8ring av areal p\u00e5 Dokken s\u00f8r for \u00e5 gi rom til ny bolig- og n\u00e6ringsutvikling. 2. Bystyret ber byr\u00e5det belyse en l\u00f8sning for Dokkenplanene uten store cruiseskip i Jekteviken. Det er de st\u00f8rste cruiseskipene som har behov for lang kai og som derfor vanskeliggj\u00f8r transformasjonen av Dokken/Jekteviken. Mailiss Solheim-\u00c5kerblom (R) fremsatte p\u00e5 vegne av R f\u00f8lgende tilleggsforslag i 2 punkt: 1. Bystyret mener at kaiadministrasjonen m\u00e5 overtas av det offentlige, slik at regulering av anl\u00f8p og aktivitet er underlagt offentlig, demokratisk styring. Bystyret ber byr\u00e5det opprette et KF for havnevirksomheten i Bergen, der dagens Bergen Havn g\u00e5r inn som datterselskap med ansvar for forretningsdriften. 2. Bystyret \u00f8nsker \u00e5 begrense forekomsten av store, private kaiareal til kommersiell bruk i Bergen kommune, for \u00e5 hindre at skip som f\u00e5r nei i Bergen Havn legger til kai p\u00e5 privat grunn. Bystyret ber byr\u00e5det innarbeidet dette i kommende reguleringsplaner og ved rullering av bestemmelser i KPA. Votering: Forslag punkt 1 fra MDG og V, fremsatt av Thor Haakon Bakke (MDG) fikk 32 stemmer (A, SV, MDG, V, R, KrF), og var dermed falt. Forslag punkt 2 fra MDG og V, fremsatt av Thor Haakon Bakke (MDG) fikk 19 stemmer (SV, MDG, V, R, KrF), og var dermed falt. Tilleggsforslag punkt 1 og 2 fra R, fremsatt av Mailiss Solheim-\u00c5kerblom (R) fikk 10 stemmer (SV, R), og var dermed falt. Byr\u00e5d Jacob M\u00e6hle besvarte sp\u00f8rsm\u00e5let. 2 "
}