{
  "dokument_id": "4a631531-6e88-591b-b2dc-846f8579afb3",
  "doc_type": "case_presentation",
  "kommune": 4601,
  "tittel": "Fana gnr 52 bnr 12 Dyngelandseidet 32. Klage p\u00e5 avslag - riving/oppf\u00f8ring av bolig",
  "url": "https://bergen.kommune.no/politikere-utvalg/api/fil/bk360/9274330/Framstilling-Fana-gnr-52-bnr-12-Dyngelandseidet-32-Klage-pa-avslag-riving-oppforing-av-bolig",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/228624-5 Fana gnr 52 bnr 12 Dyngelandseidet 32. Klage p\u00e5 avslag - riving/oppf\u00f8ring av bolig Hva saken gjelder: Saken gjelder s\u00f8knad om rivning av eksisterende fritidsbolig p\u00e5 120 m2 for oppf\u00f8ring av ny enebolig p\u00e5 190 m2, lokalisert med en minsteavstand p\u00e5 13,5 m fra Dyngelandsvannet. S\u00f8knaden ble avsl\u00e5tt i vedtak datert 18.08.2023, da det ikke kan gis dispensasjon fra kommuneplanens arealdel (KPA2018) \u00a7 3 Plankrav, \u00a7 6.2 Byggegrense langs vassdrag og \u00a7 31 Landbruks-, natur- og friluftsomr\u00e5der (LNF-omr\u00e5der), jf. plan- og bygningsloven (pbl.) \u00a7 19-2. Avslaget er p\u00e5klaget den 07.09.2023 av Stiegler Advokatfirma AS v/ adv. Hilde Avl\u00f8s Grande p\u00e5 vegne av tiltakshaver Birger Bjerke. Eiendommen er uregulert. I KPA2018 er den vist med arealform\u00e5l LNF-omr\u00e5de, i hensynssone Aktsomhetsomr\u00e5de for steinsprang, jord- og flomskred og sn\u00f8skred. Ansvarlig s\u00f8ker Ing. Asbj\u00f8rn Danielsen AS har opplyst at det er foretatt nabovarsling i samsvar med bestemmelsene i plan- og bygningsloven \u00a7 21-3, og det er ikke mottatt noen merknader. Bymilj\u00f8etaten har i vedtak datert 24.10.2022 godkjent utvidet bruk av avkj\u00f8rsel p\u00e5 vilk\u00e5r. Vestland fylkeskommune har den 11.07.2023 uttalt seg kritisk til dispensasjon fra LNF- form\u00e5let da tiltaket medf\u00f8rer \u00f8kt trafikk, er bilbasert og dermed i strid med nullvekstm\u00e5let. Bymilj\u00f8etaten har den 17.07.2023 uttalt at de ikke frar\u00e5der at det gis tillatelse til oms\u00f8kte tiltak. De understreker at vegetasjon langs vannet m\u00e5 bevares og kommenterer at det av hensyn til naturmilj\u00f8et og landskapet er noe uheldig at ny bebyggelse er plassert n\u00e6rmere vannet enn eksisterende fritidsbolig. Bymilj\u00f8etaten skriver at tilgrensede bebygde eiendommer mot vest som ligger langs vannet er bebygd med eneboliger og at endring av fritidsbolig til enebolig p\u00e5 aktuell eiendom ikke medf\u00f8rer fare for \u00e5 endre omr\u00e5dets karakter. Sammen med klagen har klager sendt inn \u2018Utslippstillatelse ved bruksendring fra fritidsbolig til hel\u00e5rsbolig\u2019 fra Bergen Vann datert 06.09.2023, som er gitt p\u00e5 vilk\u00e5r. Klagers anf\u00f8rsler Klager mener at begrunnelsen for avslaget er for generell uten \u00e5 ta hensyn til at det allerede i dag er en fritidsbolig p\u00e5 eiendommen. Vedr\u00f8rende plankravet, skal kommunen ikke ta stilling til videre utbygging i omr\u00e5det. N\u00f8dvendig infrastruktur er p\u00e5 plass, omr\u00e5det er avsatt til LNF- omr\u00e5de, og hensynssone for skred gj\u00f8r at det ikke er aktuelt med en fremtidig utbygging i omr\u00e5det. En planprosess vil v\u00e6re un\u00f8dvendig tidskrevende, og det er uklart hvilke momenter som m\u00e5 avklares i en planprosess for tiltaket. Det er videre vist til at ingen naboer har protestert og at Bymilj\u00f8etaten ikke frar\u00e5der dispensasjon. Overordnede forhold er avklart, og det er vanskelig \u00e5 se at form\u00e5let bak plankravet blir vesentlig tilsidesatt ved en dispensasjon. 1 Vedr\u00f8rende bemerkninger knyttet til presedens for andre eiendommer kan ikke klager se hvordan planleggingshensyn gj\u00f8r seg gjeldende i herv\u00e6rende sak hvor infrastrukturen er i orden og omr\u00e5det ellers ikke \u00e5pner for videre utbygging. Dersom andre skulle s\u00f8ke om \u00e5 bygge nye hus vil dette uansett ikke v\u00e6re en lignende sak ettersom tiltakshaver her \u00f8nsker \u00e5 erstatte en gammel fritidsbolig. Det vises til andre hel\u00e5rsboliger i omr\u00e5det (gbnr. 52/10, 52/8, 52/16 og 52/13). Fordelen ved \u00e5 gi dispensasjon er at tiltakshaver kan bygge opp et nytt byggverk som innfrir dagens tekniske krav og som kan benyttes til hel\u00e5rsbolig. Dette gir b\u00e5de milj\u00f8messige og samfunnsmessige fordeler sett opp mot \u00e5 ha st\u00e5ende et byggverk som er utdatert og er lite energieffektivt. N\u00e5r det gjelder byggeforbudet langs vassdrag, anf\u00f8res det at form\u00e5let med bestemmelsen gj\u00f8r seg sterkere gjeldende n\u00e5r det er sp\u00f8rsm\u00e5l om \u00e5 bygge p\u00e5 et uber\u00f8rt sted. B\u00e5de denne og de omkringliggende eiendommene er i dag opparbeidet og privatisert. Et nybygg vil ikke vesentlig ytterligere tilsidesette hensynene bak bestemmelsen om byggegrense. Videre vises det til at hytten ble bygget og tatt i bruk f\u00f8r omr\u00e5det ble regulert til LNF-omr\u00e5de. Kommunen kan ikke vurdere eiendommen som om at den er ubebygd ved vurderingen av fordeler og ulemper ved dispensasjon. Sp\u00f8rsm\u00e5let ved dispensasjonsvurderingen er om de marginale endringene ved et st\u00f8rre bruksareal og plassering litt n\u00e6rmere vannkanten gj\u00f8r at hensynet bak bestemmelsen blir vesentlig tilsidesatt. Det vises til at hytten m\u00e5 v\u00e6re nok til at folk vurderer \u00e5 heller nyte naturen et annet sted. Det vises til at det er andre uber\u00f8rte omr\u00e5det rundt Dyngelandsvannet. Tiltakshaver mener at arealutvidelsen og meterforskjellen p\u00e5 sin eiendom ikke vil p\u00e5virke allmennhetens ut\u00f8velse av friluftsliv i omr\u00e5det. Klager mener det er uklart hvilke konsekvenser kommunen sikter til n\u00e5r den skriver at overgang fra fritids- til hel\u00e5rsbolig vil ha negative konsekvenser for naturen. Det vises i den sammenheng til at det er gitt utslippstillatelse til hel\u00e5rsbolig fra Bergen Vann da de vurderer bruksendringen som \u00abminimal\u00bb. Ulempene ved en dispensasjon er sm\u00e5 sammenlignet med dagens ulemper. Det vises for \u00f8vrig til klagen i sin helhet. Fagetatens vurdering og anbefaling: Plan- og bygningsetaten som fagetat medgir at begrunnelsen for avslaget m\u00e5 nyanseres mht. presedensvirkningene av tiltaket, som er en del av vurderingen av \u00abkan\u00bb- skj\u00f8nnet, men at denne feilen ikke har v\u00e6rt avgj\u00f8rende for vurderingen. N\u00e5r det gjelder plankravet, st\u00e5r fagetaten fast ved vurderingen av at hensynene bak bestemmelsen blir \u00abvesentlig tilsidesatt\u00bb etter pbl \u00a7 19-2, der den kritiske uttalelsen fra fylkeskommunen og tilsidesettelse av regionale interesser vurderes som tungtveiende. Tiltaket isolert utgj\u00f8r ikke en stor endring, men er oms\u00f8kt plassert i omr\u00e5de avsatt til LNF som ikke skal bebygges, i tillegg til at det er plassert innenfor byggeforbudsgrensen langs vassdrag. At det kan v\u00e6re potensiale for flere boliger i omr\u00e5det, samt at tiltakene strider mot flere bestemmelser i kommuneplanen, tilsier at interessemotsetninger best lar seg avklare i konkret planprosess f\u00f8r det ev. kan gis tillatelse til \u00e5 bygge. De anf\u00f8rte fordeler vurderes \u00e5 v\u00e6re av privat karakter som ikke kan tillegges s\u00e6rlig vekt, mens ulempen er at det legges til rette for boligbygging som utl\u00f8ser et \u00f8kt transportbehov med personbil i strid med politiske m\u00e5lsettinger. Fagetaten er ikke uenig med klager i at det er positivt at det legges til rette for flere boliger, men finner ikke at fordelene ved \u00e5 dispensere fra plankravet er \u00abklart st\u00f8rre enn ulempene\u00bb. Fagetaten st\u00e5r ogs\u00e5 fast ved at det ikke kan gis dispensasjon fra bestemmelsene i KPA 2018 \u00a7\u00a7 6.2 Byggegrense langs vassdrag og 31.1 LNF-form\u00e5l. Byggegrensen mot vassdrag er 50 meter, der oms\u00f8kt bolig er plassert med en avstand p\u00e5 13,5 meter fra vassdraget. At Bymilj\u00f8etaten ikke har frar\u00e5det det oms\u00f8kte tiltaket, er ikke avgj\u00f8rende for vurderingen. 2 Tiltaket utgj\u00f8r en stor endring knyttet til bruk og belastning p\u00e5 eiendommen og i omr\u00e5det, og vil bidra til bit for bit nedbygging av et viktig vassdragsomr\u00e5de i Bergen. Det vurderes som en betydelig forskjell p\u00e5 den opplevde privatiseringen som oppst\u00e5r med en fritidsbolig i forhold til hel\u00e5rsbolig, og fagetaten anser dette som uheldig og et tungtveiende element i dispensasjonsvurderingen. At det er andre boliger i omr\u00e5det, kan ikke tale for ytterligere privatisering i et omr\u00e5de som er avsatt til LNF-form\u00e5l, i tillegg til at det er et byggeforbud der. Dersom tiltaket bidrar til \u00e5 privatisere omr\u00e5de der allmennhetens interesser st\u00e5r sterkt, b\u00f8r det s\u00e6rskilte forhold til for \u00e5 gi tillatelse. Fordeler det er vist til i forbindelse med s\u00f8knad og klage er at det kan bygges et nytt byggverk som innfrir dagens tekniske krav og som kan benyttes til hel\u00e5rsbolig, mens en tungtveiende ulempe er at omr\u00e5det privatiseres ytterligere, samt at natur blir bygget ned. Det vises for \u00f8vrig til fagnotatet i sin helhet. \u00d8konomiske konsekvenser: Ingen relevans. Byr\u00e5dets vurdering og anbefaling/konklusjon: Byr\u00e5det viser at tiltaket s\u00f8kes oppf\u00f8rt p\u00e5 et areal som er avsatt til landbruk, - natur- og friluftsform\u00e5l (LNF), hvor det som utgangspunkt ikke er tillat \u00e5 f\u00f8re opp boliger utenfor en g\u00e5rdstilknyttet n\u00e6ringsvirksomhet. I tillegg vil tiltaket bli plassert 13,5 meter fra Dyngelandsvannet som ligger innenfor byggeforbudsgrensen langs sj\u00f8 og vassdrag hvor hovedhensynet bl.a. er \u00e5 sikre natur, friluftsliv, og landskap og hindre at tilgjengeligheten til vassdrag reduseres. Byr\u00e5det er enig i fagetatens vurderinger av at en endring fra fritidsbolig til en bolig p\u00e5 arealer som er underlagt slike restriksjoner, utgj\u00f8r en betydelig bruksmessig endring. Byr\u00e5det kan si seg enig i at endringen i seg selv ikke medf\u00f8rer noen st\u00f8rre negative p\u00e5virkninger p\u00e5 selve omr\u00e5det, men slutter seg til vurderingene av at den \u00f8kte bruksbelastningen rett ved vannet er uheldig av hensyn til milj\u00f8 og friluftsliv. Etter byr\u00e5dets vurdering vil hensynene bak KPA 2018 \u00a7 6 om byggegrense langs sj\u00f8 og vassdrag og \u00a7 31 LNF-omr\u00e5der bli \u00abvesentlig tilsidesatt\u00bb ved at det dispenseres for dette tiltaket, og byr\u00e5det kan heller ikke se at fordelene ved \u00e5 dispensere for er \u00abklart st\u00f8rre enn ulempene\u00bb, jf. pbl. \u00a7 19-2. Det er i dag mange eiere av fritidsboliger i LNF, ikke bare i Dyngelandsomr\u00e5det, men ogs\u00e5 ellers i Bergen, som kan ha en interesse av \u00e5 enten f\u00e5 bruksendret eller f\u00e5 erstattet fritidsboligen med en bolig. Prinsippet om likebehandling tilsier at en dispensasjon i denne saken, som her er rammet av et dobbelt byggeforbud, vil kunne senke terskelen for andres forventninger om \u00e5 f\u00e5 tilsvarende tillatelser i LNF-omr\u00e5der og langs vassdrag. I sum vil dette bidra til en uheldig arealdisponering og utvikling i strid med b\u00e5de hensynene bak b\u00e5de arealform\u00e5let LNF, natur- og landskapshensyn og m\u00e5lsettingen om nullvekst i biltrafikken i norske byomr\u00e5der. P\u00e5 denne bakgrunn anbefaler byr\u00e5det at vedtaket opprettholdes. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 18.08.2023 opprettholdes. Klagen tas ikke til f\u00f8lge. 3 Dato: 20. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 03.10.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. Klage datert 07.09.2023 6. Utslippstillatelse datert 06.09.2023 7. Avslag datert 18.08.2023 8. Uttalelse fra Bymilj\u00f8etaten datert 17.07.2023 9. Uttalelse fra Vestland fylkeskommune datert 11.07.2023 10. S\u00f8knad datert 10.02.2023 11. Vedtak fra Bymilj\u00f8etaten datert 24.10.2022 12. Tegninger 4 "
}