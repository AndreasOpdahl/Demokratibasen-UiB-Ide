{
  "dokument_id": "1aebc9c7-d0d3-5772-8c5c-6281de8f6421",
  "doc_type": "case_presentation",
  "kommune": 4601,
  "tittel": "Endring av fullmaktene for landbruksveier",
  "url": "https://bergen.kommune.no/politikere-utvalg/api/fil/bk360/12733510/Framstilling-Endring-av-fullmaktene-for-landbruksveier",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/249452-145 Endring av fullmaktene for landbruksveier Hva saken gjelder: Med denne saken foresl\u00e5s det at fullmaktene til oppgavel\u00f8sning p\u00e5 omr\u00e5det landbruksveier flyttes fra byr\u00e5d for n\u00e6ring, kultur og idrett til byr\u00e5d for byutvikling, for videredelegering til plan- og bygningsetaten. I dag er det byr\u00e5dsavdeling for n\u00e6ring, kultur og idrett ved avdeling for landbruk i seksjon for politiske saker som behandler saker som gjelder landbruksveier. Ved s\u00f8knader om landbruksvei gj\u00f8r avdelingen en vurdering av om veien kan defineres som landbruksvei slik at den blir behandlet etter landbruksveiforskriften, eller om den ikke har stor nok landbruksnytte til \u00e5 v\u00e6re landbruksvei og skal behandles etter plan- og bygningsloven. Det blir ogs\u00e5 gjort en konkret vurdering av om veien faller inn under plankravet etter \u00a7 12-1 i plan- og bygningsloven. Plan- og bygningsetaten bidrar i denne vurderingen. Landbruksveier inneb\u00e6rer arealinngrep og milj\u00f8p\u00e5virkning som krever at kommunen vurderer konsekvenser for blant annet klima, naturmangfold, friluftsliv og kulturlandskap. Plan- og bygningsetaten har i dag ansvar for ulovlighetsoppf\u00f8lging av landbruksveitiltak som er anlagt uten forutg\u00e5ende godkjenning. Plan- og bygningsetaten har ogs\u00e5 i dag ansvar for tiltak som er av en slik st\u00f8rrelse at det utl\u00f8ser krav til planregulering, eller der tiltaket ikke oppfyller krav til landbruksnytte. Plassering av ansvaret for landbruksveier som helhet til plan- og bygningsetaten vil kunne sikre at disse vurderingene gj\u00f8res mer samordnet. \u00d8konomiske konsekvenser: Saken har ingen \u00f8konomiske konsekvenser. Byr\u00e5dens vurdering og anbefaling/konklusjon: Byr\u00e5dsleder anbefaler at byr\u00e5det vedtar \u00e5 overf\u00f8re fullmaktene til ansvarsomr\u00e5det landbruksveier fra byr\u00e5d for n\u00e6ring, kultur og idrett til byr\u00e5d for byutvikling, for videredelegering til plan- og bygningsetaten. Form\u00e5let er \u00e5 styrke samordningen for ansvarsomr\u00e5det. En plassering av ansvaret i plan- og bygningsetaten anses \u00e5 v\u00e6re hensiktsmessig for \u00e5 oppn\u00e5 dette. Byr\u00e5dsleder anbefaler at byr\u00e5det vedtar f\u00f8lgende endring i Fullmakter for byr\u00e5d for n\u00e6ring, kultur og idrett punkt 6.4: \u00abByr\u00e5den har myndighet til oppgavel\u00f8sning for landbruksfeltet, med unntak av landbruksveier.\u00bb Byr\u00e5dsleder anbefaler at byr\u00e5det vedtar f\u00f8lgende endring i Fullmakter for byr\u00e5d for byutvikling: Det tilf\u00f8yes et nytt punkt, 6.11, som lyder: 1 \u00abByr\u00e5den har myndighet til oppgavel\u00f8sning for omr\u00e5det landbruksveier.\u00bb Vedtakskompetanse: - Reglement for byr\u00e5det vedtatt av Bergen bystyre 27. november 2024 i sak 463/24, punkt 3.2.1: Byr\u00e5det skal i egne fullmaktsdokumenter gj\u00f8re tydelig rede for hvordan byr\u00e5dets fullmakter er videredelegert i byr\u00e5dets organisasjon. - Byr\u00e5dets fullmakter vedtatt av Bergen bystyre 27. november 2024 i sak 462/24, punkt 2.3: Byr\u00e5det organiserer selv sin virksomhet og administrasjon, og bestemmer selv hvilke omr\u00e5der av den kommunale virksomheten den enkelte byr\u00e5d har ansvar for. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Fullmakter for byr\u00e5d for n\u00e6ring, kultur og idrett, vedtatt av byr\u00e5det 22.04.2021 i sak 1119/21, sist revidert i byr\u00e5dets m\u00f8te 08.05.2025 sak 1103/25, punkt 6.4 endres fra \u00abByr\u00e5den har myndighet til oppgavel\u00f8sning for landbruksfeltet\u00bb til \u00abByr\u00e5den har myndighet til oppgavel\u00f8sning for landbruksfeltet, med unntak av landbruksveier\u00bb. 2. Fullmakter for byr\u00e5d for byutvikling, vedtatt av byr\u00e5det 22.04.2021 i sak 1119/21, sist revidert i byr\u00e5dets m\u00f8te 09.11.23 sak 1287/23, f\u00e5r tilf\u00f8yd et nytt punkt, 6.11, som lyder: \u00abByr\u00e5den har myndighet til oppgavel\u00f8sning for omr\u00e5det landbruksveier.\u00bb Dato: 26. mai 2025 Christine B. Meyer Byr\u00e5dsleder Dokumentet er godkjent elektronisk. Vedlegg: - Forslag til fullmakter for byr\u00e5d for byutvikling - Forslag til fullmakter for byr\u00e5d for n\u00e6ring, kultur og idrett 2 "
}