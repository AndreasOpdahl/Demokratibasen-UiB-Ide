{
  "dokument_id": "0561dc87-0c30-5871-85ea-0ca37d34e705",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 44 fra Christian Haugen (FrP) om kommunale tjenester til papirl\u00f8se og ulovlige immigranter - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10451758/Svar-pa-skriftlig-sporsmal-nr-44-fra-Christian-Haugen-FrP-om-kommunale-tjenester-til-papirlose-og-ulovlige-immigranter-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/80575-3 Bystyrets kontor v/ Anne Marit Myrstad Eriksen Saksbehandler: Heidi Beate Fagerbakke Aasen Dato: 31. mai 2024 Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 44 fra Christian Haugen (FrP) om kommunale tjenester til papirl\u00f8se og ulovlige immigranter - Utvalg for helse og sosial 2024 Representanten Christian Haugen (FrP) har den 13. mai 2024 sendt inn f\u00f8lgende skriftlige sp\u00f8rsm\u00e5l: If\u00f8lge norsk lov og Helsedirektoratet har alle som oppholder seg i Norge har rett til \u00e5 f\u00e5 \u00f8yeblikkelig hjelp og helsehjelp som er helt n\u00f8dvendig og ikke kan vente. Du m\u00e5 betale for helsehjelpen, men du skal ikke betale p\u00e5 forh\u00e5nd. Gravide har full rett til helsehjelp under graviditeten, under f\u00f8dselen og i barseltiden. Gravide har ogs\u00e5 full rett til abort. Alle barn opp til 18 \u00e5r har samme rett til helse- og omsorgstjenester som andre barn i Norge. Barn uten lovlig opphold har ikke rett til \u00e5 st\u00e5 p\u00e5 fastlegeliste. Enkelte sykdommer er veldig smittsomme og gir alvorlige f\u00f8lger b\u00e5de for samfunnet og for dem som blir smittet. Om du st\u00e5r i fare for \u00e5 f\u00e5 en slik sykdom har du rett til smittevernhjelp. Det betyr at du har rett p\u00e5 vaksinasjon, informasjon og annen n\u00f8dvendig forebyggende hjelp. Om du har f\u00e5tt en slik sykdom har du rett til behandling og smittevernhjelp er gratis for alle som oppholder seg i Norge. N\u00e5r du har f\u00e5tt endelig avslag p\u00e5 asyls\u00f8knaden og oppholder deg ulovlig i Norge, har du fremdeles rett til vurdering p\u00e5 sykehus, \u00f8yeblikkelig helsehjelp og helsehjelp som er helt n\u00f8dvendig og ikke kan vente. Dersom du har psykiske plager, kan du ha rett til behandling i psykisk helsevern. Barn uten lovlig opphold i Norge har rett til helsehjelp hos lege og p\u00e5 sykehus, men de har ikke rett til fastlege. Dersom du har f\u00e5tt endelig avslag p\u00e5 asyls\u00f8knaden, m\u00e5 du betale for helsehjelp fra lege og for behandling p\u00e5 sykehus, men du m\u00e5 ikke betale f\u00f8r du har f\u00e5tt helsehjelpen. Hvis du heller ikke kan betale etterp\u00e5, m\u00e5 helsetjenesten dekke utgiftene. Som gravid med endelig avslag p\u00e5 asyls\u00f8knaden har du rett til helsehjelp f\u00f8r, under og etter f\u00f8dselen, til \u00e5 f\u00f8de p\u00e5 sykehus og til abort. Dette har du rett til s\u00e5 lenge du befinner deg i Norge, men du m\u00e5 selv betale for f\u00f8dselen dersom du har r\u00e5d til det. Hvis du ikke kan betale, vil helsetjenesten som tilbyr tjenesten m\u00e5tte dekke utgiftene. Asylinstituttet i Norge er basert p\u00e5 at mennesker som ikke har krav p\u00e5 opphold m\u00e5 forlate landet. Dersom man ikke har \u00f8konomiske forutsetninger til \u00e5 ordne hjemreise selv, vil norske myndigheter bist\u00e5 i \u00e5 returnere deg tilbake til ditt hjemland. Mennesker som velger \u00e5 bryte norsk lov ved \u00e5 bli v\u00e6rende i landet har ikke mulighet til \u00e5 delta i arbeidslivet, ta utdannelse eller krav p\u00e5 tjenester fra norske myndigheter. Disse menneskene havner p\u00e5 utsiden av samfunnet som er uheldig b\u00e5de for dem selv, men ogs\u00e5 samfunnet i sin helhet. Det er vanskelig \u00e5 se lovlige m\u00e5ter disse menneskene kan skaffe seg bolig eller inntekt p\u00e5 utover frivillige tilbud som bist\u00e5r med mat, kl\u00e6r og bolig. Vestland fylkeskommune og Bergen bystyre vedtok til tross for dette i perioden 2019-2023 \u00e5 utarbeide en plan for \u00e5 styrke fylkeskommunale og kommunale tjenester til mennesker som oppholder seg ulovlig i Norge. Enkelte partier har tatt til orde for at papirl\u00f8se og ulovlige immigranter b\u00f8r f\u00e5 tilgang p\u00e5 de samme tjenestene som alle andre. Sp\u00f8rsm\u00e5l til byr\u00e5den: 1. Vil utvidelse av tilbudet til papirl\u00f8se immigranter svekke behovet og legitimiteten til asylinstituttet? 2. Hvor mange mennesker per \u00e5r har opps\u00f8kt og mottatt helsehjelp i Bergen kommune de siste 5 \u00e5rene? 3. Har byr\u00e5det noe formening om hvor mange mennesker som oppholder seg ulovlig i Bergen? Svar fra byr\u00e5den: 1. Personer som oppholder seg i Norge uten oppholdstillatelse har ikke rett p\u00e5 alle de samme tjenestene som befolkningen ellers. Dette er regulert i unntaksbestemmelser for denne gruppen blant annet gitt i forskrift med hjemmel i henholdsvis pasient- og brukerrettighetsloven \u00a7 1-2 og sosialtjenesteloven \u00a7 2 og utlendingsloven \u00a7 108. Det er ikke tidligere gjort vedtak i Bergen kommune som foresl\u00e5r tilgang til kommunale tjenester som bryter med disse unntaksbestemmelsene. Bergen kommune har en plikt etter norsk lov \u00e5 yte enkelte tjenester til personer uten lovlig opphold i landet, deriblant akutt og n\u00f8dvendig helsehjelp. I byr\u00e5dssak som skal behandles i bystyrem\u00f8te i juni, foresl\u00e5s det tiltak som vil sikre kommunale tjenester til papirl\u00f8se i henhold til gjeldende regelverk. Dette er en oppf\u00f8lging av sak 2023/54036 \u00abRedegj\u00f8relse om styrking av kommunale tjenester til irregul\u00e6re migranter\u00bb som ble vedtatt av bystyret juni 2023, hvor det ble nedsatt en arbeidsgruppe p\u00e5 tvers av byr\u00e5dsavdelinger. Byr\u00e5dets m\u00e5lsetting er \u00e5 sikre at alle som oppholder seg i Bergen kommune f\u00e5r de tjenestene de har rett p\u00e5 i henhold til norsk lovverk og forskrifter. Byr\u00e5det har ikke vurdert en utvidelse av tilbudet utover hva som f\u00f8lger av lovens krav, og vurderer derfor ikke at forslagene svekker asylinstituttet. 2. Personer uten lovlig opphold i landet har ikke personnummer og papirer som bekrefter deres identitet. Derfor er det ikke mulig for helsetjenestene \u00e5 journalf\u00f8re henvendelser fra denne gruppen. Det finnes derfor ingen p\u00e5litelig kilde som kan svare p\u00e5 dette sp\u00f8rsm\u00e5let. Bergen helsehus legekontor estimerer imidlertid at de har hatt henvendelser fra omtrent 18 personer uten lovlig opphold i landet siden de \u00e5pnet i 2021. 3. Bergen kommune har ikke tall p\u00e5 hvor mange mennesker som oppholder seg i Bergen uten lovlig opphold i landet. Politiet uttransporterte totalt 2 319 personer uten lovlig opphold fra Norge i 2023. Av disse var 209 tidligere asyls\u00f8kere i Norge med endelig avslag. Politiet har ikke oversikt over hvor mange som til enhver tid oppholder seg i landet uten lovlig opphold og medf\u00f8lgende utreiseplikt. I begynnelsen av mars 2023 var estimatet 1 800 personer. Av papirl\u00f8se i Norge er det langt f\u00e6rre som oppholder seg i Bergen enn i Oslo. Dette bekrefter ogs\u00e5 organisasjoner som har tiltak og aktiviteter for denne gruppen i de to byene. I tillegg til personer som har f\u00e5tt avslag p\u00e5 sin asyls\u00f8knad, har organisasjonene kontakt med E\u00d8S-borgere hvor visumet har g\u00e5tt ut, personer utsatt for menneskehandel og prostituerte, samt gravide som er familiegjenforent med menn med opphold i Norge. Det er alts\u00e5 grunn til \u00e5 anta at det ikke er mange papirl\u00f8se som oppholder seg i Bergen. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}