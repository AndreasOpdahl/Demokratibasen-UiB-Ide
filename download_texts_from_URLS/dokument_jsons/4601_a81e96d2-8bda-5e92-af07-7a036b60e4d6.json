{
  "dokument_id": "a81e96d2-8bda-5e92-af07-7a036b60e4d6",
  "doc_type": "case_presentation",
  "kommune": 4601,
  "tittel": "Retningslinjer og kriterier for tilskudd til frivillige og ideelle organisasjoner innen rus, psykisk helse og sosialomr\u00e5det\n",
  "url": "https://bergen.kommune.no/politikere-utvalg/api/fil/bk360/10031293/Framstilling-Retningslinjer-og-kriterier-for-tilskudd-til-frivillige-og-ideelle-organisasjoner-innen-rus-psykisk-helse-og-sosialomradet-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/41647-1 Retningslinjer og kriterier for tilskudd til frivillige og ideelle organisasjoner innen rus, psykisk helse og sosialomr\u00e5det og kriterier for tilskudd innen mangfold og likestilling Hva saken gjelder: Bystyret skal etter kommunevalget vedta retningslinjer og kriterier for tildeling av tilskudd til lag og organisasjoner. Byr\u00e5det vil med dette foresl\u00e5 kriterier for tildeling av tilskudd til organisasjoner som yter tjenester innenfor omr\u00e5dene psykisk helse, rus og sosialomr\u00e5det, i tillegg til kriterier for tilskudd til mangfold og likestilling. Byr\u00e5det \u00f8nsker \u00e5 sikre at tilskudd tildeles i henhold til forvaltningsrettslige prinsipp om likebehandling og forutberegnelighet. Byr\u00e5det vil anbefale en transparent prosess med bruk av kunngj\u00f8ring og kriterier for tildeling av tilskudd. Byr\u00e5det vil foresl\u00e5 at ordningen, som i forrige bystyreperiode, kunngj\u00f8res gjennom Bergen kommunes tilskuddsportal og benyttes av alle s\u00f8kere av kunngjorte tilskudd. S\u00f8knadsprosessen skjer elektronisk med journalf\u00f8ring i kommunens arkivsystem. Byr\u00e5det mener at ideelle organisasjoner og frivilligheten de frembringer er et godt supplement til de kommunale tjenestene. Historisk har en relativt stor andel av tilskuddene innen omr\u00e5dene rus, psykisk helse, sosial og mangfold g\u00e5tt til store og tradisjonsrike ideelle organisasjoner. Dette er organisasjoner som ogs\u00e5 i mange tilfeller er leverand\u00f8rer av tjenester som p\u00e5legges kommunen etter Helse- og omsorgstjenesteloven og/eller Sosialtjenesteloven. Kommunen er helt avhengig av et godt og n\u00e6rt samarbeid med organisasjonene rundt oppgavel\u00f8sning. Samtidig skal byr\u00e5det sikre at det gis rom for tilskudd til nye initiativ og initiativtakere. Byr\u00e5det \u00f8nsker et tilfang av nye ideer og innovative l\u00f8sninger. Dette forutsetter at s\u00f8kerne f\u00e5r mer forutsigbare rammevilk\u00e5r. Byr\u00e5det ser det derfor ikke som hensiktsmessig \u00e5 endre retningslinjer og kriterier for tilskuddsordningene n\u00e5. I Klosterhagen-erkl\u00e6ringen varslet byr\u00e5det en oppgavegjennomgang i hele organisasjonen med m\u00e5l om \u00e5 vurdere hvilke oppgaver som kan kuttes, hvilke som kan gj\u00f8res mer effektivt med mindre ressursbruk og hvilke som andre kan utf\u00f8re bedre. I tillegg til det materialet som framkommer gjennom oppgavegjennomgangen, vil byr\u00e5det parallelt vurdere om fordelingen av tilskudd til eksterne akt\u00f8rer b\u00f8r endres, for bedre \u00e5 treffe med politiske prioriteringer. St\u00f8rre endringer av prinsipiell karakter i retningslinjer og kriterier for tilskudd skal avgj\u00f8res av bystyret. Byr\u00e5det vil derfor komme tilbake med egen sak dersom st\u00f8rre endringer blir aktuelt. 1 \u00d8konomiske konsekvenser: Saken har ingen \u00f8konomiske konsekvenser utover Handlings- og \u00f8konomiplan. Byr\u00e5dets vurdering og anbefaling/konklusjon: Byr\u00e5det \u00f8nsker \u00e5 st\u00f8tte frivillighetens arbeid gjennom tilskudd, samarbeid og tilrettelegging. Innenfor tilskuddsordningene m\u00e5 det gis rom for forutsigbarhet samtidig som innovasjon og nye initiativer f\u00e5r plass. De kommunale tilskuddene til frivillige og ideelle organisasjoner m\u00e5lrettes slik at de styrker det samlede tjenestetilbudet til innbyggerne. Tilskuddsordningene b\u00f8r stimulere til gode forebyggende tiltak i alle byomr\u00e5der. Byr\u00e5det \u00f8nsker \u00e5 legge til rette for mer samarbeid mellom organisasjonene for \u00e5 sikre en bredde i tilbudet til bergenserne og at ikke mange tilbyr helt like tilbud. Kriteriene som foresl\u00e5s st\u00f8tter opp om frivillige og ideelle organisasjoners innsats og bidrar til inkludering, gode levek\u00e5r og aktiv samfunnsdeltakelse for innbyggerne i Bergen. Begrunnelse for framleggelse til bystyret: Det vises til reglement for Bystyret i Bergen og utvalgene 2023-2027 punkt 5.8.5 Retningslinjer og kriterier for tilskuddsordninger. Bystyret vedtar etter kommunevalg retningslinjer og kriterier for tilskuddsordninger til lag, organisasjoner og privatpersoner. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar retningslinjer og kriterier for tilskuddsordningene slik disse kommer frem i saken. 2. Byr\u00e5det gis myndighet til \u00e5 gj\u00f8re mindre endringer av ikke-prinsipiell karakter i retningslinjene for tilskuddsordningene. Dato: 2. april 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. 2 Saksframstilling: Byr\u00e5det foresl\u00e5r retningslinjer og kriterier for \u00e5pen tilskuddsordning til frivillige og ideelle organisasjoner innen rus, psykisk helse og sosialomr\u00e5det samt tilskudd for mangfold og likestilling. Det varsles ikke om st\u00f8rre endringer i retningslinjer eller kriterier. F\u00f8lgende retningslinjer og prosedyrer gjelder for tilskuddene Tilskudd til frivillige og ideelle organisasjoner innen rus, psykisk helse og sosialomr\u00e5det, samt tilskudd til frivillige og ideelle organisasjoner innen mangfold og likestilling har som form\u00e5l at frivillige og ideelle organisasjoner f\u00e5r rammebetingelser slik at de kan bidra til bedre levek\u00e5r, sosial inkludering og aktiv samfunnsdeltakelse for innbyggerne i Bergen. Fra bystyrets budsjettvedtak fremkommer fordeling av tilskudd til konkrete mottakere (tilskuddslisten). Retningslinjer for tilskuddsordningene Tilskuddene omtalt i saken skal: \u2022 tilrettelegge for og stimulere til frivillig innsats \u2022 bidra til nytenking og utvikling i henhold til kommunens vedtatte planer og strategier \u2022 bidra til \u00f8kt livskvalitet for brukere \u2022 bidra til \u00f8kt mangfold av tilbud og akt\u00f8rer \u2022 gi hjelp til selvhjelp \u2022 ha overf\u00f8ringsverdi til annen virksomhet som er drevet eller finansiert av Bergen kommune \u2022 ha en andel egenfinansiering Det vises til kommunes planoversikt for ytterligere informasjon: Bergen kommune - Planoversikt Kriterier for \u00e5 s\u00f8ke Tilskudd gis til ideelle og frivillige organisasjoner. S\u00f8kerne m\u00e5 dokumentere at organisasjonen er ideell. Bergen kommune vil s\u00e6rlig prioritere \u00e5 gi tilskudd til f\u00f8lgende kategorier organisasjoner: \u2022 organisasjoner som utl\u00f8ser frivillig innsats blant befolkningen i Bergen, gjennom rekruttering, oppl\u00e6ring og oppf\u00f8lging av frivillige \u2022 bruker- og p\u00e5r\u00f8rendeorganisasjoner som fremmer brukermedvirkning \u2022 organisasjoner som driver informasjons -og veiledningstilbud, interessepolitisk arbeid og likemanns- og selvhjelpsarbeid \u2022 ideelle organisasjoner som driver virksomhet innenfor tilskuddsordningens form\u00e5l Forslag til fordeling av tilskudd fremkommer av budsjettets tilskuddsliste, og blir vedtatt i bystyret i desember. 3 Krav til regnskap og regnskapsavleggelse Viser til retningslinjer for \u00f8konomiforvaltning og kontroll for tilskuddsmottakere med egen post p\u00e5 tilskuddsliste i budsjettet til Bergen kommune. Institusjoner/organisasjoner som mottar tilskudd, skal oversende \u00e5rsregnskap og \u00e5rsrapport til Bergen kommune s\u00e5 snart som mulig og senest innen fristen som er fastsatt i tilskuddsbrevet. I forbindelse med avleggelsen av \u00e5rsregnskap minner en s\u00e6rlig om: 1. Alle offentlige tilskudd skal spesifiseres i regnskapet med bel\u00f8p og tilskuddsyterens navn. Dette gjelder ogs\u00e5 fylkeskommunale og statlige tilskudd. 2. Vesentlige avvik mellom budsjett og regnskap skal kommenteres. 3. Regnskapet skal underskrives av virksomhetens styre/ledelse. 4. N\u00e5r tilskuddet er kr 500 000 eller h\u00f8yere, skal det leveres revidert regnskap. Bergen kommune krever ikke at revisjonen utf\u00f8res av statsautorisert eller registrert revisor, men at revisjonen utf\u00f8res p\u00e5 det niv\u00e5 som ut fra gjeldende regler er vanlig for vedkommende organisasjon. 5. Regnskapsdata og dokumentasjon av faktiske opplysninger som ligger til grunn for s\u00f8knaden eller beregningen av tilskuddsbel\u00f8pet, skal oppbevares i henhold til bestemmelsene i regnskapsloven. Bergen kommunes kontrolladgang Bergen kommune kan ut\u00f8ve kontroll med bruken av tilskuddsmidlene. Kommunen og kommunens revisor skal ha rett til de dokumenter og opplysninger som kommunen finner n\u00f8dvendig for sin kontroll. Tilbakebetaling eller bortfall av tilskudd Tilskudd gis til det form\u00e5l og p\u00e5 de premisser som er angitt i tilskuddsbrevet. Tilskuddsmottaker kontakter Bergen kommune dersom det oppst\u00e5r uforutsette hendelser som gj\u00f8r det vanskelig \u00e5 bruke midlene i samsvar med form\u00e5let. Hvis tilskudd ikke brukes til angitt form\u00e5l, skal midlene tilbakef\u00f8res til Bergen kommune. Det skal i slike tilfeller sendes melding til kontaktpersonen i kommunen som er oppgitt i tilskuddsbrevet. Bel\u00f8pet vil bli innkrevd gjennom faktura fra Bergen kommune. Ved brudd p\u00e5 premissene som er angitt i disse retningslinjene og i tilskuddsbrevet, vil bevilget tilskudd som enda ikke er utbetalt til tilskuddsmottaker, bli holdt tilbake. Tilskuddet kan falle bort etter n\u00e6rmere vurdering. Dersom det i ettertid viser seg at tilskuddet ikke er blitt benyttet til det gitte form\u00e5let, kan Bergen kommune kreve hele eller deler av tilskuddet tilbakebetalt. Dersom tilskuddsmottaker har mottatt tilskudd p\u00e5 bakgrunn av uriktige opplysninger, kan dette i s\u00e6rlige tilfeller rammes av bestemmelsene i straffelovens \u00a7\u00a7 270-271. Praktisering av retningslinjene Bergen kommune forutsetter at institusjonens/organisasjonens revisor blir gjort kjent med disse retningslinjene. Dersom det oppst\u00e5r tvil om praktiseringen av retningslinjene, bes Bergen kommune ved Byr\u00e5dsavdeling for barnevern, sosiale tjenester og mangfold kontaktet. 4 "
}