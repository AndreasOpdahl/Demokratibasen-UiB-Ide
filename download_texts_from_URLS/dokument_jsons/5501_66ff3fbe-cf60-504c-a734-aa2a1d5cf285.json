{
  "dokument_id": "66ff3fbe-cf60-504c-a734-aa2a1d5cf285",
  "doc_type": "case_attachment",
  "kommune": 5501,
  "tittel": "Forslag til avtale om omr\u00e5desatsing mellom staten og Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001724038",
  "tekst": " Intensjonsavtale mellom staten og Troms\u00f8 kommune om en omr\u00e5desatsing i Troms\u00f8. (max 3 sider) Punkter/tekst merket med * er avtaletekst fra Kommunal og distriktsdepartementet som kommunen ikke kan endre. 1. Form\u00e5let med omr\u00e5desatsinger * Omr\u00e5desatsinger er langsiktige samarbeid mellom stat og kommune om ekstra innsats i omr\u00e5der med konsentrasjon av levek\u00e5rsutfordringer. Omr\u00e5desatsingene skal bidra til \u00e5 jevne ut sosiale forskjeller ved at flere beboere i omr\u00e5der med s\u00e6rskilte levek\u00e5rsutfordringer kan bli \u00f8konomisk selvstendige gjennom arbeid, og bli aktive deltakere i lokalsamfunn og storsamfunn. Det skal ogs\u00e5 bidra til varige forbedringer av tjenester, og bedre fysiske og sosiale n\u00e6rmilj\u00f8kvaliteter i levek\u00e5rsutsatte omr\u00e5der. 2. Bakgrunn Formannskapet i Troms\u00f8 kommune vedtok i m\u00f8te 14. februar2023 f\u00f8lgende: \u00abAdministrasjonen f\u00f8lger opp det videre arbeidet med \u00e5 s\u00f8ke om \u00e5 f\u00e5 bli med i statens arbeid/kommunesamarbeid om omr\u00e5desatsinger.\u00bb Troms\u00f8 kommune sendte 14. mars 2023 s\u00f8knad om \u00e5 f\u00e5 v\u00e6re med i omr\u00e5desatsingen og fikk positivt svar fra Kommunal- og distriktsdepartementet 19. desember 2023, etter \u00f8kt bevilgning til omr\u00e5desatsinger i Statsbudsjettet for 2024, kap. 590 post 65. Etter kommunevalget opprettet Troms\u00f8 kommunestyre i m\u00f8te 25. oktober 2023 et \u00abHasteutvalg for fellesskap og sosial utjevning\u00bb. I kommunestyrem\u00f8tet 22. november 2023 ble reglementet vedtatt, der omr\u00e5derettet arbeid ble vektlagt. Dette viser at ogs\u00e5 det nye kommunestyret st\u00f8tter opp om omr\u00e5desatsingen, jf. bekreftelsen til Kommunal- og distriktsdepartementet den 31. januar 2024. * Staten v/ Kommunal- og distriktsdepartementet og kommunen ser behovet for en ekstra innsats i Troms\u00f8 kommune og inng\u00e5r en avtale om omr\u00e5desatsing i fem \u00e5r fra og med 2024. 3. Innholdet i avtalen mellom staten og Troms\u00f8 kommune I kommuneplanen til Troms\u00f8 kommune, som ble vedtatt 17. juli 2020, er ett av de tre samfunnsm\u00e5lene sosial b\u00e6rekraft: \u00abSosial b\u00e6rekraft \u2013 det betyr at alle innbyggerne i kommunen er likeverdige, likestilt og har gode hverdagsliv\u00bb. Ut fra dette ble det konkretisert f\u00f8lgende m\u00e5l: \uf02d Troms\u00f8 vil ha aktive innbyggere som har mulighet til \u00e5 ivareta egen helse, trivsel og livskvalitet gjennom hele livet. \uf02d Fremme folkehelse gjennom tiltak som kommer levek\u00e5rsutsatte grupper s\u00e6rlig til gode. Troms\u00f8 kommune har et godt kunnskapsgrunnlag til bruk i arbeidet gjennom tre levek\u00e5rskartlegginger i 2012, 2019 og 2023. Videre har kommunen Folkehelserapport 2019 fra et samarbeidsprosjekt med UiT Norges arktiske universitet og sist en Folkehelseoversikt fra 2023 (jf. folkehelselovens \u00a7 5). 1 Troms\u00f8 kommune videref\u00f8rer m\u00e5lene fra s\u00f8knaden om omr\u00e5desatsing: Hovedm\u00e5l: Omr\u00e5dearbeidet skal bidra til styrking av helse- og livskvalitet i levek\u00e5rsutsatte omr\u00e5der. Delm\u00e5l: 1. N\u00e6rmilj\u00f8kvaliteter skal styrkes gjennom \u00e5 arbeide for aldersvennlige og attraktive m\u00f8teplasser for alle 2. Arbeidet innrettes slik at det bidrar til et mer inkluderende samfunn med aktive deltakere 3. Positiv omd\u00f8mmebygging skjer som et ledd i omr\u00e5deutviklingen Troms\u00f8 kommunestyre vedtok i desember 2023 Handlingsprogram 2024-2027. Her ble det vedtatt \u00e5 videref\u00f8re \u00abVi vil skape god folkehelse\u00bb som ett av fokusomr\u00e5dene. I arbeidet med kommunens planstrategi etter plan- og bygningslovens \u00a7 10-1 foresl\u00e5r formannskapet fortsatt satsing p\u00e5 fokusomr\u00e5der innen folkehelse og gode oppvekstvilk\u00e5r. Troms\u00f8 kommune vil i omr\u00e5desatsingen prioritere omr\u00e5det Kroken. * Forventninger til samarbeid Erfaringer fra arbeidet med omr\u00e5desatsinger i andre byer viser at denne type sammensatte utfordringer i et omr\u00e5de ikke kan l\u00f8ses av en sektor alene, men forutsetter samarbeid p\u00e5 tvers av forvaltningsniv\u00e5er og sektorer og mobilisering av ressurser i lokalmilj\u00f8et. Partene skal legge til rette for, og medvirke til, slikt samarbeid. Kommunene skal se statlige og kommunale virkemidler i sammenheng, pr\u00f8ve ut nye tiltak og arbeidsformer og legge til rette for mer involvering av frivillig og privat sektor. Nye erfaringer, innovative arbeidsformer og modeller som utvikles i satsingen skal dokumenteres for \u00e5 kunne deles med bydeler og kommuner over hele landet. Troms\u00f8 kommune skal ogs\u00e5 bidra til formidling av kunnskap og erfaringer fra arbeidet med omr\u00e5desatsingen. Kommunen skal gjennomf\u00f8re en sluttevaluering av omr\u00e5desatsingen. 4. Organisering og programbeskrivelse * Troms\u00f8 kommune skal utarbeide en programbeskrivelse for hele programperioden, med plan for gjennomf\u00f8ring av satsingen. Programbeskrivelsen skal avklare m\u00e5l, innsatsomr\u00e5der, strategier, organisering, og plan for evaluering. Programbeskrivelsen skal forelegges Kommunal- og distriktsdepartementet. I dialog med departementet avklares hvordan samarbeidet mellom stat og kommune skal organiseres. Programbeskrivelsen skal v\u00e6re ferdig innen utgangen av 2024. Kommunen skal utarbeide \u00e5rlige handlingsplaner som framlegges departementet. Sammen med avtale og programbeskrivelse utgj\u00f8r dette styringsdokumentene for omr\u00e5desatsingen i Troms\u00f8 kommune. 2 Handlingsplanene legges ogs\u00e5 til grunn ved statens vurdering av \u00e5rlige tilskudd til kommunens omr\u00e5desatsing. 5. Varighet * Avtalen mellom staten og Troms\u00f8 kommune om en omr\u00e5desatsing i Troms\u00f8 skal ha en varighet p\u00e5 5 \u00e5r, dvs. ut 2028, med mulighet for forlengelse. 6. \u00d8konomi * Konkrete \u00f8konomiske rammer til satsingen fra stat og kommune avklares i de ordin\u00e6re \u00e5rlige budsjettprosessene i avtaleperioden. Det tas forbehold om bevilgninger over statsbudsjettet. Tilskudd fra Kommunal- og distriktsdepartementet skal ikke brukes til ordin\u00e6r drift i kommunen, og departementet forutsetter at det geografiske omr\u00e5det denne avtalen omfatter, er prioritert i kommunale planer og budsjetter. Troms\u00f8 kommune, dato 2024 Erling Sande Gunnar Wilhelmsen kommunal \u2013 og distriktsminister ordf\u00f8rer 3 "
}