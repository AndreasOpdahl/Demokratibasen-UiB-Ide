{
  "dokument_id": "efc75497-b0b5-5475-af16-ca0bd5ace5c9",
  "doc_type": "case_attachment",
  "kommune": 5501,
  "tittel": "Krav-om-lovlighetskontroll-sak-114-24",
  "url": "https://innsyn.tromso.kommune.no/application/getMoteDokument?dokid=2001856234",
  "tekst": "Lovlighetskontroll \u2013 Troms\u00f8 kommunestyrets behandling av sak 114/24 Sakens faktiske sider I kommunestyrem\u00f8tet for Troms\u00f8 kommune den 11. september 2024 ble det i forbindelse med behandlingen av sak 114/24 fremmet et utsettelsesforslag av saken. Kommunestyret i Troms\u00f8 best\u00e5r av 43 medlemmer. P\u00e5 tidspunktet for votering av utsettelsesforslaget var det 42 representanter til stede, ettersom Senterpartiets (SP) representant deltok p\u00e5 pressetreff sammen med ordf\u00f8reren (AP) og kommunalministeren i forbindelse med en budsjettlekkasje. Arbeiderpartiet hadde vararepresentant til stede, det hadde ikke SP under behandlingen av sak 114/24. Ved voteringen ble det 21/21, og varaordf\u00f8rer m\u00e5tte bruke sin dobbeltstemme for \u00e5 avgj\u00f8re saken. Fra opposisjonen ved representanten fra Fremskrittspartiet (FrP) Bj\u00f8rn-Gunnar J\u00f8rgensen ble det nevnt at denne saken burde behandles av et fulltallig kommunestyre istedenfor 42 representanter av hensyn til legitimitet. Representanten fra Kristelig Folkeparti (KrF) var sp\u00f8rrende til hvorfor SPs 1. vararepresentant ikke var til stede, og sendte derfor melding til vararepresentanten med sp\u00f8rsm\u00e5l om hvorfor vedkommende ikke var til stede. SPs 1. vara svarte at innkallingen til m\u00f8tet kom kl. 08:23 samme dag, og at han s\u00e5 innkallingen f\u00f8rst kl. 08:45. P\u00e5 grunn av det korte varselet kunne ikke 1. vara delta p\u00e5 m\u00f8tet som startet kl. 09:00. Dersom vedkommende hadde blitt varslet p\u00e5 et tidligere tidspunkt, eksempelvis dagen f\u00f8r, ville vedkommende kunne stille. M\u00f8tet med kommunalministeren, ordf\u00f8reren og SP-representanten skal ha v\u00e6rt kjent flere dager i forveien. Forfall fra SP-representanten skulle derfor ha blitt meldt umiddelbart da dette var kjent slik at 1. vara kunne ha blitt innkalt i god tid f\u00f8r kommunestyrem\u00f8tet. Dette forholdet utgj\u00f8r et brudd p\u00e5 Troms\u00f8 kommunes saksbehandlingsregler, feilen har p\u00e5virket utfallet av sak 114/24. Vedtaket i sak 114/24 er derfor ikke blitt til p\u00e5 en lovlig m\u00e5te. Dette vil i det videre bli redegjort for. Det foreligger feil i behandling av sak 114/24 og feilen har hatt innvirkning p\u00e5 resultatet I henhold til Troms\u00f8 kommunes reglement for saksbehandling i folkevalgte organer heter det: \u00abHar et medlem, eller innkalt varamedlem, gyldig forfall til et m\u00f8te, skal vedkommende uten opphold meddele dette til politisk sekretariat via gjeldende digitalt system og oppgi forfallsgrunn. Sekretariatet innkaller straks varamedlem for vedkommende.\u00bb Kommuneloven \u00a7 8-1 spesifiserer ikke hva som utgj\u00f8r gyldig forfall, men if\u00f8lge veilederen fra Kommunal- og distriktdepartementet vil gyldig forfall typisk v\u00e6re sykdom eller sterke velferdsgrunner. \u00c5 delta p\u00e5 et pressetreff i bydel Kroken, der kommunalministeren annonserte en budsjettlekkasje, kan neppe regnes som gyldig forfall i henhold til de hensyn som begrunner vilk\u00e5ret \u00abgyldig forfall\u00bb i kommuneloven \u00a7 8-1. I forbindelse med lovlighetskontrollen bes det om en vurdering av om ovennevnte grunnlag kan anses som gyldig forfall etter kommuneloven \u00a7 8-1. Uavhengig av dette er sakens kjerne at det ikke er blitt meldt forfall uten opphold, slik saksbehandlingsregelverket krever. I denne saken er sp\u00f8rsm\u00e5let om kommunestyrerepresentant Kathrine Strandli fra Senterpartiet har meldt forfall uten opphold slik saksbehandlingsregelverket krever. Som det er blitt nevnt tidligere, har pressetreffet v\u00e6rt kjent flere dager f\u00f8r kommunestyrem\u00f8tet 11.09.2024. I en sak skrevet av avisa Itroms\u00f8 12.09.2024 uttaler Kathrine Strandli at invitasjonen til pressetreffet kom tirsdag (10.09) formiddag og hun grunnet hektisk hverdag ikke meldte forfall f\u00f8r tirsdag kveld. Forfall til m\u00f8tet ble ikke sendt f\u00f8r klokken 22:53. Selv om pressetreffet har v\u00e6rt kjent i flere dager for Senterpartiet, Arbeiderpartiet og media, har vi ikke h\u00e5ndfaste bevis for n\u00e5r det var kjent for representanten Strandli og n\u00e5r kom invitasjonen og bekreftelsen for \u00e5 delta p\u00e5 pressetreffet. Vi ser det som rimelig \u00e5 legge til grunn det Strandli uttaler overfor media, som er at invitasjonen og bekreftelse for \u00e5 delta ble gjort tirsdag (10.09.2024) formiddag. Strandli som folkevalgt i kommunestyret er da pliktig til \u00e5 melde forfall uten opphold. Ordlyden \u00abuten opphold\u00bb skal forst\u00e5s som at en skal melde i fra s\u00e5 snart som mulig. Melding om forfall til m\u00f8te er en enkel sak ettersom det kreves kun noen tastetrykk p\u00e5 telefon. En generell begrunnelse om at en har en \u00abhektisk hverdag\u00bb er etter v\u00e5rt syn ikke tilstrekkelig for \u00e5 avvente med \u00e5 melde forfall, s\u00e6rlig n\u00e5r en tar et aktivt valg om \u00e5 ikke m\u00f8te opp dagen f\u00f8r kommunestyrem\u00f8tet. Videre kan en stille sp\u00f8rsm\u00e5l ved om en har tilbakeholdt forfallsmelding med hensikt. Det h\u00f8rer med i saken at Senterpartiets f\u00f8rste vara er utmeldt og derfor uavhengig representant. Det er allment kjent at 1.vara foretar selvstendige vurderinger i hver sak og ikke f\u00f8lger Senterpartiets linje. I sak 114/24 ville 1. vara ha stemt for utsettelsesforslaget, og dermed ville resultatet blitt et annet enn det som fremg\u00e5r av vedtaket fra kommunestyrem\u00f8tet 11. september 2024. Dette er bekreftet i en sak skrevet av avisa Itroms\u00f8. I nyhetssaken fra avisa Itroms\u00f8 uttaler leder for politisk sekretariat f\u00f8lgende: \u00abVi har en varaliste som vi f\u00f8lger, der vi ringer nedover p\u00e5 listen. N\u00e5r noen ikke svarer p\u00e5 telefon eller SMS s\u00e5 g\u00e5r vi til neste p\u00e5 lista. Senterpartiet tok selv kontakt med oss og sa at Br\u00e5then kunne stille, og politisk sekretariat fant ut at det ville v\u00e6rt det naturlige utfallet. Vi bruker \u00e5 anmode v\u00e5re politikere om \u00e5 ikke rote i varalistene selv, men akkurat her er det riktig person som var inne\u00bb Det at SP ringer sekretariatet med den informasjon om at de har 2.vara klar til \u00e5 m\u00f8te opp, gir grunnlag for \u00e5 ane at en har tilbakeholdt forfallsmelding til 1. vara samtidig som en orienterer 2. vara. P\u00e5 den m\u00e5ten f\u00e5r 1.vara mindre tid p\u00e5 \u00e5 ta stilling til om en kan m\u00f8te sammenlignet med 2.vara. Selv om 1. vara er utmeldt, burde vedkommende blitt orientert f\u00f8r 2. vara eller p\u00e5 samme tidspunkt av SP. Ut ifra de opplysningene som fremg\u00e5r av saken er dette trolig ikke tilfellet. P\u00e5 bakgrunn av dette mener vi det ikke er meldt inn forfall til kommunestyrem\u00f8tet i tr\u00e5d med saksbehandlingsregelverket. Vi mener derfor det er grunnlag for lovlighetskontroll etter kommuneloven \u00a7 27-3 f\u00f8rste ledd bokstav c. Av bokstav c f\u00f8lger det at departementet b\u00e5de har kompetanse og en plikt til \u00e5 kontrollere om vedtaket er blitt til \u00abp\u00e5 lovlig m\u00e5te\u00bb. Med dette siktes det til at departementet i forbindelse med en lovlighetskontroll kan pr\u00f8ve hvorvidt saksbehandlingsreglene som gjelder for \u00e5 treffe det aktuelle vedtaket, er fulgt. Dette gjelder b\u00e5de generelle saksbehandlingsregler i kommuneloven og forvaltningsloven og saksbehandlingsregler gitt i spesiallovgivningen. Kontrollen vil ogs\u00e5 kunne omfatte ulovfestede saksbehandlingsregler og saksbehandlingsregler gitt i forskrift. I denne saken gjelder det saksbehandlingsreglene som er gitt i forskrift for kommunestyret i Troms\u00f8 kommune hvor kravet om \u00e5 melde forfall \u00abuten opphold\u00bb ikke er oppfylt. I forbindelse med behandling av saken ber vi departementet om \u00e5 beslutte at vedtaket ikke skal iverksettes f\u00f8r lovlighetskontrollen er gjennomf\u00f8rt. Dette begrunnes i at dette er en sak som f\u00f8rer til milliardinvesteringer i vann og avl\u00f8pssektoren til Troms\u00f8 kommune, hvor v\u00e5re innbyggere vil p\u00e5f\u00f8res en betydelig \u00f8kning i vann og avl\u00f8psutgifter, jf. selvkostprinsippet. Saken er derfor av stor betydning for Troms\u00f8 kommune. Med dette fremmes kravet om lovlighetskontroll fra f\u00f8lgende medlemmer av kommunestyret i Troms\u00f8: X X Nikolai Berglund Skogan Markus Akselbo Gruppeleder KrF Gruppeleder H\u00f8yre X Bj\u00f8rn-Gunnar J\u00f8rgensen Gruppeleder FrP "
}