{
  "dokument_id": "344388aa-47f5-5e40-a93e-4d8e412358ac",
  "doc_type": "case_presentation",
  "kommune": 4601,
  "tittel": "Fana gnr 13 bnr 1155 Statsminister Michelsens veg. Klage p\u00e5 avsl\u00e5tt s\u00f8knad om oppf\u00f8ring av boligblokk",
  "url": "https://bergen.kommune.no/politikere-utvalg/api/fil/bk360/11360251/Framstilling-Fana-gnr-13-bnr-1155-Statsminister-Michelsens-veg-Klage-pa-avslatt-soknad-om-oppforing-av-boligblokk",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/114369-5 Fana gnr 13 bnr 1155 Statsminister Michelsens veg. Klage p\u00e5 avsl\u00e5tt s\u00f8knad om oppf\u00f8ring av boligblokk Hva saken gjelder: Saken gjelder klage p\u00e5 avsl\u00e5tt s\u00f8knad om oppf\u00f8ring av en ny lavblokk p\u00e5 to etasjer med tilh\u00f8rende utomhusanlegg. S\u00f8knaden ble avsl\u00e5tt i vedtak datert 26.06.2024, begrunnet i at vilk\u00e5r for dispensasjon fra regulert arealform\u00e5l, krav til uteoppholdsareal og parkering og adkomst ikke var oppfylt. Avslaget er p\u00e5klaget av tiltakshaver, Desyvfjell AS v/H\u00e5kon Nesheim, i e-post datert 17.07.2024. Ansvarlig s\u00f8ker er HLM Arkitektur AS. Figur 1 - Utklipp situasjonsplan I kommuneplanens arealdel (KPA 2018), vedtatt 19.06.2019, er oms\u00f8kte eiendom lagt til byfortettingssone. I reguleringsplanen for Fana. Gnr 13 bnr 54, 68 mfl., Ny-Paradis/Paradis, felt KB4 (planid: 62570000), vedtatt 2015, er eiendommen regulert til konsentrert 1 sm\u00e5husbebyggelse. Se avslagsvedtaket \u00a7 3.1 for utfyllende planstatus. Tiltaket krever flere dispensasjoner: - Arealform\u00e5l (lavblokk i omr\u00e5de regulert til kjedet enebolig, rekkehus eller lignende). - Bestemmelser om fordeling av privat og felles uteoppholdsareal. - Bestemmelse om at parkering skal skje p\u00e5 egen tomt, for \u00e5 benytte to parkeringsplasser i fellesanlegg tilh\u00f8rende BB2 og BB3. - Plassering av avkj\u00f8rsel i strid med plankart. - Bestemmelser om parkeringsdekning i BKS3, for \u00e5 redusere denne (fra 1,2 til 0,6 plasser per 100 m2 BRA). - Bestemmelser om parkeringsdekning i BB2 og BB3, for reduksjon fra 1,06 til 0,91 plasser per 100 m2 BRA. - Bestemmelse om plassering av terrengmur minst 1 meter fra nabogrense. - Kommuneplanens arealdels bestemmelse om at minimum 10% av boliger skal v\u00e6re minst 80 m2 BRA med direkte utgang til uteareal p\u00e5 bakken. Disse dispensasjonene er oms\u00f8kt. Fagetaten vurderer ogs\u00e5 at tiltaket krever dispensasjon fra KPA 2018s bestemmelse om at gangadkomst til parkeringsplasser skal v\u00e6re universelt utformet, slik dispensasjon er ikke oms\u00f8kt. Det vises til fagnotatet for utfyllende informasjon om forholdene det kreves dispensasjon fra. Bymilj\u00f8etaten v/veiforvaltning har gitt uttale datert 22.04.2024, hvor de vurderer at \u00f8kt sykkelparkering som avb\u00f8tende tiltak b\u00f8r skje innend\u00f8rs bak l\u00e5sbar d\u00f8r og at ferdig opparbeidet privat gangvei med tilstrekkelig belysning b\u00f8r v\u00e6re sikret i tr\u00e5d med bestemmelsene f\u00f8r boligene tas i bruk. Det anbefales at det etableres snu- og man\u00f8vreringsareal p\u00e5 egen eiendom, og at det vurderes om behov for areal til sn\u00f8opplag, drenering og areal for belysning og skilt er ivaretatt ved plassering av terrengmur. Bymilj\u00f8etaten har ellers ikke merknader til dispensasjon. Bymilj\u00f8etaten v/Natur- og milj\u00f8forvaltningsseksjonen har gitt uttale datert 23.04.2024, hvor de vurderer at tiltaket ikke vil f\u00f8re til vesentlige negative konsekvenser for natur og biologisk mangfold, landskap eller friluftsliv. Det er vist til et asketre i randsonen til eiendommen, som er en sterkt truet art. Det er derfor bedt om at en arborist eller trepleier gj\u00f8r en tilstandsvurdering av treet og dets rotsone. Statens vegvesen har gitt uttale datert 12.04.2024, hvor de vurderer at de ikke har motforestillinger mot dispensasjon, men at det savnes at dispensasjonss\u00f8knaden beskriver hva dispensasjoner fra regulert bygningstypologi og parkeringsdekning ventes \u00e5 bety for trafikkomfang. Byantikvaren har gitt uttale datert 02.05.2024, hvor de uttaler at de tar til etterretning at oms\u00f8kte tiltak er innenfor rammene av det regulerte omr\u00e5det. Det gj\u00f8res oppmerksom p\u00e5 at det er lagt til grunn feil faktum for Byantikvarens uttalelse, da tiltaket ikke er i tr\u00e5d med gjeldende reguleringsplan. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Fagetaten finner at det mangler nabovarsling av dispensasjonss\u00f8knader som ble inngitt ved supplering av s\u00f8knaden. Forholdet er ikke reparert i klageomgangen. Klage: Det legges til grunn at klager ber om at vedtaket blir omgjort, slik at dispensasjon og tillatelse gis som oms\u00f8kt. 2 Klager viser til historikken i saken, og at Statsforvalteren prim\u00e6rt \u00f8nsket at det ble bygget tettere i planprosessen for reguleringsplanen. Tiltakshaver \u00f8nsker \u00e5 tilby i hovedsak mindre leiligheter som ikke er bilbasert, og har etter \u00f8nske fra ber\u00f8rte naboer valgt et bygg som er en etasje lavere enn reguleringsplanen tillater, men innenfor dens godkjente BRA. Oms\u00f8kt bygg tar bedre hensyn til naboer, og det er ikke naboklager. Klager viser til at 4 av 6 leiligheter har tilstrekkelig uteoppholdsareal, at det er tilgang til store fellesareal og kort vei til friluftsomr\u00e5de. N\u00e5r det gjelder parkering, er det HC-parkering p\u00e5 egen tomt og bygget vil disponere to plasser i nabobygg. For avkj\u00f8rselen gj\u00f8r h\u00f8yden p\u00e5 verneverdig mur at regulert avkj\u00f8rsel ikke f\u00e5r tilstrekkelig sikt, og det vises til at bebyggelsen vil ligge i en blindvei med sv\u00e6rt lite biltrafikk. Det vises ogs\u00e5 til at forslaget er mindre bilbasert. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Fagetaten er ikke negativ til at det bygges p\u00e5 eiendommen, men kan ikke gi tillatelse til tiltaket slik det foreligger. Dette er i tr\u00e5d med skriftlige anbefalinger som er gitt tidligere, b\u00e5de i forh\u00e5ndskonferanse og oppf\u00f8lgingsm\u00f8te. Tiltaket sprenger rammene for eiendommen, og klarer hverken et lempet krav til parkering og/eller gjesteparkering eller snuareal p\u00e5 egen eiendom. Uteareal har ikke s\u00e6rlig areal eller kvaliteter, og er smale og plassert mot vei. Det er en direkte sammenheng mellom utfordringene og valgte bygningsvolum/antall enheter. Det er fagetatens vurdering at bygningsvolumet b\u00f8r krympes, og antall boenheter reduseres, slik at man i st\u00f8rre grad kan ivareta dette. Hensikten med regulert form\u00e5l er \u00e5 sikre variert bebyggelse, og at omr\u00e5det er en \u00abmekler\u00bb mellom de nye blokkene og de eldre eneboligene med hageanlegg. Ved \u00e5 redusere boligmiksen mister omr\u00e5det litt av den tiltenkte karakteren. Str\u00f8kskarakteren er st\u00f8rre uteomr\u00e5der og hageanlegg, og bevaring av denne er nedfelt i reguleringsplanen. Oms\u00f8kte tiltak bryter med denne. Arealene vil heller ikke v\u00e6re skjermet, og er eksponert mot b\u00e5de vei og egen avkj\u00f8rsel/HC-parkering. N\u00e5r det gjelder parkering, er det ikke universelt utformet gangvei til parkering i nabobygg. Dette er s\u00e6rlig til ulempe for mennesker med nedsatt funksjonsevne og sm\u00e5barnsfamilier, og n\u00e5r det heller ikke er plass for av- og p\u00e5lessing ved bygget gir dette d\u00e5rlig trafikksikkerhet. Det er heller ikke snuplass p\u00e5 egen eiendom, og det er ikke vist at avkj\u00f8rselen er egnet som adkomst. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og resten av dokumentasjonen i saken, men kan ikke se at det er grunnlag for \u00e5 ta klagen til f\u00f8lge. Det avgj\u00f8rende for byr\u00e5det er at det er planlagt et tiltak som i stor grad avviker for den vedtatte reguleringsplanen. Reguleringsplanen legger opp til tre enheter, med parkering p\u00e5 egen grunn og gode uteoppholdsareal. Oms\u00f8kte tiltak har seks boenheter, med bare en HC- parkeringsplass som er plassert i avkj\u00f8rselen, det ikke er snuomr\u00e5de eller plass for av- og p\u00e5lessing p\u00e5 egen eiendom. Klager har anf\u00f8rt at de \u00f8nsker \u00e5 bygge mindre enheter, som i mindre grad blir bilbasert. Dette er positivt, men det tar ikke hensyn til at antall enheter ble valgt av en grunn, og at bygningstypologien sikrer at det ikke bare er blokker og eneboliger med store hager i omr\u00e5det. Rekkehus eller kjedet enebolig vil f.eks. kunne gj\u00f8re at barnefamilier kan bli v\u00e6rende i omr\u00e5det n\u00e5r en blokkleilighet blir for liten eller man begynner \u00e5 \u00f8nske seg en 3 hageflekk, men en enebolig enten er utenfor rekkevidde eller ikke er \u00f8nskelig. Bygningsmiksen som reguleringsplanen legger opp til blir svekket. For b\u00e5de barnefamilier og andre beboere vil det v\u00e6re \u00f8nskelig \u00e5 ha tilgang til bil, selv om man benytter kollektivtransport i det daglige. Det er heller ikke mulighet for gjesteparkering, hvilket vurderes \u00e5 v\u00e6re negativt, spesielt n\u00e5r det ikke er mulighet for \u00e5 parkere langs tilkomstveien. Byr\u00e5det vil avslutningsvis p\u00e5peke at man er positiv til at det skjer utbygging i omr\u00e5det, men mener at man m\u00e5 omprosjektere tiltaket slik at det f\u00f8lger reguleringsplanen som sikrer gode uteomhusareal og gode l\u00f8sninger for parkering. Alternativt b\u00f8r tiltakshaver vurdere en reguleringsplanprosess og i den sammenheng se p\u00e5 de erfaringene man har gjort seg med fortettingen som har funnet sted p\u00e5 Paradis for \u00e5 ta stilling til hva slags miks av boligtyper man \u00f8nsker. Byr\u00e5det kan ikke tilr\u00e5 \u00e5 ta klagen til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 26.06.2024 stadfestes. Klagen tas ikke til f\u00f8lge. Dato: 4. februar 2025 Marte Joan Monstad Christine Kahrs Fung. byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 11.10.2024 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Klage 5. Vedtak 6. Tegninger 7. Nye tegninger 8. Vegteknisk vurdering avkj\u00f8rsel 9. Uttale fra Bymilj\u00f8etaten \u2013 veiforfaltning 10. Uttale fra Bymilj\u00f8etaten \u2013 Naturforvaltning 11. Uttale fra Statens vegvesen 12. Uttalelse fra Byantikvaren 4 "
}