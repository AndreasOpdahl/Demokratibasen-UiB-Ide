{
  "dokument_id": "b75f647a-af96-5e15-8324-a1ea563cbb61",
  "doc_type": "case_presentation",
  "kommune": 4601,
  "tittel": "Bergenhus Gnr 163 Bnr 7 m.fl. M\u00f8llendal vest - Gr\u00f8nneviks\u00f8ren (arealplan-ID 19530000) - Sluttbehandling av endring av omr\u00e5deregulering",
  "url": "https://bergen.kommune.no/politikere-utvalg/api/fil/bk360/11878310/Framstilling-Bergenhus-Gnr-163-Bnr-7-m-fl-Mollendal-vest-Gronneviksoren-arealplan-ID-19530000-Sluttbehandling-av-endring-av-omraderegulering",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/56626-12 Bergenhus/\u00c5rstad gnr. 163 bnr. 7 m.fl. M\u00f8llendal vest - Gr\u00f8nneviks\u00f8ren omformingsomr\u00e5de (arealplan-ID 19530000) - Sluttbehandling av endring av omr\u00e5deregulering Kva saka gjeld: Saka gjeld sluttbehandling av endring av omr\u00e5deregulering for M\u00f8llendal vest som blei vedtatt i 2012. Omr\u00e5dereguleringa legg til rette for omforming av omr\u00e5det p\u00e5 vestsida av M\u00f8llendalselva til eit attraktivt byomr\u00e5de med bustader, barnehage, parkar og publikumsretta funksjonar. Forslaget til endring av omr\u00e5dereguleringa omfattar hovudsakleg felt S1 i gjeldande plan, eit sentralt byggeomr\u00e5de som heretter blir omtala som Gr\u00f8nneviken. Figur 1 og 2: Utsnitt av plankart for forslag til planendring til venstre og utsnitt av plankart for gjeldande omr\u00e5deregulering til h\u00f8gre. Areala i Gr\u00f8nneviken er eigd av Bergen kommune og BIR, som skal samarbeide om utvikling av omr\u00e5det med fokus p\u00e5 bymessige familiebustader og fellesskapsl\u00f8ysingar (jf. byr\u00e5dssak 1252/14). I denne prosessen har det blitt klart at det er behov for endringar i gjeldande omr\u00e5deregulering. Reguleringsendringa skal gi auka detaljeringsgrad, og vil ikkje ha krav om detaljregulering slik gjeldande omr\u00e5deregulering har. Saka har bakgrunn i fleire politiske saker, som byr\u00e5dssakene 1252/14, 1314/15, 1023/17 og 1260/20. Her er visjonar og m\u00e5l for prosjektet forankra og justert p\u00e5 ulike stadium av prosjektet. Reguleringsplanarbeidet har vore del av prosjektet Pilot Gr\u00f8nneviken, som har som m\u00e5l \u00e5 selje den ferdigregulerte tomta til marknadspris ut fr\u00e5 ein n\u00e6rare fastsett salsstrategi. Salsstrategien vil bli ferdigstilt etter vedtak av reguleringsendringa. M\u00e5let med utviklinga av Gr\u00f8nneviken er \u00e5 utvikle omr\u00e5det til eit kompakt og bymessig bustadomr\u00e5de med gode fellesareal og fellesskapsl\u00f8ysingar som gjer omr\u00e5det attraktivt for barnefamiliar. 1 Figur 3: Planomr\u00e5det vist p\u00e5 flyfoto fr\u00e5 2022. Hovudinnhaldet i planforslaget Planforslaget vidaref\u00f8rer hovudgrepet i gjeldande omr\u00e5deregulering. Det blir lagt til rette for eit mangfaldig byomr\u00e5de med om lag 29 000 m2 BRA, rundt 300 bustader, nye byrom og m\u00f8teplassar og kombinert barnehage og nabolagshus for bebuarane i omr\u00e5det. Barnehagen vil ha kapasitet til 80 barn. Planforslaget er oppdelt i ulike byggeomr\u00e5de som gir fleksibilitet og h\u00f8ve for etappevis utbygging. Byggeomr\u00e5da er vist som felt SF3 til SF9 i plankartet. Dei er fordelt p\u00e5 kvar si side av eit gjennomg\u00e5ande byrom. Det er lagt opp til h\u00f8g, men stadtilpassa utnyttingsgrad. Byggeh\u00f8gdene varierer mellom ein og seks etasjar. Siktlinjene fr\u00e5 M\u00f8llendal gravplass blir tatt vare p\u00e5 gjennom tverrforbindelsar fr\u00e5 sydvest til nordaust. Mellomrom i bygningsmassen gir gjennomsyn p\u00e5 tvers av omr\u00e5det og sikrar solforhold i by- og gardsrom. 2 Figur 4: Utsnitt av illustrasjonsplan. Planforslaget legg opp til at Gr\u00f8nneviken prim\u00e6rt skal vere eit bustadomr\u00e5de, men det er \u00f2g opna for forretning, serveringsstader og \u00e5lmennyttige f\u00f8rem\u00e5l i f\u00f8rste etasje langs M\u00f8llendalsveien. Arealet for n\u00e6ring kan vere opp til 3000 m2. To sentrale stader i planomr\u00e5det skal innehalde n\u00e6rings- og servicefunksjonar som tener n\u00e6rmilj\u00f8et og parkane. Det er p\u00e5 det sentrale torget og nordenden av det indre byrommet. M\u00e5lsetninga om delings\u00f8konomi blir sikra gjennom krav til fellesareal i kvart byggeomr\u00e5de, eit nabolagshus i sambruk med barnehagen og eit samla parkeringsanlegg for heile omr\u00e5det. Dei mest aktive og sosiale innand\u00f8rs fellesromma skal plasserast p\u00e5 bakkeplan, langs M\u00f8llendalsveien og det indre byrommet, n\u00e6r felles inngangsparti eller uteomr\u00e5de. Byromma i planomr\u00e5det skal ha plantar, leikeapparat og bord og benkar. Gatetunprinsippet skal fremje sosiale, innbydande uteareal samtidig som n\u00f8dvendig k\u00f8yring er tillate. 3 Parkeringsdekninga for bil er f\u00f8resl\u00e5tt til maksimalt 70 plassar, som svarar til om lag 0,25 plassar per 100 m2 bustad. Plassane skal etablerast i felles anlegg under bakken. Planforslaget legg elles til rette for sykkel, gonge og kollektivbruk. Trafikksystemet i planomr\u00e5det er l\u00f8yst med to inn- og utk\u00f8yringar utan gjennomk\u00f8yring for personbilar. Den eine er aust ved Elveplassen (TO1 i plankartet), med einvegs trafikk rundt felt SF3. Parkeringsanlegget for bustadene blir lokalisert her, med kort veg til hovudvegnettet. Den andre er vest ved Strandparken (V4 og PA1 i plankartet). Planprosess og medverknad Den aktuelle tomta var del av den internasjonale arkitekt- og byutviklingskonkurransen Europan i 2014, med m\u00e5l om \u00e5 fremje innovative byutviklingsl\u00f8ysingar. Vinnarforslaget \u00abOur city, our Collective\u00bb av Lala T\u00f8yen/K\u00e5mm\u00e5n Arkitekter la grunnlaget for vidare utvikling av omr\u00e5det Gr\u00f8nneviken med fokus p\u00e5 sosialt mangfald, berekraft, delekultur og gr\u00f8n mobilitet. Planarbeidet blei starta opp i 2018, og blei lagt ut til h\u00f8yring og offentleg ettersyn i 2020. Ut fr\u00e5 innspela blei det gjort fleire endringar i planforslaget, mellom anna justeringar for \u00e5 opne opp mot elve- og strandparkene, byggeh\u00f8gder, oppdeling av kvartal og kvalitetar i offentlege rom. Vidare blei det lagt til rette for delingskonsept, det blei gjort justeringar knytt til krigsminnet \u00abBetongst\u00f8periet\u00bb (Belsen-bygget), og det blei avklart sp\u00f8rsm\u00e5l knytt til infrastruktur og plassering av barnehage. Etter at \u00abBetongst\u00f8periet\u00bb brann ned i 2024 blei rammene innafor felt SF4 i plankart endra og det blei gjennomf\u00f8rt ei ny, avgrensa h\u00f8yring. F\u00f8resl\u00e5tt ny l\u00f8ysing tar i stor grad vare p\u00e5 form, volum og fotavtrykk fr\u00e5 det opphavlege bygget. Parallelle prosessar Bopilot Samtidig med planarbeidet blei prosjektet Bopilot gjennomf\u00f8rt i samarbeid med Trondheim kommune og forskarar ved NTNU og SINTEF. Prosjektet tok f\u00f8re seg kommunane sin rolle som p\u00e5drivar for alternative bustadl\u00f8ysingar. Byarkitekten (som no ligg innunder Plan- og bygningsetaten) gjennomf\u00f8rte fleire aktivitetar i regi av prosjektet. Innspel fr\u00e5 desse aktivitetane og fr\u00e5 m\u00f8te med forskargruppa er innarbeidd i planforslaget. Forprosjekt for elveparken og strandparken Bymilj\u00f8etaten starta i 2022 arbeidet med utviklinga av elve- og strandparken i M\u00f8llendal. Parkane skal inng\u00e5 i det offentlege nettverket av byrom og bl\u00e5gr\u00f8ne strukturar. Prosjektet skal bidra til reinare vatn, betra biologisk mangfald og attraktive, sj\u00f8n\u00e6re parkomr\u00e5de. Det er lagt vekt p\u00e5 \u00e5 sikre ein god samanheng mellom Gr\u00f8nneviken og parkomr\u00e5da. Avhengigheiter og tilrettelegging for etappevis utbygging Det er s\u00e6rleg fire viktige forhold som vil avgjere tidspunkt og rekkef\u00f8lgje for utbygginga av Gr\u00f8nneviken. Det er: \u2022 Handtering av forureina grunn. \u2022 Flytting av helikopterbase. \u2022 Etablering av barnehage. \u2022 Opprusting av avlaupspumpestasjon og implementering av permanent renovasjonsl\u00f8ysing. Tiltak mot forureina grunn m\u00e5 gjennomf\u00f8rast f\u00f8r bygging kan starte. Vidare m\u00e5 helikopterbasen som i dag er i Gr\u00f8nneviken avviklast f\u00f8r bustader kan bli tatt i bruk p\u00e5 grunn av st\u00f8yomsyn. Det har vore ein f\u00f8resetnad sidan kommunedelplanen blei vedtatt i 2007. Det er vedtatt reguleringsplan for ny helikopterbase p\u00e5 nordsida av Store lungeg\u00e5rdsvann. 4 Barnehagen i planforslaget er viktig for M\u00f8llendal sin sosiale infrastruktur og avgjerande for \u00e5 trekke barnefamiliar til omr\u00e5det. Eksisterande avlaupspumpestasjon i omr\u00e5det m\u00e5 oppgraderast teknisk og estetisk for \u00e5 redusere luktutfordringar og tilpasse anlegget til den nye situasjonen. Med utgangspunkt i desse forholda er det f\u00f8resl\u00e5tt oppdaterte rekkef\u00f8lgjekrav som legg opp til at utbygginga kan starte i s\u00f8raust ved Elveplassen og gradvis ferdigstillast mot nordvest. D\u00e5 kan tilkomst til omr\u00e5det ved felt V4 og ledige areal i den nordlege delen av omr\u00e5det nyttast til anleggsaktivitet. Tidspunkt for oppfylling av viktige planpremiss som til d\u00f8mes barnehage er knytt opp til bruksl\u00f8yve for eit n\u00e6rare fastsett tal bustader. Rekkef\u00f8lgjekrava sikrar viktige funksjonar og legg til rette for ein gradvis utvikling, men er samtidig utforma med tanke p\u00e5 \u00e5 gi utbyggar ein viss fleksibilitet til \u00e5 ta avgjerder som er hensiktsmessig for gjennomf\u00f8ringa av prosjekta. Planstatus og overordna f\u00f8ringar: I Kommuneplanens arealdel (KPA) 2018 er planomr\u00e5det sett av til byfortettingssone (BY2) og gr\u00f8nstruktur. Planomr\u00e5det ligg innafor gul sone for luftkvalitet. I Kommunedelplan for Store Lungeg\u00e5rdsvann s\u00f8ndre del (arealplan-ID 16850000) fr\u00e5 2007 g\u00e5r det fram at Gr\u00f8nneviken skal nyttast til bustad, barnehage og friomr\u00e5de langs vatnet. Kommunedelplanen stiller mellom anna krav om at gang- og sykkelnettet skal utviklast, at arkitekturen skal ha h\u00f8g kvalitet og at det skal bli lagt vekt p\u00e5 stadkarakteren, at det skal bli lagt til rette for publikumsretta funksjonar og at det skal vere \u00e5lmenn tilgang til vatnet og parkomr\u00e5da. Fagetaten si vurdering og tilr\u00e5ding: PBE har som fagetat utarbeidd eit grundig fagnotat i saka. I det f\u00f8lgjande er berre dei viktigaste vurderingane gjort greie for. For meir detaljerte opplysingar om PBE sine vurderingar blir det vist til fagnotatet i sin heilskap. Funksjonar i omr\u00e5det PBE viser til at det i gjeldande omr\u00e5deregulering er fastsett at 50-75 % av arealet i planomr\u00e5det skal nyttast til bustadf\u00f8rem\u00e5l, og minst 25 % til barnehage, n\u00e6ring eller tenesteyting. PBE viser til at n\u00e6ring og service som tener n\u00e6rmilj\u00f8et og friomr\u00e5da kan vere positivt, og at det derfor er stilt krav om slike funksjonar p\u00e5 to sentrale stader i planomr\u00e5det. PBE vurderer at strengare krav til meir n\u00e6ring ut over dette kan vere risikabelt. Det er fare for at lokale kan st\u00e5 tomme, eller at omr\u00e5det vil konkurrere med M\u00f8llendalsallmenningen, som er planlagt som hjarte i nabolaget. Det kan \u00f2g p\u00e5verke trafikksituasjonen i omr\u00e5det, s\u00e6rleg i samband med varelevering og avfallsl\u00f8ysing. For \u00e5 sikre varierte bustadformer og eit trygt milj\u00f8, tilr\u00e5r PBE at det blir lagt vekt p\u00e5 \u00e5 oppretthalde ein h\u00f8g del bustader slik det g\u00e5r fram av planforslaget. PBE viser til at krav om fellesareal i byggefelta legg til rette for arealeffektivitet og bukvalitet, s\u00e6rleg for barnefamiliar. Krav til opne f\u00f8rsteetasjar bidrar til levande nabolag. H\u00f8ge f\u00f8rsteetasjar langs M\u00f8llendalsveien gir fleksibilitet for framtidig transformasjon til n\u00e6ring dersom kundegrunnlaget aukar, sj\u00f8lv om det kan redusere talet p\u00e5 bustader. Arkitektur, byform og estetikk PBE viser til at planomr\u00e5det ligg i byfortettingssona (BY2) i KPA 2018 der det er krav om h\u00f8g tettleik og kvalitet, stadtilpassing, finmaska byromsnett og byggeh\u00f8gder tilpassa omr\u00e5det. I samsvar med gjeldande Arkitektur- og byformingsstrategi skal prinsippa om ein vakker, s\u00e6rprega, inkluderande og gr\u00f8n bydel styre byutviklinga. PBE viser til at planforslaget fastset byromsstruktur og konkretiserer kvalitetskrav for \u00e5 legge til rette for \u00f8nska utvikling. Det er lagt vekt p\u00e5 \u00e5 sikre attraktive gangforbindelsar og 5 m\u00f8teplassar og visuelle koplingar til parkane, strandpromenaden, gravplassen og M\u00f8llendalsallmenningen. PBE viser til at det er lagt opp til ein h\u00f8g, men forsvarleg utnytting, s\u00e6rleg med tanke p\u00e5 solforhold. Kvalitetskrava er supplert med arkitektoniske og estetiske prinsipp som skal rettleie i prosjektutviklinga. PBE vurderer at planforslaget gir tydelege f\u00f8ringar om kvalitet samtidig som det er opna for fleksibilitet for at l\u00f8ysingar kan tilpassast under detaljprosjektering av bygg og byrom. Kulturminneverdiar knytt til det tidlegare Bergen Betongst\u00f8peri I felt SF4 i plankartet l\u00e5g Bergen Betongst\u00f8peri (\u00abBelsenbygget\u00bb). Det var et viktig kulturminne fram til det brann ned natt til 03.04.2024. Eit av hovudm\u00e5la med planforslaget var \u00e5 gi rammer for korleis dette bygget skulle handterast. PBE viser til at eit sentralt sp\u00f8rsm\u00e5l etter at bygget brann ned har vore korleis kulturminneverdiane i SF4 skal vidaref\u00f8rast etter brannen. F\u00f8r brannen var det f\u00f8resl\u00e5tt \u00e5 verne bygget gjennom tilpassa bruk som barnehage og nabolagshus, d\u00e5 det ville ha skapt ein transformasjon som balanserte vern med moderne bruk. Etter brannen er det f\u00f8resl\u00e5tt ei ny l\u00f8ysing der barnehage og nabolagshus blir vidaref\u00f8rt, samtidig som det blir lagt til rette for opptil seks rekkehus som blir spesielt tilrettelagt for barnefamiliar. PBE vurderer at det vil ivareta omsynet til kulturmilj\u00f8et og dei prinsippa som er viktige for omr\u00e5det sin identitet. Det er sikra at bygget vil ha fasadematerial som teglstein og synleg trekonstruksjon som skal referere til det opphavlege bygget og knytte den nye utforminga til omr\u00e5det sin historiske karakter. Delingskonsept PBE viser til at det har vore eit m\u00e5l \u00e5 utvikle Gr\u00f8nneviken med utstrakt bruk av dele- og sambruksl\u00f8ysingar. PBE viser til at det med 300 bustader er eit stort potensial for deling, og at det vil bidra til sosial berekraft. I planprosessen er det sett til andre prosjekt med h\u00f8g grad av delel\u00f8ysingar, som Vindm\u00f8llebakken i Stavanger og Wohnprojekt Wien i Austerrike. Det er til sluttbehandling f\u00f8resl\u00e5tt 200 m2 fellesareal per byggefelt i dei st\u00f8rste felta, 150 m2 i SF6 og SF 9 og 100 m2 i SF3, totalt 1000 m2. Det er l\u00e5gare enn opphavleg forslag for \u00e5 halde kostnadene nede og oppn\u00e5 ein meir effektiv utbygging. PBE viser til at planforslaget gir fleksible rammer for korleis delingskonseptet kan bli utvikla vidare. Bustadsamansetning og studentbustader PBE viser til at planforslaget legg til rette for eit mangfald av bebuarar ved at det blir stilt krav om bustader i variert storleik i tr\u00e5d med KPA 2018. PBE viser til at planforslaget ikkje legg til rette for studentbustader, men at det allereie er 720 studentbustader i nabofeltet. PBE tilr\u00e5r derfor at det ikkje blir etablert fleire studentbustader i Gr\u00f8nneviken-omr\u00e5det, s\u00e6rleg p\u00e5 grunn av m\u00e5let om \u00e5 legge til rette for stabile bumilj\u00f8 for barnefamiliar. Uteopphaldsareal PBE viser til at planforslaget legg til rette for varierte uteopphaldsareal p\u00e5 gardsrom, torg, gatetun, parkar og barnehagen sitt uteopphaldsareal, som vil vere tilgjengeleg utanom barnehagen si opningstid. PBE viser til at planlagd uteopphaldsareal ligg godt over minimumskravet i KPA. PBE viser til at solstudiar viser at korleis bygningsvoluma blir utforma har mykje \u00e5 seie for at uteopphaldsareala f\u00e5r tilstrekkeleg sollys. Mobilitet og parkering PBE viser til at Gr\u00f8nneviken ligg sv\u00e6rt sentralt til n\u00e6r Bybanen, bussforbindelsar, hovudsykkelveinettet og eit finmaska gangnett. Forholda ligg derfor godt til rette for \u00e5 velje desse transportformene. PBE viser til at ein sentral f\u00f8resetnad fr\u00e5 gjeldande omr\u00e5deregulering er \u00e5 hindre auka biltrafikk i M\u00f8llendalsveien. Vegen er einaste tilkomstpunktet for lokaltrafikk til omr\u00e5det, og ein viktig tverrforbindelse i Bergensdalen som mellom anna gir tilkomst til sjukehusomr\u00e5det. Vegen har avgrensa kapasitet og f\u00e5 h\u00f8ve for utbetring. Dette hovudm\u00e5let blir vidaref\u00f8rt med planforslaget. PBE viser til at planforslaget 6 styrkar gangnettet og prioriterer g\u00e5ande og syklande. Det vil bli tilgang for varelevering. Dette vil ogs\u00e5 gi eit trygt og attraktivt utemilj\u00f8 for bebuarane, samtidig som naudetatar og n\u00f8dvendig varetransport blir ivaretatt. N\u00e5r det gjeld parkeringsdekning viser PBE til at det er vurdert ut fr\u00e5 omr\u00e5det sine konkrete utfordringar og ut fr\u00e5 omsynet til berekraftig mobilitet. PBE viser til at KPA 2018 tilseier at det skal vere minimum 0,4 parkeringsplassar per 100 m2 bustad, noko som svarar til om lag 110 plassar. P\u00e5 grunn av utfordringane i omr\u00e5det tilr\u00e5r PBE ein reduksjon til maksimalt 70 plassar, som svarar til om lag 0,25 plassar per 100 m2 bustad. PBE viser til at M\u00f8llendalsveien ikkje toler meir trafikk, og at store underjordiske parkeringsanlegg vil vere dyre og teknisk krevjande p\u00e5 grunn av forureina grunn og h\u00f8g grunnvasstand. Slike anlegg vil \u00f2g f\u00e5 konsekvensar for uteomr\u00e5da, mellom anna ved at det ikkje vil bli h\u00f8ve til \u00e5 plante tre. Vidare viser PBE til at ein avgrensa parkeringsl\u00f8ysing vil bidra til \u00e5 halde bukostnadene nede og sikre sosial og milj\u00f8messig berekraft. PBE viser til at gjeldande omr\u00e5deregulering ogs\u00e5 opnar for \u00e5 etablere eit st\u00f8rre parkeringsanlegg i fjell p\u00e5 den andre sida av M\u00f8llendalsveien, som kan vurderast for framtidige behov. Bergen kommune eig dessutan eit eksisterande fjellanlegg lenger vest i M\u00f8llendalsveien som kan bli vurdert tatt i bruk som del av ein heilskapleg parkeringsl\u00f8ysing for heile nabolaget. Tilpassing til eksisterande avl\u00f8psanlegg og renovasjonsl\u00f8ysing PBE viser til at den eksisterande pumpestasjonen p\u00e5 Gr\u00f8nneviks\u00f8ren er ein sentral del av avlaupssystemet i Bergen kommune. Pumpestasjonen blei opphavleg etablert for \u00e5 ligge i eit n\u00e6ringsomr\u00e5de, som er utfordrande n\u00e5r omr\u00e5det no skal transformerast til eit bustadomr\u00e5de. PBE viser til at fleire l\u00f8ysingar har blitt vurdert i samarbeid med Bergen vann for \u00e5 finne den beste m\u00e5ten \u00e5 handtere desse utfordringane p\u00e5. Det er konkludert med at pumpestasjonen blir verande der den er i dag, d\u00e5 kostnadane og driftsutfordringane ved flytting er vurdert som for h\u00f8ge. I samarbeid med Bergen vann og BIR er det avklart at pumpestasjonen kan samlokaliserast med ein ny avfallsstasjon for eit felles r\u00f8rbasert renovasjonssystem som dekker heile Gr\u00f8nneviken. PBE vurderer at samlokaliseringa av pumpestasjon og avfallsstasjon er ei effektiv l\u00f8ysing som er i samsvar med m\u00e5la i KPA 2018 om ein trafikksikker og berekraftig renovasjonsl\u00f8ysing med minimalt beslag p\u00e5 uteareal. Klima og milj\u00f8 PBE viser til at alle planforslag skal gjere greie for tiltak som kan minimere energibruk og klimagassutslepp, og for val av energil\u00f8ysingar og bygningsmaterial. PBE viser til at planforslaget sitt st\u00f8rste bidrag til reduksjon av klimagassutslepp er knytt til gjenbruk og utvikling av eit tidlegare industriomr\u00e5de, og prioritering av mjuke trafikantar, kollektivtransport og l\u00e5g parkeringsdekning. Buformer som fremjar deling av areal og ressursar er \u00f2g eit viktig berekraftig grep. PBE viser vidare til at gjenbruk var ein viktig del av planen knytt til Betongst\u00f8periet fram til det brann ned. Ut over dette skal eksisterande pumpestasjon opprustast. Det store verkstadanlegget midt i planomr\u00e5det (Bl\u00e5bygget) m\u00e5 rivast for \u00e5 gjere transformasjonen av omr\u00e5det mogleg. Ombrukskartlegging som er utf\u00f8rt i samband med planarbeidet viser at mykje av materiala likevel kan nyttast om att. PBE viser til at planforslaget legg til rette for solenergianlegg og at nye bygg skal knytast til fjernvarme. Det blir stilt krav om at fasadar skal ha haldbare material. PBE vurderer at planforslaget gir gode rammer for \u00e5 redusere energibruk og klimagassutslepp i tr\u00e5d med KPA 2018. 7 Risiko og s\u00e5rbarheit (ROS) Risiko og s\u00e5rbarheit blei greia ut i samband med gjeldande omr\u00e5deregulering, og PBE viser til at reguleringsendringa ikkje f\u00f8rer til endringar som f\u00e5r verknad for konklusjonane i ROS- analysane der. I arbeidet med reguleringsendringa er det likevel gjort nye og meir utdypande vurderingar knytt til grunnforureining, flaum, luktrisiko, trafikkavvikling og anleggsfase. N\u00e5r det gjeld grunnforureining viser PBE til at utgreiingar viser at konsentrasjonen av milj\u00f8gifter i toppjord g\u00e5r over akseptable niv\u00e5 for bustad- og parkomr\u00e5de og at tiltak er n\u00f8dvendig for \u00e5 sikre akseptabel milj\u00f8stand. PBE viser til at utbygging i Gr\u00f8nneviken er vurdert som forsvarleg, men at det krev tiltak. Forslaget til tiltaksplan viser at det er behov for eit omfattande arbeid knytt til masseutskifting. Planforslaget stiller krav om at tiltaka mot forureina grunn blir gjennomf\u00f8rt f\u00f8r f\u00f8rste byggetrinn. PBE vurderer at dette b\u00f8r handterast i ein operasjon og prim\u00e6rt av ein akt\u00f8r for \u00e5 sikre trygg gjennomf\u00f8ring og redusert belasting for nabolaget. N\u00e5r det gjeld klimatilpassing viser PBE til at etablering av Elveparken er eit kritisk tiltak for \u00e5 redusere flaum- og erosjonsfare. Det er vidare viktig \u00e5 sikre opne areal for \u00e5 sikre tilstrekkeleg overvasshandtering ettersom grunnforholda gjer at overvatn ikkje kan infiltrerast direkte i bakken. N\u00e5r det gjeld luktrisiko knytt til pumpestasjonen viser PBE til at det g\u00e5r fram av luktspreiingsanalysen at det i periodar kan oppst\u00e5 store luktutfordringar, men at ordin\u00e6re tekniske tiltak kan betre situasjonen. Bebuarane n\u00e6rast anlegget vil kunne oppleve lukt til tider. PBE viser til at dette omr\u00e5det har andre gode kvalitetar som kveldssol, utsikt og n\u00e6rleik til park og sj\u00f8 som veg opp for ulempa. PBE viser vidare til at utfordringane blir mindre enn vanlege grenseverdiar i utsleppsl\u00f8yve. PBE vurderer situasjonen som forsvarleg dersom n\u00e6rare skildra tiltak blir gjennomf\u00f8rt. Naturmangfald PBE viser til at planforslaget legg opp til utvikling av eit omr\u00e5de som fram til no har vore nytta til industri, lager og massehandtering. Det er i dag ingen natur i omr\u00e5det, og sj\u00f8botnen er \u00f2g sterkt prega av menneskeleg aktivitet. Det er etablert noko vegetasjon langs sj\u00f8en og elva som blir kartlagt i samband med parkprosjekta. Sj\u00f8botnen er nyleg restaurert gjennom prosjektet \u00abRenere Havn Bergen\u00bb. PBE har vurdert planforslaget opp mot prinsippa i naturmangfaldlova, jf. \u00a7 7, jf. \u00a7\u00a7 8 til 12, og vurderer at dei er tilstrekkeleg f\u00f8lgt i planarbeidet. Konklusjon og tilr\u00e5ding til vedtak: PBE tilr\u00e5r f\u00f8lgjande vedtak: 1. I medhold av plan- og bygningsloven \u00a7\u00a7 12-2 og 12-12, vedtas f\u00f8lgende forslag til reguleringsendring av omr\u00e5deregulering: a. Bergenhus Gnr 163 Bnr 7 m.fl. M\u00f8llendal vest \u2013 Gr\u00f8nneviken omformingsomr\u00e5de, Reguleringsplan, arealplan-ID vist p\u00e5 plankart, sist datert 20.11.2024 b. Tilh\u00f8rende reguleringsbestemmelser, sist datert 20.11.2024 \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. 8 Byr\u00e5det si vurdering og tilr\u00e5ding/konklusjon: Byr\u00e5det vil f\u00e5 fart p\u00e5 utviklinga av Bergen, og Gr\u00f8nneviken er eit viktig transformasjonsomr\u00e5de som vil gi mange nye bustader sentralt i Bergen. Planomr\u00e5det ligg i gang- og sykkelavstand til Bergen sentrum, og det er kort gangavstand til Fl\u00f8en bybanestopp ved M\u00f8llendal. Planlagt bystrand og Lungeg\u00e5rdspark p\u00e5 nordaust-sida av Store Lungeg\u00e5rdsvann vil saman med elve- og strandparken i planforslaget gi tilgang til attraktive gr\u00f8ntomr\u00e5de b\u00e5de for dei nye bustadene og for n\u00e6rmilj\u00f8et. Bergen kommune og BIR eig areala i planomr\u00e5det, og planforslaget er utarbeida som del av prosjektet Pilot Gr\u00f8nneviken. Prosjektet har hatt som m\u00e5l \u00e5 selje den ferdigregulerte tomta til marknadspris ut fr\u00e5 ein n\u00e6rare fastsett salsstrategi. Salsstrategien vil bli ferdigstilt etter vedtak av reguleringsendringa. Byr\u00e5det viser til at det gir kommunen eit unikt h\u00f8ve til \u00e5 fastsetje rammene for utviklinga av omr\u00e5det, samtidig som det blir lagt til rette for sal av ei sv\u00e6rt attraktiv ferdigregulert tomt. M\u00e5let med utviklinga av Gr\u00f8nneviken er \u00e5 utvikle omr\u00e5det til eit kompakt og bymessig bustadomr\u00e5de med gode fellesareal og fellesskapsl\u00f8ysingar som gjer omr\u00e5det attraktivt for barnefamiliar. Det har vore eit pilotomr\u00e5de for utvikling av innovative fellesskapsl\u00f8ysingar der deling av areal og tenester kan gi betre bukvalitet, redusere bukostnader og fremme effektiv arealbruk. Byr\u00e5det vurderer at planforslaget legg til rette for oppfylling av desse m\u00e5la, og ser det som positivt at prosjektet kan bidra til \u00e5 vise nye l\u00f8ysingar for \u00e5 m\u00f8te dagens utfordringar knytt til behovet for fleire og varierte bustader, og at areala som kan byggast ned er knappe. Byr\u00e5det sluttar seg i all hovudsak til PBE sine vurderingar, men vil kommentere nokre punkt. Luktulemper fr\u00e5 pumpestasjon i felt KBA Det er i dag ein pumpestasjon p\u00e5 Gr\u00f8nneviks\u00f8ren som er ein sentral del av avlaupssystemet i Bergen kommune. Pumpestasjonen blei opphavleg etablert for \u00e5 ligge i eit n\u00e6ringsomr\u00e5de, men blir ei utfordring n\u00e5r omr\u00e5det no skal transformerast til eit bustadomr\u00e5de. Luktspreiingsanalyse som er utf\u00f8rt i samband med planarbeidet viser at det i periodar kan vere store utfordringar knytt til lukt fr\u00e5 anlegget. Bebuarane n\u00e6rast anlegget, s\u00e6rleg i felt SF8 vil til tider kunne oppleve lukt. Tekniske tiltak kan betre situasjonen, og det er stilt krav om det i forslaget til planf\u00f8resegner. PBE har i samarbeid med Bergen vann vurdert fleire l\u00f8ysingar, og det er konkludert med at pumpestasjonen blir verande der den er i dag, d\u00e5 kostnadane og driftsutfordringane ved flytting er vurdert som for h\u00f8ge. PBE har vurdert at det er forsvarleg med dei krava som blir stilt til utbetring og avstand i planforslaget. Byr\u00e5det er opptatt av at det blir sikra gode kvalitetar for dei nye bustadene i omr\u00e5det. Byr\u00e5det vurderer at problemstillinga er tilfredsstillande l\u00f8yst i planforslaget, men ser at det uavhengig av planforslaget b\u00f8r vurderast om anlegget b\u00f8r flyttast fr\u00e5 omr\u00e5det. Helikopterbase Det er ein f\u00f8resetnad for gjennomf\u00f8ring av planforslaget at helikopterbasen til Helse Bergen blir flytta fr\u00e5 omr\u00e5det. Det er vedtatt reguleringsplan for ny base p\u00e5 nordsida av Store lungeg\u00e5rdsvann. Helikopterbasen har ein sv\u00e6rt viktig funksjon for beredskap og helsetenester for Bergen og regionen, og byr\u00e5det ser det som avgjerande at areal til helikopterbase blir sikra fram til ny base er p\u00e5 plass. Byr\u00e5det forventar at Helse Bergen har ei framdrift i denne prosessen i tr\u00e5d med gjeldande avtale for Gr\u00f8nneviken, slik at b\u00e5de gjennomf\u00f8ring av ny helikopterbase og den \u00f8nska utviklinga av Gr\u00f8nneviken ikkje blir ytterlegare forseinka. Arkitektur og utforming Byr\u00e5det \u00f8nskjer \u00e5 skape ein vakker by, der det blir lagt vekt p\u00e5 kulturhistorisk og stadstilpassa arkitektur som tar vare p\u00e5 Bergen sitt s\u00e6rpreg. Byr\u00e5det ser at det er arbeidd mykje med dette i planforslaget, og det er utarbeidd formingsrettleiar som er innarbeidd i 9 planskildringa. Vidare er det gitt fleire f\u00f8resegner som sikrar god arkitektonisk kvalitet p\u00e5 dei nye bygga og uteromma. Det er mellom anna stilt krav om at ingen bygg skal ha fasadar med heildekkande glas eller plater, og dei skal ha materiale av god kvalitet som tre, teglstein og puss. Det er vidare gitt f\u00f8resegner om variert taklandskap og utforming av balkongar. Byr\u00e5det vurderer at planforslaget sikrar at ny busetnad f\u00e5r h\u00f8g kvalitet og at den er tilpassa omgivnadene. Parkering Planomr\u00e5det har utfordringar knytt til forholda i grunnen med forureining og ustabile masser. Ut fr\u00e5 KPA 2018 skal det vere minimum 0,4 parkeringsplassar per 100 m2 bustad, noko som svarar til om lag 110 plassar. P\u00e5 grunn av utfordringane i omr\u00e5det kan det vere tilr\u00e5deleg og ikkje legge til rette for meir enn 70 plassar, som svarar til om lag 0,25 plassar per 100 m2 bustad. Grunngjevinga for det er at M\u00f8llendalsveien ikkje toler meir trafikk, og at store underjordiske parkeringsanlegg vil vere dyre og teknisk krevjande p\u00e5 grunn av forureina grunn og h\u00f8g grunnvasstand. Slike anlegg vil \u00f2g f\u00e5 konsekvensar for uteomr\u00e5da. H\u00f8gare parkeringsdekning vil kunne auke kostnadane for utvikling av tomtene. Byr\u00e5det er opptatt av at det blir sikra nok parkeringsplassar d\u00e5 mange har behov for \u00e5 k\u00f8yre bil for \u00e5 f\u00e5 kvardagslogistikken til \u00e5 g\u00e5 opp. Byr\u00e5det ser derfor at det er hensiktsmessig \u00e5 auke parkeringsdekninga noko i denne saka, fr\u00e5 PBE sitt forslag, og opp til KPA 2018 med 0,4 og d\u00e5 inntil om lag 110 plassar. Planomr\u00e5det ligg sv\u00e6rt sentralt til, men det vil framleis vere h\u00f8ve for dei som treng det \u00e5 ha tilgang til bil. Prosjektet er eit pilotprosjekt for delel\u00f8ysingar, og det vil bli lagt til rette for felles bruk av parkeringsplassar. Plangrepet er programmert ut fr\u00e5 ein f\u00f8resetnad om fellesskapsl\u00f8ysingar som har gitt h\u00f8ve for eit arealeffektivt plangrep med h\u00f8g utnytting. Dei uteopphaldsareala som ligg inne i planforslaget er derfor heilt avgjerande for \u00e5 forsvare desse f\u00f8resl\u00e5tte l\u00f8ysingane. Byr\u00e5det viser \u00f2g til at gjeldande omr\u00e5deregulering ogs\u00e5 opnar for \u00e5 etablere eit st\u00f8rre parkeringsanlegg i fjell p\u00e5 den andre sida av M\u00f8llendalsveien, som kan vurderast for framtidige behov. Bergen kommune eig dessutan eit eksisterande fjellanlegg lenger vest i M\u00f8llendalsveien som kan bli vurdert tatt i bruk som de av ein heilskapleg parkeringsl\u00f8ysing for heile nabolaget. Byr\u00e5det vurderer med dette at parkering er tilfredsstillande l\u00f8yst for omr\u00e5det. Studentbustader Byr\u00e5det har eit m\u00e5l om at Bergen skal vere Norges beste studentby. Det er eit stort behov for studentbustader i Bergen, og byr\u00e5det er opptatt av \u00e5 legge til rette for fleire studentbustader. Gr\u00f8nneviken er i utgangspunktet eit eigna omr\u00e5de for studentbustader, med sentral plassering n\u00e6rt utdanningsinstitusjonane. Byr\u00e5det viser til at det i planprosessen har blitt vurdert om det skal bli lagt til rette for studentbustader. Det har blitt konkludert med at det er viktigare \u00e5 legge til rette for andre typar bustader i dette planomr\u00e5det for \u00e5 skape ein variert bustadsamansetning. Det er allereie bygd ut over 700 studentbustader p\u00e5 nabotomta. Byr\u00e5det sluttar seg til dette for \u00e5 legge til rette for stabile bumilj\u00f8 for barnefamiliar. Konklusjon Med bakgrunn i det som er nemnd over tilr\u00e5r byr\u00e5det \u00e5 vedta planforslaget. Grunngjeving for \u00e5 legge saka fram for bystyret: Etter plan- og bygningslova \u00a7 3-3, andre ledd, ligg det til bystyret sj\u00f8lv \u00e5 vedta reguleringsplan, jf. \u00a7 12-12. Det gjeld \u00f2g endring av reguleringsplan, jf. \u00a7 12-14 f\u00f8rste ledd. Unntaket i \u00a7 12-14 andre ledd om h\u00f8ve til \u00e5 delegere mynda til \u00e5 treffe vedtak kjem ikkje til bruk ettersom forslaget til endring av omr\u00e5dereguleringa g\u00e5r ut over hovudrammene i omr\u00e5dereguleringa. Utval for milj\u00f8 og byutvikling skal gi innstilling i saka. 10 Byr\u00e5det innstiller til bystyret \u00e5 fatte f\u00f8lgjande vedtak: Med heimel i plan- og bygningslova \u00a7 12-12, jf. \u00a7 12-14 f\u00f8rste ledd blir f\u00f8lgjande forslag til endring av omr\u00e5deregulering vedtatt: 1. Bergenhus/\u00c5rstad, gnr. 163 bnr. 7 m.fl. M\u00f8llendal vest \u2013 Gr\u00f8nneviken omformingsomr\u00e5de. Arealplan-ID 19530000, vist p\u00e5 plankart datert 20.11.2024. 2. Tilh\u00f8yrande reguleringsf\u00f8resegner datert 20.11.2024 vedtas, med endring i 4.3.9.f. til; 4.3.9.f Gr\u00f8nneviken kan ha inntil 110 felles parkeringsplasser for bil. Parkeringsplassene skal v\u00e6re felles for alle boenhetene, men inntil 20 % av boenhetene kan unntas fra kravet om tilknytning til felles bilparkeringsplasser. Dato: 25. februar 2025 Christine B. Meyer Christine Kahrs Byr\u00e5dsleiar Byr\u00e5d for byutvikling Dokumentet er godkjent elektronisk. Vedlegg: Fagnotat datert 05.12.2024, med f\u00f8lgjande vedlegg: 1. Plankart datert 20.11.2024 2. Reguleringsbestemmelser datert 20.11.2024 3. Planbeskrivelse med formingsprinsipper datert 25.11.2024 4. Illustrasjonsplan datert 22.11.2024 5. Merknadsskjema datert 25.11.2024 6. VA-rammeplan med tegningsvedlegg datert 21.11.2024 7. Tegningsvedlegg til VA-rammeplan datert 21.11.2024 8. Trafikk- og mobilitetsvurdering datert 30.09.2024 9. Tegningsvedlegg til Trafikk- og mobilitetsvurdering datert 27.09.2024 10. Renovasjonsteknisk plan datert 25.11.2024 11. Tegningsvedlegg til Renovasjonsteknisk plan 04.10.2024 12. Prinsipper for overvannsh\u00e5ndtering datert 03.06.2024 13. Milj\u00f8teknisk grunnunders\u00f8kelse og tiltaksplan datert 14.12.2023 14. Luktspredningsanalyse M\u00f8llendal, Nemko Norlab, 22.12.2023 15. Fagnotat omr\u00e5deregulering vedtatt 04.05.2012 16. ROS-analyse omr\u00e5deregulering fra 2012 datert 21.10.2008 11 "
}