{
  "dokument_id": "8f75513c-cd8c-5980-b57e-2583dc3ff7a5",
  "doc_type": "case_attachment",
  "kommune": 4601,
  "tittel": "Bymilj\u00f8etatens innspill",
  "url": "https://bergen.kommune.no/politikere-utvalg/api/fil/bk360/11745151/Bymiljoetatens-innspill",
  "tekst": " Bymilj\u00f8etaten Til Intern korrespondanse BBU - Seksjon klima, milj\u00f8 og samfunn V\u00e5r referanse: 2024/182744-7 (Arbeidssted) v/Jasmin Ighoubah Saksbehandler: Tine Beate Myklebust Neverdal Dato: 7. januar 2025 Fra Bymilj\u00f8etaten Bymilj\u00f8etatens innspill Vedr. h\u00f8ring av melding om midlertidig stenging av fiskevandring fra Fanaelven til Stendavatnet. Saken gjelder Bymilj\u00f8etaten viser til Byr\u00e5dsavdeling for byutvikling sin oversendelse av h\u00f8ringsbrev fra NVE, vedr\u00f8rende melding om midlertidig stenging av fiskevandring fra Fanaelva til Stendavatnet. NVE har mottatt melding fra Eviny Fornybar AS, datert 26.06.24, om forh\u00e5ndsvurdering av konsesjonsplikt for midlertidig stenging av fiskevandring fra Fanaelven til Stendavatnet. Det er identifisert utfordringer knyttet til utvandring av \u00e5l fra Stendavatnet. \u00c5l kan vandre inn i inntaket og turbinen i Stend kraftverk. Det jobbes med \u00e5 finne en l\u00f8sning for \u00e5 sikre \u00e5lens utvandring. Inntil permanent l\u00f8sning er p\u00e5 plass, \u00f8nsker Eviny \u00e5 holde kanalen mellom Fanaelven og Stendavatnet stengt for fiskevandring til utgangen av 2026. Bymilj\u00f8etatens innspill Kanalen mellom Fanaelva og Stendavatnet er etter hva vi kjenner til kunstig anlagt for \u00e5 overf\u00f8re vann til Stendavatnet for kraftproduksjon. En stenging av kanalen vil derfor kunne sies \u00e5 v\u00e6re en tilbakef\u00f8ring til naturlig situasjon. Langs kanalen er det f\u00e5 registrerte verdier for naturmangfold og friluftsliv. Ask og gr\u00f8nnfink er registrert som r\u00f8dlistearter i omr\u00e5det, men kan ikke knyttes til selve kanalen. Jubileumsstien krysser kanalen, men opplevelsen av traseen vil ikke endres vesentlig selv om vannet i kanalen fjernes. Det er positivt at det fokuseres p\u00e5 \u00e5l som er en sterkt truet art. Kalandsvassdraget er kjent leveomr\u00e5de for arten. Vi kjenner ikke til omfanget av \u00e5levandring fra Fanaelva til Stendavatnet, men det er positivt at denne muligheten stenges av siden vandring gjennom kraftverk/turbin kan v\u00e6re d\u00f8delig for \u00e5l. En midlertidig stenging av kanalen vil ikke p\u00e5virke m\u00e5let om god \u00f8kologisk og kjemisk status etter vannforskriften, da dette er en kunstig kanal som uansett i dag g\u00e5r t\u00f8rr i perioder med lav vannf\u00f8ring. Kalandsvannets grunneierlag har gjort oss kjent med at det er sv\u00e6rt lite fall mellom Kalandsvatnet og Konowstemma. I kartet ligger vannflaten i Kalandsvatnet og stemma p\u00e5 samme h\u00f8ydekote (53 moh). Kalandsvannets grunneierlag hevder at stemma og overf\u00f8ringen av vann til Stendavatnet p\u00e5virker vannstanden i Kalandsvatnet. Vedlagt f\u00f8lger en skisse som er laget av Tor Arne Irgens (nestleder i Kalandsvannets grunneierlag) som illustrerer flomkapasiteten ved Konowstemma. Bymilj\u00f8etaten har begrenset kompetanse p\u00e5 flomvurderinger, og vi har vanskelig for \u00e5 vurdere hvor mye stenging av overf\u00f8ringen av vann til Stendavatnet vil p\u00e5virke vannstanden i Kalandsvatnet. Det ligger flere potensielle flaskehalser for flomkapasiteten p\u00e5 strekningen. Dette omfatter kulverten under Hamrevegen (fylkesvei) og broen ved Kvernabekkvegen (kommunal vei). Bymilj\u00f8etaten vil ellers p\u00e5peke at det ble satt ut elvemusling i Fanaelva i 2024 for \u00e5 pr\u00f8ve \u00e5 reintrodusere en utd\u00f8dd art til vassdraget. Det vil derfor bli sv\u00e6rt viktig \u00e5 ta hensyn elvemuslingen ved eventuelle fremtidig tiltak ved Konowstemma i Fanaelva. Vi vil imidlertid p\u00e5peke at selve stengingen av kanalen til Stendavatnet ikke vil p\u00e5virke den utsatte elvemuslingen. Med hilsen Bymilj\u00f8etaten Lise Reinertsen - etatsdirekt\u00f8r Tom J. Sandahl - avdelingsleder Dokumentet er godkjent elektronisk. "
}