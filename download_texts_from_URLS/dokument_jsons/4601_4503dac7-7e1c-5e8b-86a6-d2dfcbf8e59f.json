{
  "dokument_id": "4503dac7-7e1c-5e8b-86a6-d2dfcbf8e59f",
  "doc_type": "case_attachment",
  "kommune": 4601,
  "tittel": "PRESENTASJON UTVALG FOR MB 30.05.24",
  "url": "https://bergen.kommune.no/politikere-utvalg/api/fil/bk360/10557124/PRESENTASJON-UTVALG-FOR-MB-30-05-24",
  "tekst": "PRESENTASJON UTVALG FOR MILJ\u00d8 OG BYUTVIKLING 30.05.24 LAKSEV\u00c5G, GNR. 122, BNR 3 MFL., BJ\u00d8RNDALSBROTET (AREALPLAN-ID 65520000) SLUTTBEHANDLING AV DETALJREGULERING Utvalgsleder og utvalg- takk for at vi fikk komme og presentere v\u00e5re argumenter i reguleringssaken som ble p\u00e5begynt i 2017. Forslagsstiller \u00f8nsker at utvalget skal innstille for bystyret \u00e5 gj\u00f8re vedtak om detaljregulering uten de to endringene byr\u00e5den foresl\u00e5r inntatt. Den f\u00f8rste endringen har sitt utgangspunkt i hensynssonen for funksjonell strandsone p\u00e5 25 meter (markert med lilla strek som vist p\u00e5 kartet). Om lag 40 m2 blir ber\u00f8rt av dette, og som konsekvens innstiller byr\u00e5den p\u00e5 at form\u00e5lsgrense og byggegrense ogs\u00e5 blir endret. Statsforvalteren har ikke innvendinger til detaljreguleringsforslaget slik det foreligger. Dette har PBE eksplisitt unders\u00f8kt for \u00e5 unng\u00e5 eventuell saksbehandlingsfeil. H\u00f8ydeforskjellen p\u00e5 20-40 meter mellom Bj\u00f8rndalsbrotet og Bj\u00f8rndalspollen tilsier at hensynet den funksjonelle strandsonen skal ivareta ikke blir uheldig p\u00e5virket av v\u00e5rt forslag. Etter at planforslaget hadde v\u00e6rt til f\u00f8rste gangs behandling ble det stilt krav om bedret landskapstilpasning til andre gangs behandling. I det nye forslaget er det lagt ned mye ressurser i nettopp dette. F\u00f8lgende er blitt gjort: 1. Trukket utbyggingen ut slik at inngrepene i kollen er redusert. 2. Lagt inn knekk p\u00e5 bygningskropper rundt kollen for \u00e5 redusere virkningen. 3. Redusert bygningsvolumet, og trappet ned byggene. 4. Trukket byggene lenger bort fra veien slik at ulempene for naboene er ytterligere redusert. 5. F\u00e5tt til bedre flyt mellom de to bygningskroppene med lekeareal og oppholdsareal. 6. \u00d8kt byggeh\u00f8yden for \u00e5 redusere terrenginngrep. 7. Tatt inn flere tiltak i reguleringsbestemmelsene om valg av materialer, gr\u00f8nne tak, fargevalg og type murer, h\u00f8yder p\u00e5 disse etc. Tiltakene som er gjort bidrar alle til en forbedret landskapstilpasning i forhold til opprinnelig forslag. De reduserer fjernvirkningen av tiltakene. Sammenholdt med at statsforvalteren aksepterer avviket fra den funksjonelle strandsonen b\u00f8r detaljreguleringsplanen derfor vedtas slik forslagsstiller har sendt det inn. Den andre endringen i byr\u00e5den sitt forslag til vedtak er at det inntas en rekkef\u00f8lgebestemmelse om utvidelse av fortau. I utgangspunktet skulle en anta at \u00e5 ferdigstille fortausutvidelse til innflyttingstidspunktet er et rimelig krav. Det som gj\u00f8r at vi \u00f8nsker at kravet blir tatt ut er at frivillig avtale hittil ikke har v\u00e6rt mulig \u00e5 oppn\u00e5. N\u00e5r detaljreguleringsplanen er vedtatt vil vi p\u00e5 nytt ta kontakt med borettslaget for en frivillig avtale. Skulle vi ikke lykkes med det m\u00e5 utbygger s\u00f8ke om \u00e5 f\u00e5 et mindre areal ekspropriert. Da er v\u00e5re erfaringer med Bergen kommune dessverre ikke positive. Eksempelvis leverte vi for ganske n\u00f8yaktig ett \u00e5r siden s\u00f8knad om ekspropriering av ett annet omr\u00e5de. Forel\u00f8pig har ikke kommunen begynt \u00e5 saksbehandle s\u00f8knaden. Til tross for at det tidligere er gjort vedtak om ekspropriasjon i det samme omr\u00e5det som igjen er s\u00f8kt ekspropriert. En slik prosess m\u00e5 derfor p\u00e5regnes \u00e5 ta flere \u00e5r f\u00f8r utbygger kan gjennomf\u00f8re utbyggingen. Vi viser til slutt til at det er et eksisterende fortau i dag. Dette vil bli utvidet av utbygger n\u00e5r en har f\u00e5tt til frivillig avtale, eller det er gjort vedtak om ekspropriasjon/avholdt skj\u00f8nn. Siden det er et eksisterende fortau der i dag ber vi om at rekkef\u00f8lgebestemmelsen sl\u00f8yfes slik at utbygging eventuelt ikke forsinkes un\u00f8dvendig. "
}