{
  "dokument_id": "dc55dfaf-b8d3-5207-b402-d03b0b2c5648",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Linn Kristin Eng\u00f8 (A) om Cricket i Arna - Utvalg for barnehage, skole og idrett - Innsendt: 19.2.2025",
  "url": "https://bergen.kommune.no/politikere-utvalg/api/fil/bk360/12165153/Svar-pa-skriftlig-sporsmal-fra-Linn-Kristin-Engo-A-om-Cricket-i-Arna-Utvalg-for-barnehage-skole-og-idrett-Innsendt-19-2-2025",
  "tekst": " BNKI - stab - Seksjon for politiske saker Til Intern korrespondanse Bystyrets kontor V\u00e5r referanse: 2025/123243-3 Saksbehandler: Gerd Nilsen Fra Dato: 7. mars 2025 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l fra Linn Kristin Eng\u00f8 (A) om Cricket i Arna - Utvalg for barnehage, skole og idrett - Innsendt: 19.2.2025 6. desember 2024 ble det avholdt et m\u00f8te mellom byr\u00e5den, president i Cricketforbundet, Idrettsr\u00e5det i Bergen m.fl. Hensikten med m\u00f8tet var \u00e5 opplyse om mulighetene for \u00e5 f\u00e5 etablert en cricket-arena p\u00e5 gamle Arna stadion. I etterkant av m\u00f8tet har flere f\u00e5tt tilsendt kostnadsestimat som viser at det \u00e5 etablere en pitch (l\u00f8pebane) p\u00e5 Arna Stadion og tilh\u00f8rende infrastruktur er s\u00e6rdeles rimelig. Deltakerne p\u00e5 m\u00f8tet ble ogs\u00e5 m\u00f8tt av en fremoverlent og positiv byr\u00e5d. Etter det undertegnede forst\u00e5r h\u00e5per cricketmilj\u00f8et i Bergen p\u00e5 en hurtig etablering av cricket-arena og har et \u00f8nske om \u00e5 kunne melde dette til interessenter og ut\u00f8vere i Bergen s\u00e5 fort som mulig. Sp\u00f8rsm\u00e5l til byr\u00e5den: \u2022 N\u00e5r kan cricket-milj\u00f8et i Bergen forvente en tilbakemelding fra byr\u00e5det? Svar fra byr\u00e5den: Byr\u00e5den har 13. februar hatt et nytt m\u00f8te om dette med cricketforbundet, baseballforbundet og Idrettsr\u00e5det i Bergen. Etat for Idrett har i etterkant av m\u00f8te sett n\u00e6rmere p\u00e5 mulighetene for \u00e5 etablere cricketbane og baseballbane p\u00e5 Arna stadion i tr\u00e5d med det som er omtalt i idrettsplanen og innspill mottatt fra forbundene. Det arbeides n\u00e5 med \u00e5 avklare n\u00e6rmere arealbruk og tiltak som er n\u00f8dvendige for \u00e5 kunne ta anlegget i bruk for disse idrettene, med utgangspunkt i innspillene fra forbundene. Det er i dag utfordringer knyttet til overvann i omr\u00e5det ved nedb\u00f8r. Dette b\u00f8r utbedres slik at man unng\u00e5r skader p\u00e5 anlegget i fremtiden. Byr\u00e5det er positiv til initiativet, og det tas sikte p\u00e5 \u00e5 finansiere tiltaket innenfor rammene av eksisterende Handlings- og \u00f8konomiplan. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}