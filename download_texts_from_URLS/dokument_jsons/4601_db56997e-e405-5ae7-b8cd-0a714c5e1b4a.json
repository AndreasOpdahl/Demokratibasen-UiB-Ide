{
  "dokument_id": "db56997e-e405-5ae7-b8cd-0a714c5e1b4a",
  "doc_type": "case_presentation",
  "kommune": 4601,
  "tittel": "Utbyggingsavtale Paradis - Felt S1, gnr 13 bnr 143, Paradis Hage AS",
  "url": "https://bergen.kommune.no/politikere-utvalg/api/fil/bk360/10192045/Framstilling-Utbyggingsavtale-Paradis-Felt-S1-gnr-13-bnr-143-Paradis-Hage-AS",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2021/107853-43 Utbyggingsavtale Paradis - Felt S1, gnr 13 bnr 143, Paradis Hage AS Hva saken gjelder: Bergen kommune ved Bymilj\u00f8etaten har fremforhandlet avtale med JM Norge AS og Vestland fylkeskommune, etter plan- og bygningsloven (pbl) kapittel 17. Avtalen f\u00f8lger vedlagt. Den framforhandlede utbyggingsavtalen er knyttet til JM Norge AS sin kommende utbygging av felt S1 i omr\u00e5dereguleringsplan for Paradis, med planid. 60760000. Feltet er senere detaljregulert i planid. 64230000, for Paradis Hage, vedtatt av bystyret 18.10.2023. Feltet har flere eiendommer, eid av selskapet Paradis Hage AS \u2013 som er solgt til JM Norge AS. Eiendommene er lokalisert i krysset mellom Statsminister Michelsens vei og Storetveitvegen, n\u00e6rt bybaneholdeplassen p\u00e5 Paradis. Feltet er regulert med kombinert form\u00e5l bolig, forretning og tjenesteytelser, og legger til rette for 75 boenheter fordelt p\u00e5 tre bygg. Figurene under viser hvor utbyggingsfeltet er lokalisert og hvordan det er detaljregulert. Utbyggingsavtalen fastsetter partene sitt ansvar for finansiering og realisering av flere gjenst\u00e5ende infrastrukturtiltak, regulert med offentlig status, innenfor omr\u00e5dereguleringen for Paradis. Infrastrukturen gjelder prim\u00e6rt gange-, sykkel og veiform\u00e5l ellers, samt torgareal. I \u00a7 1 6.2.8 i reguleringsbestemmelsene for Paradis Hage, er de aktuelle infrastrukturtiltakene fastsatt som rekkef\u00f8lgekrav for JM Norge AS sitt utbyggingsprosjekt. Ved \u00e5 inng\u00e5 og innfri pliktene fastsatt i utbyggingsavtalen innfrir utbygger de nevnte rekkef\u00f8lgekravene. Utbyggingsavtalen \u2013 formaliteter og innhold I tr\u00e5d med pbl \u00a7 17-4 f\u00f8rste ledd kunngjorde Bergen kommune oppstart av forhandlinger om utbyggingsavtaler innenfor omr\u00e5dereguleringen for Paradis den 01.02.2015. Den framforhandlede utbyggingsavtalen med JM Norge AS ble lagt ut til offentlig ettersyn i perioden 17.02.2024-18.03.2024, uten at det kom merknader til avtalen. Dette er den femte utbyggingsavtalen innenfor omr\u00e5dereguleringsplanen for Paradis. Innholdet i avtalen er i tr\u00e5d med premissene i den siste inng\u00e5tte utbyggingsavtalen i omr\u00e5det, sommeren 2023, med Bono Prosjekt AS for deler av felt BB1. Hovedprinsippene i avtalen er at utbygger plikter \u00e5 betale et anleggsbidrag tilsvarende sin relative del av den gjenst\u00e5ende felles tekniske infrastrukturen p\u00e5 Paradis, mens de offentlige avtalepartene har sitt respektive ansvar knyttet til realisering av tiltakene. JM Norge AS skal betale et anleggsbidrag p\u00e5 kr 1 545 per m2 BRA selskapet bygger ut innenfor S1, med tillegg av indeksregulering per f\u00f8rste kvartal 2016. Utbygger sitt anleggsbidrag fastsettes ved \u00e5 multiplisere kostnadsrammen p\u00e5 kr 1 545 per m2 med st\u00f8rrelsen p\u00e5 utbyggingsprosjektet, slik sistnevnte ble fastsatt i m2 BRA i kommende rammetillatelse fra Plan- og bygningsetaten. Kostnadsniv\u00e5et samsvarer med de tidligere inng\u00e5tte utbyggingsavtalene for Paradis. Anleggsbidraget er tuftet p\u00e5 f\u00f8lgende: - Kostnadsoverslag for de felles infrastrukturtiltakene i omr\u00e5dereguleringen for Paradis - Ventede kostnader knyttet til \u00e5 gjennomf\u00f8re de nevnte, gjenst\u00e5ende infrastrukturtiltakene, som felt S1 har rekkef\u00f8lgekrav om - Vurdert realistisk utbyggingspotensial innenfor omr\u00e5dereguleringen, innen \u00e5r 2035 - Ventet finansieringsbidrag, fra private utbyggere og offentlige styresmakter \u2013 for \u00e5 gjennomf\u00f8re infrastrukturtiltakene Etter avtale m\u00e5 JM Norge AS ha innbetalt anleggsbidraget sitt f\u00f8r s\u00f8knad om igangsettingstillatelse for tiltak som gjelder betongarbeid i sammenheng med oppf\u00f8ring av bygg. Selskapet har i f\u00f8rste omgang stilt garanti for anleggsbidraget, jf. pkt. 7.3 i avtalen. Fagetatens vurdering og anbefaling: Pbl \u00a7 17-3 tredje ledd gir rammene for innholdet i utbyggingsavtalen med JM Norge AS. Infrastrukturtiltakene omfattet av avtalen er fastsett som rekkef\u00f8lgekrav i detaljreguleringen for felt S1, og vurdert som n\u00f8dvendige for \u00e5 gjennomf\u00f8re planen. Avtalen m\u00e5 ogs\u00e5 v\u00e6re forholdsmessig. Ser vi utbyggingsprosjektet opp mot fylkeskommunen og kommunen sine respektive plikter etter avtalen, og de offentlige avtalepartene sine uttalelser for \u00e5 f\u00e5 gjennomf\u00f8rt infrastrukturtiltakene omfattet av avtalen og reguleringsplanene p\u00e5 Paradis elles, mener Bymilj\u00f8etaten at avtalen er forholdsmessig og balansert. I tillegg til \u00e5 ha et omfattende realiseringsansvar, viser Bymilj\u00f8etaten til at tiltakene forutsetter delfinansiering gjennom offentlige bidrag. Videre oppfattes det at avtalen er forholdsmessig ved at st\u00f8rrelsen p\u00e5 anleggsbidraget gjenspeiler omfanget av utbyggingsprosjektet, sett opp mot hvilken ventet p\u00e5kjenning utbyggingen vil ha p\u00e5 infrastrukturtiltakene. Etter dette mener Bymilj\u00f8etaten at innholdet i den framforhandlede utbyggingsavtalen er innenfor rammene i pbl \u00a7 17-3 tredje ledd. 2 \u00d8konomiske konsekvenser: Ikke relevant Byr\u00e5dens vurdering og anbefaling/konklusjon: Byr\u00e5den anbefaler at byr\u00e5det godkjenner utbyggingsavtalen med JM Norge AS og Vestland fylkeskommune om utbygging av felt S1 i omr\u00e5dereguleringsplan for Paradis, med planid. 60760000. Senere detaljregulert i planid. 64230000, for Paradis Hage, vedtatt av bystyret 18.10.2023. Det er i vurderingen lagt vekt p\u00e5 at avtalen inneb\u00e6rer oppfylling av rekkef\u00f8lgekrav i detaljreguleringen for felt S1, som vil v\u00e6re n\u00f8dvendige for \u00e5 gjennomf\u00f8re planen. Det vises videre til at dette er den femte utbyggingsavtalen innenfor omr\u00e5dereguleringsplanen for Paradis, og at innholdet i avtalen er i tr\u00e5d med premissene i den siste inng\u00e5tte utbyggingsavtalen i omr\u00e5det. Byr\u00e5den er videre enig med vurderingen som er foretatt av Bymilj\u00f8etaten, da en mener at rekkef\u00f8lgekravene i utbyggingsavtalen er n\u00f8dvendige, og at tiltak og kostnad anses som forholdsmessige etter kravene i pbl \u00a7 17-3. Vedtakskompetanse: Myndighet til \u00e5 inng\u00e5 utbyggingsavtaler er delegert til byr\u00e5det, jf. bystyresak 378-20 Byr\u00e5dets fullmakter \u00a718: \u00abByr\u00e5det kan ogs\u00e5 inng\u00e5 utbyggingsavtaler jf. pbl \u00a7 17 (ref. bystyresak 63/07).\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det godkjenner utbyggingsavtalen med JM Norge AS og Vestland fylkeskommune. 2. Byr\u00e5d for byutvikling delegeres myndighet til \u00e5 signere utbyggingsavtalen p\u00e5 vegne av kommunen. Dato: 23. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat av 22.03.24 med f\u00f8lgende innlegg: - Framforhandlet utbyggingsavtale 3 "
}