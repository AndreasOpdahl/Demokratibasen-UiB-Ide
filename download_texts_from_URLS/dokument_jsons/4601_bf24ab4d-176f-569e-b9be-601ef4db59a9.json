{
  "dokument_id": "bf24ab4d-176f-569e-b9be-601ef4db59a9",
  "doc_type": "case_attachment",
  "kommune": 4601,
  "tittel": "Fana gnr 60 bnr 38 Hednemyrsvegen 84. Klage p\u00e5 avsl\u00e5tt s\u00f8knad om riving av eksisterende bygning og oppf\u00f8ring av enebolig",
  "url": "https://bergen.kommune.no/politikere-utvalg/api/fil/bk360/10496718/Fana-gnr-60-bnr-38-Hednemyrsvegen-84-Klage-pa-avslatt-soknad-om-riving-av-eksisterende-bygning-og-oppforing-av-enebolig",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/56091-6 Fana gnr 60 bnr 38 Hednemyrsvegen 84. Klage p\u00e5 avsl\u00e5tt s\u00f8knad om riving av eksisterende bygning og oppf\u00f8ring av enebolig Hva saken gjelder: Saken gjelder klage p\u00e5 avsl\u00e5tt s\u00f8knad om dispensasjon, for riving av eksisterende bygg og oppf\u00f8ring av enebolig p\u00e5 gbnr. 60/38. S\u00f8knaden ble avsl\u00e5tt i vedtak datert 15.03.2024, da man ikke fant at vilk\u00e5rene for dispensasjon fra plankrav, byggegrense mot vassdrag og arealform\u00e5let LNF ikke var oppfylt, samt at det manglet dokumentasjon p\u00e5 avkj\u00f8rsel fra offentlig vei. Pbl. \u00a7 29-2 om visuelle kvaliteter ble heller ikke vurdert oppfylt. Avslaget er p\u00e5klaget av ansvarlig s\u00f8ker, OMC Bygg AS v/Elena Hatlestad, 03.04.2024. Tiltakshaver er Hege Rognaldsen. Eiendommen er uregulert. I kommuneplanens arealdel (KPA 2018) er eiendommen vist som landbruk, natur og friluftsform\u00e5l (LNF). Eiendommen ligger ogs\u00e5 i aktsomhetsomr\u00e5de for steinsprang, jord- og flomskred og sn\u00f8skred, og tiltaket er s\u00f8kt plassert 15 meter fra vassdraget Austevollselva. Alle n\u00f8dvendige dispensasjoner er oms\u00f8kt, og det er lagt fram skredfarevurdering. Ansvarlig s\u00f8ker bekrefter at det er foretatt nabovarsling i samsvar med pbl. \u00a7 21-3, og at det ikke er mottatt noen merknader. Vestland fylkeskommune har gitt uttale datert 29.01.2024, hvor de uttaler at de ikke vil motsette seg dispensasjon om det blir satt vilk\u00e5r i rammel\u00f8yvet om at avkj\u00f8rselen m\u00e5 v\u00e6re godkjent f\u00f8r igangsettingstillatelse blir gitt. Forholdene p\u00e5 stedet gj\u00f8r det s\u00e6rlig viktig \u00e5 f\u00e5 utbedret sikt i avkj\u00f8rselen. Det vises til komplett uttale. Seksjon for n\u00e6ring og landbruk har gitt uttale datert 29.02.2024. De er negative til s\u00f8knaden, da de oppfatter at s\u00f8knaden gjelder \u00f8kning i antallet boenheter, og at huset er et hybelhus og ikke et bolighus. Det stilles ogs\u00e5 sp\u00f8rsm\u00e5l ved om eksisterende bolig er lovlig etablert. Plan- og bygningsetaten opplyser i fagnotatet at s\u00f8knaden bare gjelder en boenhet, og at lovligheten av det eksisterende bygget ikke kommer p\u00e5 spissen i v\u00e5r sak. Det vises til komplett uttale. Byantikvaren har gitt uttale datert 14.03.2024. De opplyser at de ut fra et b\u00e6rekraftperspektiv alltid anmoder om \u00e5 s\u00f8ke \u00e5 ombruke og bygge om eksisterende bygg, men at denne bygningen blir ansett som tapt. De har ikke ytterligere kommentarer til at bygget rives. N\u00e5r det gjelder nybygget er det anbefalt \u00e5 ta hensikt til omr\u00e5dets str\u00f8kskarakter og topografi, noe nybygget gj\u00f8r. De ber plan- og bygningsetaten vurdere visuelle kvaliteter. Det vises til komplett uttale. Bymilj\u00f8etaten har gitt uttale datert 19.03.2024, etter vedtaksdato. De har ikke merknader til dispensasjon fra plankrav eller byggegrense mot vassdrag, men vurderer at tiltaket vil ha en 1 negativ effekt p\u00e5 LNF-form\u00e5let om de hensyn det skal ivareta. De viser til inngrep p\u00e5 skogen og den n\u00e6rliggende gressmarken, samt \u00f8kt privatisering av omr\u00e5det da eiendommen i dag er ubebodd. Det vises til komplett uttale. Klage: Klager ber om at vedtaket blir omgjort, og at det blir gitt dispensasjon og tillatelse til riving og oppf\u00f8ring av enebolig. Klagen er omfattende, og det blir vist til hovedtrekk under. Klager viser til at tiltakshaver kj\u00f8pte tomten med et hus registrert som enebolig, og at manglende dokumentasjon hos Bergen kommune ikke betyr at det er bygget ulovlig. Tomten ble fradelt i 1953, og grunnboken har bestemmelser om veier og br\u00f8nner. Tiltakshaver \u00f8nsker ikke \u00e5 \u00f8ke antallet boenheter, men \u00e5 rive det gamle huset og bygget er nytt med milj\u00f8vennlige og energieffektive materialer. Klager anf\u00f8rer at det ble plantet skog rundt eiendommen i ca. 1970, og at oms\u00f8kte eiendom ikke har skog, men bare er overgrodd etter mange \u00e5rs manglende vedlikehold. P\u00e5 grunn av topografi er det ikke aktuelt \u00e5 bruke arealet til dyrkbar mark. Klager mener tiltaket ikke vil ha negative konsekvenser for landbruk, eller komme i konflikt med jordlovens form\u00e5l. For avstand til vassdrag vises det til at tilgang til vassdraget opprettholdes, og at det er en vei og en annen tomt mellom oms\u00f8kte eiendom og vassdraget. Klager mener det ikke er behov for tiltaksplan for masseh\u00e5ndtering, da det ikke vil bli noe overskuddsmasse. De mener det heller ikke er n\u00f8dvendig med tiltaksplan for forurensede masser, da det ikke er funnet informasjon om dette i omr\u00e5det. Terrenginngrep vil bare v\u00e6re opprettelsen av byggegrop, noe som er vanlig ved bygging i bratt terreng. Det er s\u00f8kt om avkj\u00f8rselstillatelse og tilknytning til vann og avl\u00f8p. Dette var ikke innhentet tidligere, da man ikke vurderte at \u00e5 erstatte en boenhet med en annen f\u00f8rte til \u00f8kt bruk av den etablerte infrastrukturen. N\u00e5r det gjelder visuelle kvaliteter, viser klager til at arkitekturen harmonerer med den omkringliggende arkitekturen, med skr\u00e5tak og volum. H\u00f8yden p\u00e5 bygget innordner seg eksisterende bygg, og man planlegger \u00e5 bruke milj\u00f8vennlige og energieffektive materialer. Det vises ellers til komplett klage datert 03.04.2024. Fagetatens vurdering og anbefaling: Plan- og bygningsetaten som fagetat har vurdert klagen, og tilr\u00e5r at den ikke tas til f\u00f8lge. Tilknytning til infrastruktur Det foreligger ikke tillatelse til utvidet bruk av avkj\u00f8rsel til fylkesvei. Uttalelsen fra fylket kan tyde p\u00e5 at tillatelse vil bli innvilget p\u00e5 tekniske vilk\u00e5r om siktforhold, men tillatelse m\u00e5 foreligger f\u00f8r bygningsmyndighetene kan fatte positivt vedtak i saken. N\u00e5r det gjelder vann og avl\u00f8p, m\u00e5 det dokumenteres at det er godkjent ordning for bortledning av avl\u00f8psvann og tilknytning til vann etter dagens krav. Visuelle kvaliteter Fagetaten viser til at bygging i LNF-omr\u00e5der skal unng\u00e5s, og at det i s\u00e6rtilfeller hvor det kan innvilges dispensasjon for slike forhold s\u00e6rlig vil aktualisere hensynet til landskapstilpasning. Oms\u00f8kt l\u00f8sning benytter et klassisk, men oppstrammet formspr\u00e5k med skr\u00e5tak og veggliv med vekslende kledningsretning. Plassering i skr\u00e5nende terreng gir ogs\u00e5 en relativt h\u00f8y skj\u00e6ringsvirkning i forkant av boligen. 2 Plankrav Fagetaten viser til at vurderingen m\u00e5 ses i sammenheng med at dette er et LNF-omr\u00e5de, hvor det i utgangspunktet ikke skal f\u00f8res opp nye bygg. Omr\u00e5det er ikke tilrettelagt for boligutbygging mtp. l\u00f8sninger for g\u00e5ende og syklende eller n\u00e6rhet til kollektivakser, og det er utenfor byggesone i KPA 2018. Det er vurdert at hensynet til en bred og helhetlig avklaring av arealbruken ikke lar seg forene med en dispensasjon i dette tilfellet. LNF-form\u00e5l Fagetaten opprettholder vurderingen fra avslagsvedtaket, om at tiltaket vil utvide bebyggelsen i omr\u00e5det og beslaglegge areal som i dag er ubebygd p\u00e5 en m\u00e5te som tilsidesetter b\u00e5de hensynet til landskap og landbruksinteresser i omr\u00e5det. Det vises ogs\u00e5 til at det er landbruksmyndighetene som skal vurdere om tiltaket er avhengig av tillatelse etter jordlova, og om vilk\u00e5rene for slik tillatelse foreligger. Byggegrense mot vassdrag Fagetaten vurderer at dispensasjon ikke vesentlig tilsidesetter hensynene bak byggeforbudet mot vassdrag. Fordeler og ulemper Fagetaten kan ikke se at det foreligger overvekt av fordeler ved \u00e5 dispensere. S\u00f8ker har vist til argument om \u00f8nsket utnyttelse av eiendommen, og at riving av den eldre eneboligen og oppf\u00f8ring av ny bolig vil v\u00e6re milj\u00f8tjenlig. Fagetaten f\u00f8lger argumentet for riving, men kan ikke se at det er fordeler med nybygg som ikke kan oppn\u00e5s p\u00e5 en alternativ plassering som ikke krever dispensasjon. Ulempene konsentrerer seg nettopp rundt negative virkninger for milj\u00f8 og landskap ved inngrep i landbruksomr\u00e5det. Forurenset grunn Fagetaten viser til at manglende tiltaksplan ikke er til hinder for \u00e5 gi byggetillatelse, da dette er forhold som m\u00e5 redegj\u00f8res for f\u00f8r en eventuell igangsettingstillatelse. Byr\u00e5dens vurdering og konklusjon: Byr\u00e5den har vurdert saken, og har kommet til at klagen tas til f\u00f8lge hva gjelder dispensasjon og visuelle kvaliteter. Plankrav Byr\u00e5den tiltrer fagetatens vurdering av hensynene bak plankravet, men har en annen vurdering av om disse blir \u00abvesentlig tilsidesatt\u00bb. Omr\u00e5det er ikke tilrettelagt for utbygging, men en stor utbygging er heller ikke \u00f8nskelig i dette omr\u00e5det. Det er snakk om \u00e5 erstatte en boenhet med en annen, og s\u00e5nn sett \u00f8kes ikke bebyggelsen i omr\u00e5det. Omr\u00e5det ligger ikke ved en kollektivakse, men innen gangavstand til bussholdeplass, og i sykkelavstand til Kaland skole hvor det ogs\u00e5 er bussholdeplass. Myke trafikanter vil f\u00e5 bedrede forhold ved utbedring av avkj\u00f8rsel til fylkesvei. Det er ikke fortau eller annet tilbud til myke trafikanter langs Hednemyrsvegen, men veiens tilstand og bredde gj\u00f8r ogs\u00e5 at biler m\u00e5 kj\u00f8re i roligere tempo. Det er ogs\u00e5 relativt f\u00e5 boenheter som ligger langs Hednemyrsvegen, Hensynet til barn og unges interesser kan tale mot dispensasjon, da omr\u00e5det mangler lekeplasser og aktivitetstilbud. Tomtens st\u00f8rrelse gj\u00f8r imidlertid at sm\u00e5barns behov for lek kan ivaretas p\u00e5 tomtens uteoppholdsareal, og for st\u00f8rre barn vil omr\u00e5det rundt kunne fungere som en stor naturlekeplass, hvor motoriske ferdigheter og bruk av fantasi kan utvikles p\u00e5 annen m\u00e5te enn p\u00e5 en vanlig lekeplass med apparat. Kaland skole ligger ogs\u00e5 i sykkelavstand, og kan benyttes som lekeplass etter skoletid. 3 N\u00e5r det gjelder landskapsp\u00e5virkning, viser byr\u00e5den til at det st\u00e5r et bygg p\u00e5 eiendommen i dag, og at oms\u00f8kt nybygg innordner seg etablert byggeskikk og -h\u00f8yde. Oms\u00f8kte enebolig er av moderat st\u00f8rrelse, selv om den f\u00e5r \u00f8kt fotavtrykk i forhold til eksisterende bolig, og blir plassert tilpasset terrenget. Tiltaket vil ta noe areal som iht. gardskart har skog av h\u00f8y bonitet, men byr\u00e5den legger vekt p\u00e5 at eiendommen er 1,2 m\u00e5l stor, og dermed har lite grunnlag for n\u00e6ringsmessig drift. At det bor folk p\u00e5 eiendommen vil ofte ogs\u00e5 gj\u00f8re at den blir bedre ivaretatt, og for eventuell drift vil det dermed v\u00e6re en fordel at eiendommen er bebodd. Byr\u00e5den legger s\u00e6rlig vekt p\u00e5 at omr\u00e5det er spredtbygd, og grunnet avstand til kollektivlinjer og andre tilbud er det heller ikke \u00f8nskelig med en stor utbygging i omr\u00e5det. Det er likevel et gode for Bergen kommune at man har plass til ogs\u00e5 dem som \u00f8nsker \u00e5 bo mer landlig, spesielt n\u00e5r man kan tilrettelegge for nye bygg p\u00e5 allerede bygde eiendommer. Byr\u00e5den finner at dispensasjon ikke \u00abvesentlig\u00bb tilsidesetter hensynene bak plankravet. Arealform\u00e5let LNF Fagetaten har lagt vekt p\u00e5 at tiltaket ikke er fortetting, men utvidelse av bomilj\u00f8. De har ogs\u00e5 lagt vekt p\u00e5 at tiltaket vil beslaglegge verdifullt areal som kan benyttes til landbruksform\u00e5l. Byr\u00e5dens vurdering er at hensynene bak LNF-form\u00e5let ikke blir \u00abvesentlig\u00bb tilsidesatt. Oms\u00f8kte eiendom er 1,2 m\u00e5l, og har dermed lite grunnlag for selvstendig drift. Eiendommen er ogs\u00e5 sv\u00e6rt bratt, og ligger i aktsomhetssone for skred. Oms\u00f8kte tiltak vil trekke bebyggelsen lengre s\u00f8r, n\u00e6rmere annen bebyggelse. Dette trekker bebyggelsen lengre unna registrerte stier, slik at eventuell avvisende virkning for allmennheten blir redusert. Bymilj\u00f8etaten trakk i sin uttale frem at eiendommen i dag er ubebodd, slik at bolig vil f\u00f8re til \u00f8kt privatisering. Byr\u00e5den viser til at bygget p\u00e5 eiendommen er i sv\u00e6rt d\u00e5rlig forfatning, noe som i seg selv kan virke avvisende grunnet fare. At bebygde eiendommer ogs\u00e5 er bebodd, er ogs\u00e5 positivt for bomilj\u00f8et i omr\u00e5det. Tiltaket vil etter byr\u00e5dens vurdering ha lite negativ virkning p\u00e5 landskapet, og vil medf\u00f8re lite terrenginngrep. Byr\u00e5den kan ikke se at dispensasjon vil komme i konflikt med drift av landbrukseiendom som grenser til oms\u00f8kte eiendom, og finner at dispensasjon ikke \u00abvesentlig\u00bb tilsidesetter hensynene bak LNF-form\u00e5let. Byggegrense mot vassdrag Byr\u00e5den viser her til fagnotatet, og tiltrer vurderingen p\u00e5 dette punktet. Fordeler og ulemper Fagetaten har vist til at s\u00f8knaden gjennomg\u00e5ende viser til s\u00f8kers \u00f8nsker om utnyttelse av eiendommen. De har vist til ulemper knyttet til negative virkninger for milj\u00f8 og landskap ved \u00e5 tillate inngrep i et landbruksomr\u00e5de. Byr\u00e5den er enig i at fordelene som er trukket frem, s\u00e6rlig i klagen, er s\u00e6rlig knyttet til tiltakshaverne og deres situasjon. Dette er ikke relevante fordeler i en dispensasjonsvurdering. Fordeler knyttet til mulighet for \u00e5 bo landlig er likevel ogs\u00e5 av samfunnsmessig betydning \u2013 som nevnt over vil beboelse bidra positivt til bomilj\u00f8 i omr\u00e5det, og det er et gode for Bergen kommune at man har mulighet for dette slik at innbyggere beholdes i kommunen. Byr\u00e5den vurderer det som positivt at et visuelt skjemmende, og potensielt farlig, bygg blir fjernet. N\u00e5r det gjelder milj\u00f8fordeler ved nybygget er byr\u00e5den enig i at man kan oppn\u00e5 de samme fordelene ved \u00e5 bygge p\u00e5 en annen tomt, som ikke krever dispensasjon, men man l\u00f8ser ikke utfordringen med at det for enkelte er \u00f8nskelig \u00e5 bo i spredtbygde omr\u00e5der. 4 Byr\u00e5den ser det derfor om en fordel \u00e5 legge til rette for gode boliger p\u00e5 bebygde eiendommer i kommunen. Byr\u00e5dens vurdering er at de negative konsekvensene for landskapet er mindre, og viser s\u00e6rlig til at tiltaket krever lite terrenginngrep. Eventuelle negative virkninger av forurenset grunn vil bli hensyntatt i tiltaksplanen. Omr\u00e5det er ogs\u00e5 et spredt boligomr\u00e5de, hvor landskapet allerede er preget av noe utbygging. Byr\u00e5den finner derfor at det er \u00abklart\u00bb st\u00f8rre fordeler enn ulemper med \u00e5 gi dispensasjon fra oms\u00f8kte forhold. Visuelle kvaliteter Byr\u00e5den viser til at bygget er i tr\u00e5d med anbefalinger fra Byantikvaren, og at det er i tr\u00e5d med etablert byggeskikk i omr\u00e5det hva gjelder utforming og h\u00f8yde. Byr\u00e5den finner at tiltaket innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering, jf. pbl. \u00a7 29-2. Forurenset grunn Klager har anf\u00f8rt at det ikke er registrert mulig forurenset grunn der de s\u00f8ker \u00e5 bygge, og at tiltaket vil medf\u00f8re lite terrenginngrep. Byr\u00e5den viser her til forurensningsforskriften \u00a7 2-4, om krav om unders\u00f8kelser. Det er registrert aktsomhetsomr\u00e5de for mulig forurenset grunn p\u00e5 deler av eiendommen, og unders\u00f8kelseskravet kommer derfor til anvendelse. Dersom grunnen er forurenset, kommer \u00a7\u00a7 2-5 og 2-6 til bruk. Dette er ikke til hinder for rammetillatelse, men eventuell tiltaksplan m\u00e5 v\u00e6re godkjent f\u00f8r igangsettingstillatelse kan gis. Klagen tas derfor ikke til f\u00f8lge p\u00e5 dette punktet. Tilknytning til infrastruktur I s\u00f8knaden er det ikke dokumentert tilknytning til vei, vann og avl\u00f8p. Klager har oppgitt at dette er da eiendommen var registrert med enebolig, som er tilknyttet infrastruktur. Tillatelser skal n\u00e5 v\u00e6re oms\u00f8kt. N\u00e5r det gjelder tilknytning til vei, har Vestland fylkeskommune i sin uttale gitt uttrykk for at det kan gis rammetillatelse, men med vilk\u00e5r om at avkj\u00f8rselen er godkjent f\u00f8r igangsettingstillatelse. N\u00e5r det gjelder vann og avl\u00f8p, opplyser klager at eiendommen er tilkoplet dette. Byr\u00e5den vurderer at det m\u00e5 dokumenteres ny godkjenning for \u00e5 sikre at dagens krav til spesielt avl\u00f8psh\u00e5ndtering er oppfylt, men at tilknytning til infrastruktur er dokumentert i tilstrekkelig grad til \u00e5 godkjenne s\u00f8knad om rammetillatelse. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves vedtak datert 15.03.2024. 2. Med hjemmel i plan- og bygningsloven \u00a7 19-2 gis det dispensasjon fra bestemmelser til KPA 2018 \u00a7 3.1 Plankrav, \u00a7 6.2.2 byggegrense mot vassdrag og \u00a7 31.2 arealform\u00e5l LNF. 3. Med hjemmel i plan- og bygningsloven \u00a7\u00a7 20-1 og 21-4 gis det rammetillatelse til oms\u00f8kte tiltak. 5 a. Det skal foreligge godkjenning fra Bergen Vann for tilkopling til vann- og avl\u00f8psnett/utslippstillatelse for avl\u00f8p f\u00f8r igangsettelse for tiltak over grunn. b. Det skal v\u00e6re gjennomf\u00f8rt unders\u00f8kelser iht. forurensningsforskriften \u00a7 2-4 f\u00f8r igangsettingstillatelse. Dersom unders\u00f8kelser viser forurenset grunn, skal tiltaksplan v\u00e6re godkjent iht. \u00a7 2-6 f\u00f8r igangsettingstillatelse gis. 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 30. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 04.04.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 15.03.2024 5. Klage datert 03.04.2024 med vedlegg 6. Uttalelse fra Byantikvaren datert 14.03.2024 7. Uttalelse fra Bymilj\u00f8etaten datert 19.03.2024 8. Uttalelse fra seksjon for n\u00e6ring og landbruk datert 29.02.2024 9. Uttalelse fra Vestland Fylkeskommune datert 29.01.2024 10. Dispensasjonss\u00f8knad 11. Tegninger 6 "
}