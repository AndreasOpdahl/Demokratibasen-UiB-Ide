{
  "dokument_id": "4610f3bf-cd6a-5ee2-8240-2e8f9f773fc6",
  "doc_type": "case_attachment",
  "kommune": 4601,
  "tittel": "Nyhetsartikkel om PBH",
  "url": "https://bergen.kommune.no/politikere-utvalg/api/fil/bk360/11594755/Nyhetsartikkel-om-PBH",
  "tekst": "M\u00e5 finne ny hjelp til 26 innbyggere som st\u00e5r uten bistand til husholdningsoppgaver Kommunen har ikke klart i \u00e5 ta imot alle brukerne fra tidligere leverand\u00f8rer. \u2013 Vi jobber med flere tiltak for \u00e5 l\u00f8se situasjonen for de 26 brukerne som enn\u00e5 ikke har f\u00e5tt hjelp, sier helsebyr\u00e5den. 26 innbyggere har enn\u00e5 ikke f\u00e5tt hjelp til husholdningsoppgaver fra kommunen, ogs\u00e5 kalt praktisk bistand hushold (PBH), etter at de ble overf\u00f8rt fra private leverand\u00f8rer 1. september i \u00e5r. Dette betyr ogs\u00e5 ekstra ventetid for helt nye brukere som har f\u00e5tt vedtak om PBH, og som har valgt kommunen som leverand\u00f8r. \u2013 Jeg ser med alvor p\u00e5 at flere innbyggere enn\u00e5 ikke har f\u00e5tt hjelp fra kommunen etter \u00e5 ha blitt overf\u00f8rt fra en av de private leverand\u00f8rene. Dette skulle ha v\u00e6rt en s\u00f8ml\u00f8s overgang. Da jeg ble informert om dette, satte vi umiddelbart i gang tiltak for \u00e5 f\u00e5 oversikt og finne l\u00f8sninger p\u00e5 situasjonen. Alle som ikke har f\u00e5tt igangsatt tjenesten har n\u00e5 blitt oppringt av kommunen. Gjennom disse samtalene har vi forsikret oss om at det ikke har f\u00e5tt alvorlige konsekvenser for noen, sier Marte Monstad, byr\u00e5d for eldre, helse og omsorg. Tjenesten best\u00e5r blant annet av hjelp til renhold, senget\u00f8yskift og klesvask. De fleste f\u00e5r dette hver tredje uke. Tjenester som gir helsefaglig hjelp til personer som trenger behandling eller pleie i hjemmet, er ikke ber\u00f8rt. Ikke godt nok forberedt Hoved\u00e5rsaken til at kommunen ikke har klart \u00e5 igangsette tjenesten til alle innbyggerne som har vedtak om det, er at 142 brukere ble overf\u00f8rt fra private leverand\u00f8rer til kommunen med virkning 1. september. Brukerne ble overf\u00f8rt etter en anbudskonkurranse p\u00e5 tjenesten som ble gjennomf\u00f8rt v\u00e5ren 2024, hvor to private leverand\u00f8rer ikke fikk videref\u00f8rt avtalen. Det er n\u00e5 tre private leverand\u00f8rer brukere kan velge mellom, i tillegg til kommunen. Overf\u00f8ringen fra de to private leverand\u00f8rene har ikke v\u00e6rt godt nok planlagt. \u2013 Vi beklager overfor alle som ikke har f\u00e5tt hjelp til rett tid. Vi burde p\u00e5 et tidligere tidspunkt ha skaffet oss oversikt over hvor mange som mest sannsynlig ville bli overf\u00f8rt til kommunal tjeneste. Da kunne vi ha rigget oss bedre for det relativt h\u00f8ye antall nye brukere som skulle til kommunen fra 1. september, sier Berit Breistein, etatsdirekt\u00f8r i Etat for hjemmebaserte tjenester. \u2013 Vi skulle ogs\u00e5 ha meldt avvik fra f\u00f8rste stund, slik at vi med en gang kunne koblet p\u00e5 flere ressurser for \u00e5 l\u00f8se situasjonen, legger etatsdirekt\u00f8ren til. Krevende bemanningssituasjon Hun trekker frem at etaten har jobbet med \u00e5 skaffe nok bemanning. \u2013 Fra midten av august intensiverte vi arbeidet med \u00e5 rekruttere flere ansatte, prioritere de mest n\u00f8dvendige oppdragene og hente inn hjelp fra vikarbyr\u00e5, sier Breistein. I likhet med andre helse- og omsorgsyrker, er det ogs\u00e5 i denne tjenesten en stor utfordring \u00e5 rekruttere nok ansatte. \u2013 Bemanningssituasjonen er sv\u00e6rt krevende. I tillegg til at det er f\u00e5 s\u00f8kere n\u00e5r vi lyser ut stillinger, er det ogs\u00e5 vanskelig \u00e5 f\u00e5 tak i personell fra vikarbyr\u00e5. P\u00e5 toppen av dette sliter vi med et skyh\u00f8yt sykefrav\u00e6r p\u00e5 over 22 prosent hittil i \u00e5r i denne tjenesten. Alt dette bidrar til at situasjonen har v\u00e6rt og fremdeles er utfordrende, sier Breistein. Forrige uke har alle enhetene i tjenesten blitt kartlagt for \u00e5 f\u00e5 oversikt over hvor mange brukere som ikke har f\u00e5tt hjelp til rett tid etter f\u00f8rste september. Brukere som har blitt overf\u00f8rt fra private leverand\u00f8rer og har f\u00e5tt igangsatt tjenesten hos kommunen, har i gjennomsnitt ventet i 26 dager. Utfordringen er st\u00f8rst i enheten Fyllingsdalen og Laksev\u00e5g, som fikk overf\u00f8rt 80 brukere. Der har brukerne ventet i gjennomsnitt 42 dager p\u00e5 oppstart. I denne enheten finner vi ogs\u00e5 samtlige 26 innbyggere som fremdeles venter p\u00e5 \u00e5 f\u00e5 startet opp igjen hjelpen, etter \u00e5 ha blitt overf\u00f8rt fra en privat leverand\u00f8r 1. september. \u2013 Vi kommer til \u00e5 gjennomg\u00e5 alle rutiner og prosedyrer for \u00e5 l\u00e6re av prosessen, og sikre at fremtidige overganger blir s\u00e5 smidige som overhodet mulig, sier Monstad. Gj\u00f8r flere grep Kommunen tar n\u00e5 flere grep for \u00e5 l\u00f8se situasjonen i tjenesten. I tillegg til \u00e5 forsterke innsatsen for \u00e5 h\u00e5ndtere bemanningssituasjonen, har kommunen kontaktet de tre private leverand\u00f8rene for \u00e5 kartlegge kapasiteten. Samtlige har bekreftet at de har kapasitet til \u00e5 ta imot flere brukere. \u2013 Vi er i gang med \u00e5 kontakte alle de aktuelle brukerne for \u00e5 minne om at det er fritt brukervalg, og sp\u00f8rre om de \u00f8nsker \u00e5 bytte til en privat leverand\u00f8r for \u00e5 f\u00e5 en raskere oppstart, informerer byr\u00e5den. HR-seksjonen i Byr\u00e5dsavdeling for eldre, helse og omsorg bist\u00e5r n\u00e5 etaten med \u00e5 finne nye tiltak for \u00e5 l\u00f8se den akutte bemanningssituasjonen knyttet til b\u00e5de rekruttering og sykefrav\u00e6r. \u2013 Vi er n\u00e5 i full gang med \u00e5 gjennomg\u00e5 hvordan vi kan styrke ulike tiltak for \u00e5 skaffe nok personell til tjenesten, og da spesielt til enheten i Fyllingsdalen og Laksev\u00e5g der utfordringen uten tvil er st\u00f8rst. Vi skal ogs\u00e5 evaluere h\u00e5ndteringen, avslutter Marte Monstad. "
}