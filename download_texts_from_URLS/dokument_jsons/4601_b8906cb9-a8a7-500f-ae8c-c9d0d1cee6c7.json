{
  "dokument_id": "b8906cb9-a8a7-500f-ae8c-c9d0d1cee6c7",
  "doc_type": "case_attachment",
  "kommune": 4601,
  "tittel": "16 KORR Redegj\u00f8relse Andre Natur Milj\u00f8forhold",
  "url": "https://bergen.kommune.no/politikere-utvalg/api/fil/bk360/11667279/16-KORR-Redegjorelse-Andre-Natur-Miljoforhold",
  "tekst": " V\u00e5r dato: V\u00e5r ref: 12.11.2024 2024/16410 Deres dato: Deres ref: 01.11.2024 SWECO NORGE AS Saksbehandler, innvalgstelefon Postboks 80 Sk\u00f8yen Mikael J\u00f8rgensen, 5557 2051 0212 OSLO Tillatelse - fysiske tiltak i vassdrag - kantvegetasjon - flytting av elvemusling - Hauk\u00e5selva - Bergen Sweco Norge AS f\u00e5r p\u00e5 vegne av Vestland fylkeskommune tillatelse til \u00e5 etablere nye kulverter og flytte elvemuslinger i Hauk\u00e5selva ved Fv. 567 i bydel \u00c5sane i Bergen kommune. Tillatelsen er gitt etter \u00a7 2 i forskrift om fysiske tiltak og etter \u00a7 2 i forskrift om fangst av elvemusling, og p\u00e5 vilk\u00e5r. Viser til s\u00f8knad av 1. november 2024. Bakgrunn Sweco Norge AS er engasjert av Vestland fylkeskommune for \u00e5 bist\u00e5 med prosjektering og faglig oppf\u00f8lging med utskifting av kulvert der Hauk\u00e5selva krysser under Fv. 567 (Breisteinvegen) i bydel \u00c5sane, nord-\u00f8st i Bergen kommune. P\u00e5 nordlige side av veien har deler av veikroppen allerede rast ut, og store mengder grus fra veifyllingen er avsatt nedstr\u00f8ms i elva. P\u00e5 s\u00f8rlige side (oppstr\u00f8ms side) av veien er veikroppen forel\u00f8pig intakt. Etter ekstremv\u00e6ret Jakob har enda st\u00f8rre del av veikroppen rast ut, slik at det n\u00e5 kun er mulig \u00e5 benytte et kj\u00f8refelt i passering av kulverten. Kulverten er av gammelt fabrikat, laget i st\u00e5l, og er p\u00e5 vei til \u00e5 kollapse fullstendig. St\u00f8rrelsen p\u00e5 nedb\u00f8rsfeltet er ca. 4,5 km2. Veien leder til Breistein, et tettsted ved S\u00f8rfjorden. \u00c5rsd\u00f8gntrafikk er estimert til rundt 4000, men det er en sv\u00e6rt lang omkj\u00f8ringsvei om Oster\u00f8y dersom kulverten skulle kollapse helt. Denne delen av Hauk\u00e5selva f\u00f8rer ikke anadrom fisk, men har en bestand av elvemusling (VU), samt bekk\u00f8rret som er vertsfisk for muslingen. Sweco Norge AS s\u00f8ker p\u00e5 vegne av Vestland fylkeskommune om \u00e5 skifte ut eksisterende kulvert med tre nye kulverter, med bedre flomkapasitet og som er bedre tilpasset fiskevandring. Grusen fra veifyllingen m\u00e5 ogs\u00e5 graves ut av elva. I tillegg s\u00f8kes det om \u00e5 flytte eventuelle elvemuslinger i og i n\u00e6rheten av tiltaksomr\u00e5de, nedstr\u00f8ms, for \u00e5 sk\u00e5ne disse for partikkelforurensning fra tiltaket. P\u00e5 grunn av mistanke om sykdom hos elvemuslingen i vassdraget kan de ikke flyttes oppstr\u00f8ms. Tiltaket vil i mer eller mindre grad p\u00e5virke kantvegetasjonen p\u00e5 tiltaksomr\u00e5de og det s\u00f8kes derfor ogs\u00e5 om dispensasjon etter vannressursloven \u00a7 11. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/4 Rettslig grunnlag Lakse- og innlandsfiskloven Form\u00e5let med loven er \u00e5 sikre at stammer av laksefisk mv. og deres leveomr\u00e5der blir forvaltet i samsvar med naturmangfoldloven. Forskrift om fysiske tiltak i vassdrag Det er forbudt \u00e5 sette i verk tiltak i vassdrag som kan f\u00f8re til fare for reduksjon av produksjonsmulighetene for fisk eller andre ferskvannsorganismer, eller tiltak som kan \u00f8ke fangst av fisk p\u00e5 stedet, eller forskyve fangst av fisk i vassdraget. Dersom det utf\u00f8res tiltak i strid med forskriften, kan statsforvalteren kreve gjenoppretting av den naturlige tilstanden i vassdraget. Forskrift om fangst av elvemusling Uten tillatelse fra statsforvalteren er all fangst av elvemusling forbudt. Fangst defineres som all h\u00e5ndtering av elvemusling, inkludert flytting. Naturmangfoldloven Forvaltningsm\u00e5lene i \u00a7\u00a7 4 og 5 i naturmangfoldloven ligger til grunn for hvordan statsforvalteren ut\u00f8ver myndighet. Videre skal prinsippene i \u00a7\u00a7 8 til 12 om blant annet kunnskapsgrunnlag, f\u00f8re-var- tiln\u00e6rming og samlet belastning legges til grunn som retningslinjer n\u00e5r statsforvalteren tar avgj\u00f8relser som kan f\u00e5 f\u00f8lger for naturmangfoldet. Vannressursloven Langs bredden av vassdrag med \u00e5rssikker vannf\u00f8ring skal det opprettholdes et avgrenset naturlig vegetasjonsbelte som motvirker avrenning og gir levested for planter og dyr. Kantvegetasjon er viktig natur med mange funksjoner, og har derfor et s\u00e6rskilt vern i \u00a7 11 i vannressursloven. For mer informasjon om kantvegetasjon, se nettsak: https://www.statsforvalteren.no/vestland/miljo-og klima/vatn/kantvegetasjon-langs-vassdrag/, og brosjyre om kantvegetasjon av Statsforvaltaren i Vestland. V\u00e5r vurdering Kunnskapsgrunnlaget etter \u00a7 8 i naturmangfoldloven omfatter informasjon fra s\u00f8ker, naturbase, artskart og kunnskap om elvemusling i vassdraget. Hensyn til elvemusling Elvemusling er klassifisert som en truet art. I Europa er over 95 % av alle forekomstene av elvemusling utryddet, og Norge har et s\u00e6rlig forvaltningsansvar for arten. I Vestland er det registrert 28 stammer av elvemusling. Av disse er det bare en livskraftig stamme igjen etter naturindeks, ni stammer er utryddet og resterende er klassifisert som ikke livskraftig eller snart forsvunnet. I Hauk\u00e5selva er det estimert at det finnes ca. 850 individer av elvemuslig og det er registrert at disse reproduserer i en viss grad. Etter naturindeks er likevel stammen ikke \u00e5 regne som livskraftig. Elvemuslingen i Hauk\u00e5selva er under trussel fra avrenning fra mye bebyggelse, Bergen travpark og landbruk i nedb\u00f8rsfeltet og vil v\u00e6re s\u00e5rbar for ytterligere forurensning. Den samlede belastningen p\u00e5 vassdraget og bestanden av elvemusling er derfor stor jf naturmangfaldloven \u00a7 10. Kantvegetasjon, naturtyper og fremmede arter Tiltaket vil ber\u00f8re kantvegetasjonen p\u00e5 \u00f8stsiden av innl\u00f8pet til kulverten, da massene her delvis blokkerer innl\u00f8pet til eksisterende kulvert, og m\u00e5 fjernes. Kantvegetasjonen i omr\u00e5det best\u00e5r i hovedsak av fremmende arter og det er ikke registrert noen naturtyper innenfor tiltaksomr\u00e5de. Ved Side: 3/4 fjerningen av kantvegetasjonen og tilh\u00f8rende masser m\u00e5 det h\u00e5ndteres slik at de fremmede artene ikke spres til nye omr\u00e5der jf naturmangfoldlove \u00a7 12 om milj\u00f8forsvarlige teknikker og driftsmetoder. fisk Det finnes ikke anadrom fisk i vassdraget, men det finnes stasjon\u00e6re stammer av bekk\u00f8rret, hvor av det i 2004 ble ansl\u00e5tt av bestanden var p\u00e5 rundt 400 individer, og at hoveddelen av bestanden er i omr\u00e5det der tiltaket finner sted. Tiltaket vil foreg\u00e5 innenfor tiden hvor gyteperioden n\u00e6rmer seg slutten og eggene til \u00f8rreten ligger i grusen. De voksne individene stikker av g\u00e5rde n\u00e5r aktiviteten i elva p\u00e5begynnes, mens eventuelle egg i omr\u00e5de kan bli direkte p\u00e5virket av utgraving av masser, eller av partikkelforurensning fra tiltaket. Det er derfor viktig at tiltaket skjer p\u00e5 lav vannstand og at forurensningen avgrenses til det minimale. Annet naturmangfold Det er lite sannsynlig at tiltaket vil g\u00e5 utover fugl, pattedyr eller annet naturmangfold, utover det som allerede er nevnt. Vi oppfordrer likevel til \u00e5 vise generell aktsomhet. Konklusjon S\u00f8knaden er sv\u00e6rt utfyllende, og vi vurderer at kunnskapsgrunnlaget etter \u00a7 8 i naturmangfoldloven er godt. I tillegg er dette et n\u00f8dvendig tiltak med tanke p\u00e5 samferdsel og samfunnssikkerhet. Tiltaket vil ha noen negative effekter p\u00e5 kort sikt, men vil p\u00e5 sikt kunne v\u00e6re positivt med tanke p\u00e5 klimatilpasninger, og for fisk og andre ferskvannsorganismer med tanke p\u00e5 vandring. Vi vurderer at tiltaket slik det er beskrevet i s\u00f8knaden, vil v\u00e6re den best mulige m\u00e5ten \u00e5 l\u00f8se det oppst\u00e5tte problemet p\u00e5, med tanke p\u00e5 ivaretakelse av naturverdiene i vassdraget. Om de avb\u00f8tende tiltakene som er listet opp i s\u00f8knadsbrevet (s. 11) f\u00f8lges, vurderer vi at tiltaket vil ha liten negativ effekt p\u00e5 naturmangfoldet. Vi minner ellers om den generelle plikten til \u00e5 unng\u00e5 forurensning etter \u00a7 7 i forurensningsloven. Vedtak Med hjemmel i \u00a7 2 i forskrift om fysiske tiltak og \u00a7 2 i forskrift om fangst av elvemusling, f\u00e5r SWECO Norge AS, p\u00e5 vegne av Vestland fylkeskommune, tillatelse til \u00e5 erstatte eksisterende kulvert med nye flom- og fiskevennlige kulverter, og til \u00e5 flytte elvemusling i Hauk\u00e5selva ved Fv. 567 i bydel \u00c5sane i Bergen kommune. Tillatelsen gjelder p\u00e5 f\u00f8lgende vilk\u00e5r: 1. De opplistede avb\u00f8tende tiltakene i s\u00f8knadsbrevet s. 11 skal f\u00f8lges. 2. Flytting av elvemusling skal ledes av fagpersonell med kompetanse p\u00e5 feltet, etter anbefalingene i Veileder for flytting av ferskvannsmuslinger i Norge med hovedvekt p\u00e5 elvemusling. De som skal utf\u00f8re arbeidet m\u00e5 ha kjennskap til denne veilederen, og spesielt kapittel 4.3 og 4.4. 3. Om forsvarlig, skal elvemuslingene legges tilbake der de ble funnet etter at tiltaket er gjennomf\u00f8rt. 4. Flytting av elvemusling skal skje p\u00e5 lav vannf\u00f8ring og aller helst p\u00e5 vanntemperaturer over 5- 8 grader. 5. Elvemusling kan fanges ved h\u00e5ndplukking. 6. Flyttingen av elvemusling skal ikkje f\u00f8re til skade p\u00e5 elvemuslingene eller annet naturmangfold. 7. Elvemuslingene skal eksponeres minst mulig for luft, for \u00e5 unng\u00e5 un\u00f8dig stress. 8. Utstyr skal desinfiseres f\u00f8r og etter bruk. Side: 4/4 9. Det skal utarbeides et notat for flyttinga av elvemusling, med bilde, dato, tall p\u00e5 individ, hvor de ble hentet fra og hvor de blir satt ut p\u00e5 et kart. Innlevering av notat til statsforvalteren skal skje innen tre uker etter at tiltaket et gjennomf\u00f8rt. 10. Flyttet elvemusling skal unders\u00f8kes/overv\u00e5kes to til fem dager og en m\u00e5ned etter flytting. Resultatene skal rapporteres i et notat til Statsforvalteren i Vestland innen tre uker etter at tiltaket er gjennomf\u00f8rt. 11. Bilder av ferdig tiltak skal sendes til statsforvalteren innen tre uker etter at tiltaket er ferdigstilt. 12. Tillatelsen skal v\u00e6re med under utf\u00f8relsen av arbeidet. Klage Vedtaket kan klages p\u00e5 innen tre uker etter at brevet er mottatt, jf. reglene i forvaltningsloven. En eventuell klage skal sendes til Statsforvalteren i Vestland, og blir avgjort av Milj\u00f8direktoratet om Statsforvalteren ikke tar klagen til f\u00f8lge. Med hilsen Magnus Johan Steinsv\u00e5g Mikael J\u00f8rgensen seniorr\u00e5dgiver r\u00e5dgiver Dokumentet er elektronisk godkjent Kopi til: Vestland fylkeskommune Postboks 7900 5020 BERGEN Bergen kommune Postboks 7700 5020 BERGEN Milj\u00f8direktoratet Postboks 5672 Torgarden 7485 TRONDHEIM Norges vassdrags- og energidirektorat - NVE Postboks 5091 Majorstua 0301 OSLO Statens Naturoppsyn v/Einar Vereide Vest politidistrikt Postboks 85 6901 FLOR\u00d8 Ole Sandven Rugeldal (Bergen kommune) "
}