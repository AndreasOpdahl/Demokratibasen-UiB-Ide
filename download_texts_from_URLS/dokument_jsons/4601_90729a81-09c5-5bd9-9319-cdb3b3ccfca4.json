{
  "dokument_id": "90729a81-09c5-5bd9-9319-cdb3b3ccfca4",
  "doc_type": "case_presentation",
  "kommune": 4601,
  "tittel": "Ny s\u00f8knad fra Bergen Sentrum AS om tilskudd og kommunal garanti for investeringsl\u00e5n",
  "url": "https://bergen.kommune.no/politikere-utvalg/api/fil/bk360/10064319/Framstilling-Ny-soknad-fra-Bergen-Sentrum-AS-om-tilskudd-og-kommunal-garanti-for-investeringslan",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/45800-1 Ny s\u00f8knad fra Bergen Sentrum AS om tilskudd og kommunal garanti for investeringsl\u00e5n Hva saken gjelder: Bergen Sentrum AS s\u00f8kte 17.11.2023 om kommunal garanti for l\u00e5n inntil kr 15 mill. til finansiering av byROMMET. Selskapets bankforbindelse ba om at mulighetene for \u00e5 kunne gi kommunal garanti ble unders\u00f8kt. Selskapet har inng\u00e5tt avtale om \u00e5 langtidsleie for n\u00e6r 1.000 m2 areal inne og ute p\u00e5 gateplan i Kong Oscars gt. 24 og 26. Det legges opp til at en skal kunne \u00e5pne byROMMET som en ny, stor publikumsattraksjon og lokal kulturn\u00e6ringsvirksomhet. L\u00e5n inntil kroner 15 mill. skulle brukes til \u00e5 fullfinansiere byROMMET. Selskapet skulle investere i byggteknisk tilrettelegging og oppgradering, kr 7 mill., og audiovisuelt utstyr og kunstnerisk innhold m.m. kr 12,8 mill., i alt kr 19,8 mill. (eks mva.) Byr\u00e5det behandlet saken i m\u00f8tet 25.01.2024 sak 1013/24 og avslo s\u00f8knaden. Bakgrunnen for avslaget var: - at investeringene i kunstnerisk innhold ikke oppfylte vilk\u00e5rene for \u00e5 v\u00e6re investeringer i henhold til kommunal regnskapsstandard nr. 4 - at virksomheten det skulle garanteres for i for stor grad ble rammet av forbudet mot \u00e5 gi garanti for n\u00e6ringsvirksomhet samt at - at investeringer i audiovisuelt utstyr har kort avskrivningstid og \u00f8konomisk levetid. If\u00f8lge garantiforskriften kan ikke garantier for finansiering av investeringer gis utover investeringens levetid. Gjennom ny s\u00f8knad av 15.3.2024 s\u00f8ker selskapet om ny behandling av garantis\u00f8knaden samt tilskudd kr 1,5 mill. Annen finansiering har medf\u00f8rt at garantibel\u00f8pet n\u00e5 er redusert til kroner 2,2 mill. Form\u00e5let med garanti og tilskudd er fullfinansiering av de leide lokalene. Investeringsrammen for lokalene er kroner 7,34 mill. eks mva. Selskapet har rett til \u00e5 leie i minst 15 \u00e5r. Finansieringsplanen er slik: Finansieringsplan pr. 15.3.2024 Bel\u00f8p i kroner Egenkapital 2 000 000 Bevilget engangstilskudd fra Bergen kommune i budsjett 2024 2 000 000 S\u00f8knad datert 15.3.24 om \u00f8kt engangstilskudd fra Bergen kommune 1 500 000 Tilskudd/st\u00f8tte fra private 1 500 000 L\u00e5n inntil 2 175 000 Sum inntil 9 175 000 1 Selskapet skriver: \u00abL\u00e5nebehovet kan \u00f8kes eller reduseres avhengig av om selskapet klarer \u00e5 skaffe annen finansiering samt ved refusjon av merverdiavgift.\u00bb I forbindelse med bystyrets behandling av budsjett og handlings- og \u00f8konomiplan for 2024 ble selskapet bevilget kroner 2.000.000 som et engangstilskudd. N\u00e5r det gjelder bruk av lokalene pekes det p\u00e5 at selskapet bl.a. har ansvar for \u00e5 arrangere \u00abPepperkakebyen\u00bb hvert \u00e5r. Arrangementet er en utstilling som regelmessig f\u00e5r driftstilskudd fra kommunen. De siste \u00e5rene har \u00e5rlig tilskudd utgjort kroner 250.000. Ut over \u00e5 benytte lokalene til \u00abPepperkakebyen\u00bb, tas det ogs\u00e5 sikte p\u00e5 \u00e5 bruke lokalene til andre kultur- og opplevelsesarrangementer. Aktivitet vil v\u00e6re publikumsbasert virksomhet i form av utstillinger (bl.a. om byutvikling), kulturaktivitet (bl.a. til tider en \u00e5pen, gratis arena for frivilligheten og amat\u00f8rkulturen), handel og servering. Det siteres fra s\u00f8knaden: (...) \u00abAktivitet vil v\u00e6re publikumsbasert virksomhet i form av utstillinger (bl.a. om byutvikling), kulturaktivitet (bl.a. til tider en \u00e5pen, gratis arena for frivilligheten og amat\u00f8rkulturen), handel og servering. byROMMET skal ikke minst bli en fast arena som kan sikre Pepperkakebyen et sted \u00e5 v\u00e6re. byROMMET skal ogs\u00e5 bidra til \u00f8kt kunnskap ved \u00e5 formidle byens og regionens historie p\u00e5 nye, engasjerende m\u00e5ter bl.a. v.h.a. en ny lyd/bilde/film-opplevelse forutsatt at vi kan f\u00e5 den finansiert: \u00abFortellingen om Bergen\u00bb (arbeidstittel).\u00bb (...) Tiltakets plass i kommunale planer Det ble 8.3.24 gitt rammetillatelse for bruksendring av arealene til kulturhus. Bergen bystyre behandlet i m\u00f8tet 21.06.2023, sak 224/23, \u00abHandlingsplan for n\u00e6ringsutvikling i Bergen 2023-2026 og statusrapport 2019-2020).\u00bb Det siteres fra side 14 i planen: (...) \u00abEt levende sentrum er en essensiell del av \u00e5 v\u00e6re en attraktiv by, og et godt sentrum handler om klima, milj\u00f8 og folkehelse, og hvilke muligheter som finnes innenfor utdanning og arbeid. Det handler om kultur, opplevelser og fritidstilbud, og byliv med butikker, serveringssteder og s\u00e6regenhet. Det er viktig for b\u00e5de mennesker og bedrifter i hele regionen at Bergen sentrum er et tilgjengelig og attraktivt sted. (...)\u00bb (...) \u00abTiltakene i planen vil finansieres over det til enhver tid godkjente budsjett, uten behov for ekstrabevilgninger. Nye st\u00f8rre tiltak vil derimot v\u00e6re avhengige av \u00f8kte bevilgninger, og innfasing av nye tiltak avhenger av budsjettmessig handlingsrom, og prioritering, i forbindelse med de \u00e5rlige fremleggelsene av handlings- og \u00f8konomiplaner/\u00e5rsbudsjett.\u00bb (...) Om selskapet If\u00f8lge vedtektene har ikke selskapet erverv til form\u00e5l, og det er dessuten ikke adgang til \u00e5 betale utbytte. Selskapet har f\u00e5tt skattefritak og driver allmennyttig virksomhet. Om dette st\u00e5r det i vedtektene: \u00abForm\u00e5let for selskapet er \u00e5 sikre og videreutvikle rammebetingelsene for n\u00e6ringsdrift i Bergen Sentrum. Selskapet skal v\u00e6re en samarbeidspartner mellom Bergen kommune og n\u00e6ringslivet i Bergen. Bergen Sentrum AS skal skape \u00f8kt kommersiell aktivitet og arbeide for \u00e5 f\u00e5 flest mulig mennesker til \u00e5 bruke og bes\u00f8ke sentrum, sikre et bredt kulturtilbud, bidra til estiske hensyn ivaretas, samt medvirke til bedre tilgjengelighet til og mellom byrommene.\u00bb 2 Selskapets aksjon\u00e6rer er Bergen kommune med 49% av aksjene, Bergen N\u00e6ringsr\u00e5d 17%, Visit Bergen 17% og Sentrumsforeningen 17%. Selskapet har levert regnskap for 2022. Inntektene utgjorde 14,4 mill. kr, og driftsresultatet var 2,4 mill. Bokf\u00f8rt egenkapital utgjorde 4,6 mill. kr. Urevidert regnskap for 2023 viser et resultat som er omtrent i balanse. Selskapet har to kommersielle datterselskaper: Bergen Julemarked AS og Bergen Sentrum Netthandel AS. Vurdering av garantis\u00f8knaden etter reglene i kommuneloven \u00a7 14-19. Regelverket for kommunale garantier er utformet i kommuneloven \u00a7 14-19, i tilh\u00f8rende forskrift, i lovforarbeidene til kommuneloven, i statsforvalternes godkjenningspraksis av garantivedtak, i departements lovtolkninger samt i departementets avgj\u00f8relser i enkeltsaker. Lovbestemmelsen er slik. \u00abKommuner og fylkeskommuner kan ikke stille kausjon eller annen \u00f8konomisk garanti for virksomhet som drives av andre enn kommunen eller fylkeskommunen selv, hvis garantien inneb\u00e6rer en vesentlig \u00f8konomisk risiko eller er stilt for n\u00e6ringsvirksomhet.\u00bb Bergen Sentrum AS har ikke erverv til form\u00e5l, men selskapet selv anser sin totale virksomhet som kommersiell. Dette g\u00e5r fram av opprinnelig s\u00f8knad av 17.11.23. Med utgangspunkt i lovens forbud mot garantier for n\u00e6ringsvirksomhet og innholdet i s\u00f8knaden s\u00f8kte kommunen r\u00e5d hos Statsforvalteren i Vestland. I e-post datert 20.11.23 fikk Statsforvalteren f\u00f8lgende sp\u00f8rsm\u00e5l: Hvordan skal denne bestemmelsen tolkes n\u00e5r et ikke- kommersielt selskap s\u00f8ker garanti for virksomhet som selskapet selv hevder er kommersiell? Statsforvalteren sendte sp\u00f8rsm\u00e5let videre til Kommunal \u2013 og distriktsdepartementet. Departementet svarte Statsforvalteren gjennom e-post datert 1.12.2023, og Statsforvalteren videresendte svaret til Bergen kommune. Det siteres fra e-posten: \u00abHer er litt veiledning om hvordan n\u00e6ringsvirksomhet skal forst\u00e5s i kommunelovens forstand. Vi presiserer at dette ikke er en vurdering av den konkrete saken. Et selskap kan v\u00e6re \u00abn\u00e6ring etter sin art\u00bb, selv om det ikke betales utbytte. Hvordan dette vurderes er beskrevet i Prop. 46 L side 231 flg, se Prop. 46 L (2017\u20132018) (regjeringen.no). I vurderingen av om det foreligger n\u00e6ringsvirksomhet i kommunelovens forstand vil det f\u00f8rste steget i vurderingen v\u00e6re om det aktuelle rettssubjektet har et gevinstsiktem\u00e5l eller ikke. Hvis form\u00e5let er \u00e5 tilf\u00f8re eieren \u00f8konomisk gevinst (utbytte eller liknende), m\u00e5 rettssubjektet anses \u00e5 drive n\u00e6ringsvirksomhet i kommunelovens forstand. At det ikke foreligger et gevinstsiktem\u00e5l er likevel ikke alene tilstrekkelig for at rettssubjektet ikke kan anses \u00e5 drive n\u00e6ringsvirksomhet. Andre steget i vurderingen vil v\u00e6re \u00e5 se n\u00e6rmere p\u00e5 hva slags aktivitet som drives i rettssubjektet. Aktivitet som vanligvis l\u00f8ses av private (markedet selv) m\u00e5 som utgangspunkt regnes som n\u00e6ringsvirksomhet. Aktivitet som vanligvis ytes av det offentlige, kan som utgangspunkt anses for ikke \u00e5 v\u00e6re markedsrettet og kommer dermed heller ikke inn under n\u00e6ringsvirksomhetsbegrepet. Relevante forhold i vurderingen av om rettssubjektet opererer i markedet vil for eksempel v\u00e6re \u00e5 se p\u00e5 hvordan aktiviteten er finansiert og hvilken tilknytning den har til det offentlige. Dersom en st\u00f8rre del av rettssubjektets inntekter kommer fra salg med priser p\u00e5 3 markedsmessige vilk\u00e5r, vil dette trekke i retning av at rettssubjektet driver n\u00e6ringsvirksomhet. Hvis brukerbetalingene er subsidiert med offentlige midler eller underlagt offentlig regulering, eller hvis kommunen har et tydelig lovforankret ansvar for tjenesten, trekker dette i motsatt retning. Hvis den som mottar garantien er en del av et konsern, kan det ogs\u00e5 v\u00e6re aktuelt \u00e5 vurdere aktiviteten ikke bare i det rettssubjektet som garantien er stilt for. Dersom det for eksempel stilles garanti for morselskapet, kan det ogs\u00e5 v\u00e6re grunn til \u00e5 ta med i betraktning om datterselskapet driver n\u00e6ringsvirksomhet.\u00bb \u00d8konomiske konsekvenser: Tilskudd kroner 1,5 mill. til fullfinansiering vil belaste \u00e5rets driftsbudsjett. Byr\u00e5det har vurdert tilskuddet i forbindelse med revidert budsjett. Byr\u00e5det har ikke funnet det mulig \u00e5 im\u00f8tekomme s\u00f8knaden om tilskudd. Garantibel\u00f8pet p\u00e5 kroner 2,2 mill. er beskjedent. Dette inneb\u00e6rer sm\u00e5 konsekvenser for kommunens \u00f8konomi dersom l\u00e5net misligholdes. Byr\u00e5dets vurdering og anbefaling/konklusjon: Ut fra bestemmelsen i kommuneloven \u00a7 14-19 og utfyllende kommentar fra Kommunal- og distriktsdepartementet vil kommunal garanti til selskapets samlede virksomhet kunne rammes av forbudet mot \u00e5 garantere for n\u00e6ringsvirksomhet. Men garantiform\u00e5let er n\u00e5 blitt begrenset til en mindre delfinansiering av tilpasning til lokalene, og bruken det garanteres for er begrenset. I deler av \u00e5ret skal disse benyttes til en utstilling dels finansiert ved billettinntekter og dels finansiert ved tilskudd. I tillegg skal lokalene brukes til aktiviteter i skj\u00e6ringspunktet mellom underholdning, opplevelse og undervisning. P\u00e5 denne bakgrunnen finner byr\u00e5det at garanti for kr 2,2 mill. ikke vil stride mot bestemmelsene i kommuneloven. If\u00f8lge kommunelovens forarbeider plikter kommunen \u00e5 vurdere om l\u00e5negaranti er i strid med statsst\u00f8tteregelverket. Dette er gjort. L\u00e5negaranti til Bergen Sentrum AS er ikke ulovlig statsst\u00f8tte. Det er ogs\u00e5 foretatt vurdering etter anskaffelsesregelverket. Begrunnelse for framleggelse til bystyret: Bystyret har ikke delegert byr\u00e5det fullmakt til \u00e5 innvilge s\u00f8knader om kommunal garanti. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret i Bergen vedtar \u00e5 stille simpel kausjon for l\u00e5n inntil kroner 2.200.000,- som i Bergen Sentrum AS skal ta opp til langsiktig fullfinansiering av ombygging av lokaler i Kong Oscars gate 24 og 26 i Bergen. Garantien gjelder fra utbetalingsdato. 2. Garantien gjelder for l\u00e5nets hovedstol inntil kroner 2.200.000,- med tillegg av 10 % av til enhver tid gjeldende hovedstol til dekning av eventuelle p\u00e5l\u00f8pte renter, forsinkelsesrenter og omkostninger. Kommunens maksimale garantiansvar skal ikke overstige kroner 2.420.000,-. 3. L\u00e5net nedbetales over 10 \u00e5r som seriel\u00e5n og skal v\u00e6re fullt innfridd senest 10 \u00e5r fra utbetalingsdato. Kommunens garantiansvar reduseres i takt med nedbetaling av l\u00e5net og opph\u00f8rer 12 \u00e5r fra utbetalingsdato, jf. \u00a7 3 i forskrift om garantier og finans- og gjeldsforvaltning i kommuner og fylkeskommuner. 4. Det er et vilk\u00e5r for inng\u00e5else av garantiavtale at det dokumenteres at byggearbeidene er fullfinansierte. 4 5. Det er et vilk\u00e5r for inng\u00e5else av garantiavtale at l\u00e5ngiver sikrer l\u00e5nene med pant i leiekontrakten. Dersom l\u00e5net misligholdes, selskapet tas under konkursbehandling, innleder gjeldsforhandling av noe slag (herunder rekonstruksjon), innstiller sine betalinger, blir gjenstand for utlegg eller arrest eller erkjenner \u00e5 v\u00e6re insolvent, skal Bergen kommune ha rett til \u00e5 tre inn i l\u00e5nekontrakten p\u00e5 uendrede vilk\u00e5r. Tilsvarende gjelder dersom selskapet oppl\u00f8ses. 6. Dersom Bergen kommune innfrir l\u00e5net, skal pantet transporteres til kommunen. 7. S\u00e5 lenge det garanterte l\u00e5net l\u00f8per kan ikke Bergen Sentrum AS endre eiersammensetningen eller vedtektene uten skriftlig samtykke fra kommunen. Selskapet kan heller ikke selge vesentlige eiendeler eller foreta fusjon, oppkj\u00f8p, fisjon eller oppsplitting av selskapet, uten skriftlig samtykke fra kommunen. Selskapet skal ha en tilfredsstillende internkontroll som st\u00e5r i forhold til virksomhetens art og omfang. Internkontrollen omfatter retningslinjer og rutiner for \u00e5 sikre overholdelse av de lover og regler som virksomheten er underlagt, herunder habilitetsregler og n\u00f8dvendig arbeidsdeling mellom ulike roller i virksomheten. Selskapet skal hvert \u00e5r sende Bergen kommune budsjetter og kopi av \u00e5rsregnskap, inkludert \u00e5rsberetning og revisjonsberetning. Selskapet skal i tillegg p\u00e5 anmodning fra kommunen straks levere opplysninger om selskapets \u00f8konomiske stilling, finansielle risiko, utest\u00e5ende garantier, eller drift og spesifikasjoner til regnskapene som kommunen med rimelighet kan kreve. Selskapet skal straks levere informasjon om brudd eller mislighold av l\u00e5ne- eller kontraktsvilk\u00e5r med l\u00e5ngiver eller andre kontraktsmotparter eller informasjon dersom det er sannsynlig at selskapet vil komme i slikt brudd eller mislighold. Selskapet skal straks informere om forhold som vesentlig kan forverre selskapets \u00f8konomiske stilling, virksomhet drift, eller omd\u00f8mme, eller som kan f\u00e5 betydning for l\u00e5neforholdet. Selskapet skal straks informere om aktuelle eller varslede rettssaker, voldgiftssaker eller administrative prosedyrer mot selskapet som kan ha vesentlig betydning for selskapets \u00f8konomiske stilling, virksomhet eller drift eller for l\u00e5ne- og garantiforholdet. Selskapet skal straks informere kommunen dersom kommunens garantiforutsetninger ikke er oppfylt. Selskapets eventuelle manglende oppfylling av vilk\u00e5rene dette vedtakspunktet, vil ikke ha betydning for gyldigheten av kausjonen ovenfor l\u00e5ngiver. 8. S\u00f8knad om tilskudd avsl\u00e5s. Dato: 18. juni 2024 Christine B. Meyer Charlotte Spurkeland Byr\u00e5dsleder Byr\u00e5d for finans Dokumentet er godkjent elektronisk. Vedlegg: S\u00f8knad fra Bergen Sentrum AS til Bergen kommune om tilskudd og kommunal garanti til byROMMET. byROMMET \u2013 Estimat investeringer og med finansieringsplan pr 15.3.24. S\u00f8knad om kommunal l\u00e5negaranti vedr\u00f8rende byROMMET 17.11.23 Leieavtale BS vedr. Kong Oscarsgate 24 og 26 byROMMET Beskrivelse Bergen Sentrum AS vedtekter byROMMET. Estimater investeringer og drift Bergen Sentrum AS - \u00c5rsregnskap 2022 5 "
}