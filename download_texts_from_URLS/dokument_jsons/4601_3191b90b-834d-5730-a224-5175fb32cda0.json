{
  "dokument_id": "3191b90b-834d-5730-a224-5175fb32cda0",
  "doc_type": "case_attachment",
  "kommune": 4601,
  "tittel": "Statsforvalteren i Vestland stadfester - 167_1575, Dreggsallmenningen 10. Klage p\u00e5 endringstillatelse p\u00e5bygg boligblokk",
  "url": "https://bergen.kommune.no/politikere-utvalg/api/fil/bk360/12199188/Statsforvalteren-i-Vestland-stadfester-167-1575-Dreggsallmenningen-10-Klage-pa-endringstillatelse-pabygg-boligblokk",
  "tekst": " V\u00e5r dato: V\u00e5r ref: 24.01.2025 2024/16276 Deres dato: Deres ref: Karen Ellinor Iden Saksbehandler, innvalgstelefon Sandbrogaten 3 Ida Victoria Ler\u00f8y Jobarteh, 5557 2012 5003 Bergen Bergen kommune gbnr. 167/1575, Dreggsallmenningen 10. Klage p\u00e5 endringstillatelse p\u00e5bygg boligblokk. Vi viser til Bergen kommunes oversendelse av klagesaken i brev datert 31.10.2024. Vedtak Statsforvalteren stadfester Bergen kommunes vedtak datert 15.05.2024, referanse BYGG- 2022/15645-38. Sakens bakgrunn Vi forutsetter at partene kjenner sakens bakgrunn og gir derfor kun et kortfattet sammendrag. Bergen kommune ga 19.12.2018 rammetillatelse til p\u00e5bygg p\u00e5 tak/loft og utvidelse av trappehus p\u00e5 gbnr. 167/1575, for \u00e5 etablere seks nye boenheter i loftsetasjen. I vedtak 26.06.2023 ga kommunen dispensasjon fra reguleringsplanbestemmelse \u00a7 5.1.3 og tillatelse til bruksendring fra bolig til kontor. Ansvarlig s\u00f8ker, Link Arkitektur AS, s\u00f8kte 13.02.2024 om ny endring av rammetillatelsen. Det ble s\u00f8kt om dispensasjon fra reguleringsplanbestemmelse \u00a7 6.3.1 for \u00e5 \u00f8ke gesims- og m\u00f8neh\u00f8yden 40 cm og installere solceller p\u00e5 taket. Videre ble det s\u00f8kt om endret utforming av takavslutning mot E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/5 s\u00f8rvest, \u00f8kt antall takvinduer mot Dreggsallmenningen, samt om \u00e5 lukke de godkjente balkongene i loftetasjen. Kommunen innvilget endringene i vedtak 15.05.2024. Du er andelseier i Slottsgaarden borettslag, gbnr. 167/1566, som er nabo til tiltakseiendommen (markert med r\u00f8dt kryss p\u00e5 bildet). Du klaget p\u00e5 vedtaket 08.06.2024. Klagen bygger i hovedsak p\u00e5 at du vil miste utsikt og f\u00e5 \u00f8kt innsyn som f\u00f8lge av p\u00e5bygget, og at du ikke har mottatt nabovarsling om tiltakene. Du mener videre at p\u00e5bygget mangler gode visuelle kvaliteter. Kommunen har ikke tatt klagen til f\u00f8lge, jf. UMBY-sak 358/24 datert 23.10.2024. Saken er derfor sendt til Statsforvalteren for endelig avgj\u00f8relse. Regelverk Statsforvalteren er delegert myndighet til \u00e5 avgj\u00f8re klagesaker etter plan- og bygningsloven (pbl.).1 Forvaltningsloven (fvl.) gjelder for Statsforvalterens saksbehandling. Vi kan \u00abpr\u00f8ve alle sider av saken og herunder ta hensyn til nye omstendigheter\u00bb. Vi skal \u00abvurdere de synspunkter som klageren kommer med, og kan ogs\u00e5 ta opp forhold som ikke er ber\u00f8rt\u00bb av klageren, jf. fvl. \u00a7 34. Vi kan stadfeste kommunens vedtak, omgj\u00f8re vedtaket eller oppheve det og sende saken tilbake til kommunen for helt eller delvis ny behandling. Plansituasjon I kommuneplanens arealdel, vedtatt i kommunestyret 19.06.2019, er eiendommen avsatt til sentrumsform\u00e5l, byfortettingssone. Eiendommen er innenfor hensynssonene bevaring kulturmilj\u00f8 historisk sentrum og middelalder bykjernen, og er b\u00e5ndlagt etter lov om kulturminner. I kommunedelplan for BERGENHUS. KDP SENTRUM er eiendommen vist som blandet sentrumsform\u00e5l. Eiendommen er omfattet av reguleringsplan nr. 16040000, BERGENHUS. V\u00c5GEN, KAIENE OG BRYGGEN og er regulert til blandet sentrumsform\u00e5l II med hensynssone verdensarvstedets n\u00e6romr\u00e5de. Det f\u00f8lger av planbestemmelse \u00a7 6.3.1 at \u00ab... Der ikke annet er angitt, skal eksisterende m\u00f8neh\u00f8yde, gesimsh\u00f8yde, takform, fasader og etasjeantall beholdes.\u00bb Vilk\u00e5r for dispensasjon Pbl. \u00a7 19-2 f\u00f8rste avsnitt sl\u00e5r fast at \u00abkommunen kan gi varig eller midlertidig dispensasjon fra bestemmelser fastsatt i eller i medhold av\u00bb plan- og bygningsloven. Kommunens adgang til \u00e5 gi dispensasjon er likevel begrenset. Det f\u00f8lger av pbl. \u00a7 19-2 andre avsnitt at dispensasjon ikke kan gis \u00abdersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt\u00bb. Videre skal \u00abfordelene ved \u00e5 gi dispensasjon [...] v\u00e6re klart st\u00f8rre enn ulempene\u00bb, jf. \u00a7 19-2 andre avsnitt. Statsforvalterens vurdering Nabovarsling, klagerett og klagefrist Det er Slottsgaarden borettslag som er eier av naboeiendommen gbnr. 167/1566. Det er derfor tilstrekkelig \u00e5 varsle styret i borettslaget for \u00e5 oppfylle kravet i pbl. \u00a7 21-4, tiltakshaver er ikke forpliktet til \u00e5 varsle den enkelte andelseier. Du hadde dermed ikke krav p\u00e5 nabovarsling i saken. 1 Se pbl. \u00a7 1-9 femte avsnitt og rundskriv T-2/09 side 8 Side: 3/5 Som nabo har du likevel rettslig klageinteresse i saken og dermed klagerett p\u00e5 vedtaket, jf. forvaltningsloven \u00a7 28. Klagefristen p\u00e5 endringsvedtaket av 15.05.2024 var i utgangspunktet utg\u00e5tt da du klagde 08.06.2024. Kommunen har behandlet klagen din uten \u00e5 gj\u00f8re en n\u00e6rmere vurdering av om klagefristen var utl\u00f8pt for deg eller ikke, jf. fvl. \u00a7 29 andre avsnitt, eller om det ble gitt oppreisning for oversittet klagefrist, jf. fvl. \u00a7 31. Vi legger til grunn at du uansett ikke kan lastes for \u00e5 eventuelt ha oversittet klagefristen med tre dager, siden du ikke fikk melding om vedtaket. Klagen p\u00e5 endringsvedtaket kan derfor tas til behandling, jf. fvl. \u00a7 31 a. Det opprinnelige vedtaket om rammetillatelse fra 2018 er imidlertid ikke mulig \u00e5 klage p\u00e5, ettersom det er g\u00e5tt mer enn ett \u00e5r siden vedtaket ble truffet. Det er da ikke mulig \u00e5 gi oppreisning for oversittet klagefrist, jf. fvl. \u00a7 31 tredje avsnitt. Den delen av klagen som gjelder p\u00e5byggets visuelle kvaliteter og naboulempene p\u00e5bygget i seg selv medf\u00f8rer, gjelder forhold som ble avgjort i vedtaket fra 2018 og vil derfor ikke bli vurdert. Klagebehandlingen er alts\u00e5 avgrenset til de forholdene som ble endret i vedtaket 15.05.2024. Dispensasjon Det ble gitt dispensasjon fra reguleringsplanbestemmelse \u00a7 6.3.1, for \u00e5 \u00f8ke gesims- og m\u00f8neh\u00f8yden med 40 cm, endre takformen p\u00e5 den avsluttende bygningsdelen mot s\u00f8rvest fra skr\u00e5tt til flatt tak og endre fasaden ved \u00e5 innsette fire ekstra vinduer mot s\u00f8r\u00f8st og lukke balkongene mot nordvest. Det f\u00f8rste sp\u00f8rsm\u00e5let er om disse endringene vil \u00abvesentlig tilsidesette\u00bb hensynet bak bestemmelsen, jf. pbl. \u00a7 19-2. Form\u00e5let med reguleringsplanen er \u00e5 \u00abbevare og formidle historiske og romlige sammenhenger, og s\u00f8rge for vern og pietetsfull skj\u00f8tsel av antikvarisk verdifull bebyggelse, byrom og bylandskap\u00bb, og samtidig skape et levende byrom, jf. planbestemmelse \u00a7 2.1 og \u00a7 2.3. Forbudet i \u00a7 6.2.1 mot \u00e5 endre bygningsh\u00f8yde, takform, fasader og etasjeantall, m\u00e5 f\u00f8lgelig forst\u00e5s som et virkemiddel for \u00e5 verne kulturhistorisk bebyggelse. Byantikvaren vurderer at den oms\u00f8kte endringen i takh\u00f8yde er minimal og ikke vil endre bygningens kulturmilj\u00f8verdi eller forhold til sine omgivelser. Endringen av takvinduene er etter Byantikvarens syn en forbedring fra det som er gitt tillatelse til. R\u00e5det for byforming og arkitektur (RBA) vurderer at hevingen av takh\u00f8yden er akseptabel, siden det ikke vil endre karakteren av det eksisterende bygget i vesentlig grad, og at endringen av taklandskapet fremst\u00e5r som godt tilpasset de underliggende rytmen i fasaden. R\u00e5det anbefaler derfor tiltakene. Side: 4/5 Statsforvalteren legger stor vekt p\u00e5 uttalelsene fra Byantikvaren og RBA. Vi vurderer at \u00f8kningen av takh\u00f8yden p\u00e5 40 cm er beskjeden og ikke vil endre byggets karakter. Endringen av takformen mot s\u00f8rvest utgj\u00f8r en liten del av takflaten og vil v\u00e6re lite synlig fra gateplan siden det gjelder taksiden som er vendt inn mot byg\u00e5rden. Videre vil de oms\u00f8kte takvinduene og lukkingen av balkongene gi en mer ryddig fasade som er bedre tilpasset det eksisterende byggets arkitektoniske uttrykk. Vi finner derfor at tiltaket ikke vil vesentlig tilsidesette hensynene bak bestemmelsen. Sp\u00f8rsm\u00e5let er dermed om fordelene ved \u00e5 gi dispensasjon er \u00abklart st\u00f8rre\u00bb enn ulempene. B\u00e5de fordelene og ulempene m\u00e5 vurderes ut fra de overordnede ressurs-, areal- og planmessige hensynene som bestemmelsen og plan- og bygningsloven generelt er ment \u00e5 ivareta. Et av form\u00e5lene bak plan- og bygningsloven er \u00e5 \u00abfremme b\u00e6rekraftig utvikling\u00bb, jf. \u00a7 1-1 f\u00f8rste avsnitt. Videre skal hensynet til \u00abestetisk utforming av omgivelsene\u00bb ivaretas i planlegging og i det enkelte byggetiltak, jf. \u00a71-1 femte avsnitt. Hensikten bak heving av takh\u00f8yden er \u00e5 kunne installere solceller p\u00e5 taket og skjule disse fra innsyn. Etablering av solcellepanel er et milj\u00f8messig positivt tiltak, og det er ogs\u00e5 positivt at de ikke er godt synlig for omgivelsene. Endringen av takformen i avslutningen vil gi bedre utnytting av arealene innvendig, og vil v\u00e6re lite synlig fra gateplan og verdensarvomr\u00e5dene. Oms\u00f8kte takvinduer vil gi bedre lysforhold og planl\u00f8sning i kontorlandskapet, og et estetisk uttrykk som er mer ryddig og bedre tilpasset byggets eksisterende fasade. Tiltakene vil dermed medf\u00f8re relevante og klare fordeler. Det er en ulempe for naboene mot nordvest at taket heves, da de vil miste noe utsikt. Vi vurderer likevel at fordelene er klart st\u00f8rre enn denne beskjedne ulempen. Vilk\u00e5rene for \u00e5 gi dispensasjon er dermed oppfylt, jf. \u00a7 19-2. Side: 5/5 Naboulemper Kommunen skal etter pbl. \u00a7 29-4 godkjenne tiltakets plassering og h\u00f8yde. I denne vurderingen skal kommunen ogs\u00e5 ta hensyn til nabointeresser. Nabointeressene forutsettes \u00e5 v\u00e6re ivaretatt hvis avstands- og h\u00f8ydereglene overholdes. Kommunen kan derfor kun kreve annen plassering/h\u00f8yde dersom oms\u00f8kt plassering/h\u00f8yde inneb\u00e6rer en betydelig ulempe for naboer.2 I tettbygde str\u00f8k, slik som det aktuelle omr\u00e5det, skal det s\u00e6rlig mye til for \u00e5 anse naboulemper som betydelige.3 Du har vist til at du f\u00e5r \u00f8kt innsyn og mister utsikt som f\u00f8lge av p\u00e5bygget. Som sagt, er klagebehandlingen avgrenset til endringsvedtaket. Vi kan ikke se at \u00f8kningen av takh\u00f8yden p\u00e5 40 cm, lukkingen av balkongen eller endringen av takavslutningen medf\u00f8rer betydelige naboulemper. Det er mer enn fire meters avstand fra tiltaket til nabogrensen, og det beskjedne tapet av utsikt er ikke mer enn det som m\u00e5 regnes med i tettbygde str\u00f8k. Oppsummering Klagen har ikke f\u00f8rt frem. Statsforvalteren stadfester kommunens vedtak datert 15.05.2024. Vilk\u00e5rene for \u00e5 gi dispensasjon er oppfylt, og endringene medf\u00f8rer ikke betydelige naboulemper. Vedtaket v\u00e5rt er endelig og kan ikke p\u00e5klages, jf. fvl. \u00a7 28 tredje avsnitt. Med hilsen Stine Ross Ids\u00f8 Ida Victoria Ler\u00f8y Jobarteh seniorr\u00e5dgiver r\u00e5dgiver Dokumentet er elektronisk godkjent Kopi til: LINK ARKITEKTUR AS Postboks 383 Sentrum 0102 OSLO Bergen kommune Postboks 7700 5020 BERGEN DREGGSALMENNING 10 - 12 c/o Harris Advokatfirma AS Postboks 4115 5835 BERGEN AS Sandviken 2 Se Rundskriv H-8/15 av 26.06.2015, NOU 1982: 13 s. 29 og Ot.prp. nr. 27 (1982\u201383) s. 19 3 Se Sivilombudets \u00e5rsmelding for 1987 s 172 flg. "
}