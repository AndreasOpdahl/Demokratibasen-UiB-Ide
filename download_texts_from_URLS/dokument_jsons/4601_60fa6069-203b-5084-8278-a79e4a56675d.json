{
  "dokument_id": "60fa6069-203b-5084-8278-a79e4a56675d",
  "doc_type": "case_presentation",
  "kommune": 4601,
  "tittel": "Tilleggsbevilgning: Midler til ferieaktiviteter for barn og unge sommeren 2024",
  "url": "https://bergen.kommune.no/politikere-utvalg/api/fil/bk360/10708731/Framstilling-Tilleggsbevilgning-Midler-til-ferieaktiviteter-for-barn-og-unge-sommeren-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/105283-1 Tilleggsbevilgning: Midler til ferieaktiviteter for barn og unge sommeren 2024 Hva saken gjelder: Byr\u00e5den foresl\u00e5r i saken \u00e5 avsette kr 300 000 fra tilleggsbevilgningskontoen til ferieaktiviteter lokalt i regi av ulike organisasjoner. Byr\u00e5den foresl\u00e5r \u00e5 fordele midlene likt til byens frivilligsentraler. Midlene \u00f8remerkes lavterskel, gratis aktiviteter for barn og unge i sommerferien 2024. Hver sommer arrangeres ferieaktiviteter for barn og unge av ulike foretak, kommunen og frivilligheten. Sommerferieaktivitetene er popul\u00e6re, og oppleves som lavterskel tilbud til ungdom, barn og barnefamilier. Flere av tilbudene har enten lav deltakeravgift eller er gratis, og bidrar til at ogs\u00e5 barn og ungdom som vokser opp i familier med trang \u00f8konomi, f\u00e5r delta i aktiviteter og opplevelser av h\u00f8y kvalitet i sommerferien. Mange av \u00e5rets sommerferieaktiviteter er allerede planlagt og stengt for p\u00e5melding. Ekstra midler vil til dels kunne muliggj\u00f8re at flere barn og unge mottar tilbud i l\u00f8pet av sommerferien. Til dels vil allerede eksisterende tilbud med deltakerrammer kunne oppgraderes, slik at tilbudet oppleves enda mer verdifullt for de som deltar. \u00d8konomiske konsekvenser: Kr 300 000 tildeles fra byr\u00e5dets tilleggsbevilgningskonto. Byr\u00e5dens vurdering og anbefaling/konklusjon: Byr\u00e5den mener det er viktig at barn og unge har mulighet til \u00e5 delta p\u00e5 aktiviteter i sommeren. De kommunale frivilligsentralene har ikke sommerferieaktiviteter for barn og unge. Byr\u00e5den \u00f8nsker derfor \u00e5 tildele midlene til byens ni private frivilligsentraler. Frivilligsentraler er institusjoner som \u00f8ker lokalt engasjement og bidrar til \u00f8kt aktivitet og deltakelse i bydelene. Frivilligsentralene har hele befolkningen som m\u00e5lgruppe, men gjennomf\u00f8rer allerede sommerferieaktiviteter for barn og unge. De har ogs\u00e5 en stor kontaktflate og er i jevnlig dialog med det lokale kulturlivet. Alle de ni private frivilligsentralene mottar driftsst\u00f8tte for \u00e5 gjennomf\u00f8re aktiviteter gjennom hele \u00e5ret, og alle frivilligsentralene treffer m\u00e5lgruppen barn og unge. En tilleggsbevilgning til frivilligsentralene vil stimulere til \u00f8kt aktivitet og sikre enda flere og bedre tilbud til m\u00e5lgruppen barn og unge i sommerferien. Frivilligsentralene har, i tillegg til egen aktivitet, en bred kontaktflate, og har mulighet til \u00e5 engasjere andre organisasjoner inn i arbeidet. Tilskuddene vil derfor g\u00e5 til frivilligsentralene, men de st\u00e5r fritt til \u00e5 disponere dem p\u00e5 tiltak i n\u00e6romr\u00e5det og andre organisasjoner som sikrer sommerferietilbud for barn og unge. 1 Frivilligsentralene som vil motta ekstra tilskudd er: - Arna frivilligsentral - Bergen kystkultursenter - L\u00f8vstakken frivilligsentral - Gr\u00f8nn frivilligsentral p\u00e5 Land\u00e5s - Magneten frivilligsentral - M\u00f8llaren frivilligsentral - Salem n\u00e6rmilj\u00f8senter - Sesam frivilligsentral - Slettebakken frivilligsentral Ekstra tilskudd fordeles flatt, kr 33 333 per frivilligsentral, totalt kr 300 000. Vedtakskompetanse: I henhold til Byr\u00e5dets fullmakter \u00a7 16.1 vedtatt av bystyret 16.12.2020 i sak 378/20 og gjeldende budsjettfullmakter pkt. 2.2.e. \u00abTilleggsbevilgninger og sentrale avsetninger\u00bb kan byr\u00e5det vedta tilleggsbevilgninger p\u00e5 alle tjenesteomr\u00e5der. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Byr\u00e5det bevilger totalt kr 300 000 til de ni private frivilligsentralene, som omtalt i saken. 2. Bevilgningen gis som et engangsbel\u00f8p over tilleggsbevilgningskontoen, art 149010, tjeneste 18090, med overf\u00f8ring til art 147010, tjeneste 38590 og ansvar 095012. Dato: 27. juni 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. 2 "
}