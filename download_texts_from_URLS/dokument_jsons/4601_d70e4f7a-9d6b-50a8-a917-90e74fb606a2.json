{
  "dokument_id": "d70e4f7a-9d6b-50a8-a917-90e74fb606a2",
  "doc_type": "case_attachment",
  "kommune": 4601,
  "tittel": "NAV Bergen sentrum - ny organisering av NAV-kontorene i Bergenhus og \u00c5rstad",
  "url": "https://bergen.kommune.no/politikere-utvalg/api/fil/bk360/11117346/NAV-Bergen-sentrum-ny-organisering-av-NAV-kontorene-i-Bergenhus-og-Arstad",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/139573-1 NAV Bergen sentrum - ny organisering av NAV-kontorene i Bergenhus og \u00c5rstad Hva saken gjelder: Saken gjelder ny organisering av NAV-kontorene i Bergenhus og \u00c5rstad bydeler. Bergen kommune og staten har vurdert dagens arealbruk og organisering, og foresl\u00e5r \u00e5 samle NAV Bergenhus og NAV \u00c5rstad til ett felles kontor som lokaliseres i M\u00f8llendal. Byr\u00e5den vurderer at plasseringen i M\u00f8llendal fortsatt vil v\u00e6re sentral for innbyggere i Bergenhus bydel, og enkel \u00e5 n\u00e5 med god n\u00e6rhet til buss- og bybanestopp. Ved \u00e5 bygge om dagens publikumsmottak i M\u00f8llendal, samt vurdere utvidede tider for publikumsmottaket vil det v\u00e6re tilstrekkelig kapasitet til \u00e5 betjene innbyggerne som opps\u00f8ker eller har avtalt m\u00f8ter p\u00e5 NAV-kontoret, p\u00e5 en god m\u00e5te. Den nye organiseringen vil kunne spare Bergen kommune for om lag 10 millioner kroner i \u00e5ret i husleie. Gjennom Partnerskapet i NAV, har Bergen kommune og statlig NAV kartlagt dagens arealbruk og utredet konkrete l\u00f8sningsforslag for videre arealbruk. M\u00e5let er \u00e5 redusere eiendomskostnadene gjennom effektiv bruk av areal, samtidig som vi sikrer et godt tjenestetilbud til v\u00e5re innbyggere og gode arbeidsforhold for v\u00e5re ansatte. Saken er aktuell ettersom dagens leieavtale for NAV-Bergenhus i Valkendorfs gate utl\u00f8per i 2025. Bergen bystyre vedtok i m\u00f8te 24/10-18 i saken om fremtidens NAV i Bergen \u00e5 redusere antall NAV-kontor fra \u00e5tte til fem, og slo sammen kontorene i byomr\u00e5dene med unntak av Bergenhus og \u00c5rstad som beholdt to kontor. Byr\u00e5det foreslo den gangen \u00e5 beholde NAV \u00c5rstad og NAV Bergenhus fordi dette var de to st\u00f8rste kontorene med stor publikumsp\u00e5gang. Med \u00f8kt digitalisering og nedgang i henvendelser, var sammensl\u00e5ingen av kontorer i 2018 i tr\u00e5d med kanalstrategien i NAV. S\u00f8knader om \u00f8konomisk sosialhjelp ble sommeren 2018 digitalisert, slik at de n\u00e5 leveres gjennom den nasjonale portalen som ligger p\u00e5 nav.no. I Bergen er n\u00e5 over 70% av alle s\u00f8knader om \u00f8konomisk sosialhjelp digitale og fysiske henvendelser er dermed sterkt redusert siden 2018. Til tross for digitale l\u00f8sninger og endrede arbeidsm\u00f8nster har kommunen fortsatt behov for \u00e5 opprettholde direkte kontakt med s\u00e5rbare grupper. NAV Bergen vest, NAV \u00c5rstad, NAV Bergen s\u00f8r og NAV Bergen nord er nylig etablerte i nye lokaler og som oversikten p\u00e5 side 2 viser, er det ledig plass ved alle kontor. Leiekontrakten til NAV Bergenhus g\u00e5r ut i 2025. I samarbeid med NAV stat, er det utarbeidet en rapport for \u00e5 se p\u00e5 ulike muligheter (se vedlegg). Det er gjennomf\u00f8rt en grundig kartlegging av arealbruk i NAV kontorene i Bergen. Bergen kommune har pr i dag en overkapasitet p\u00e5 areal. NAV i Bergen bruker mer penger p\u00e5 eiendom per ansatt enn resten av landet. I 2022 var eiendomskostnadene per ansatt i NAV p\u00e5 kr. 74 750 i snitt p\u00e5 nasjonalt niv\u00e5. I Bergen er eiendomskostnadene per ansatt fra kr. 116 542 til kr. 168 561. Samtidig er det registrert betydelig ledig kapasitet i NAV kontorene i Bergen kommune. 1 Alternative l\u00f8sninger Det er vurdert ulike alternativer: Alternativ 1 NAV Bergen sentrum i M\u00f8llendalsveien Alternativ 2 NAV Bergenhus fortsetter med eget kontor i Bergenhus bydel Alternativ 1 NAV Bergenhus og NAV \u00c5rstad sl\u00e5s sammen til NAV Bergen sentrum. Lokalene i M\u00f8llendalsveien har kapasitet til 300 ansatte. En sammensl\u00e5ing av dagens NAV Bergenhus og NAV \u00c5rstad, vil betyr at NAV Bergen sentrum vil ha ca. 290 ansatte. NAV stat vil ved dette alternativet vurdere \u00e5 flytte noen av deres regionale avdelinger til ett av de andre NAV-kontorene i Bergen. Det kan ogs\u00e5 v\u00e6re aktuelt for Bergen kommune \u00e5 plassere byomfattende tjenester som ligger under \u00c5rstad eller Bergenhus p\u00e5 andre NAV-kontor. Det er innhentet informasjon fra de seks st\u00f8rste Nav kontorene i Norge med Nav Kristiansand som er st\u00f8rst med 280 ansatte. Det er ikke fremholdt utfordringer knyttet til st\u00f8rrelse og antall ansatte som tilsier at det ikke er mulig \u00e5 ha et kontor med ca. 290 ansatte. Kontoret vil dekke tjenester for to bydeler, med til sammen omlag 84.000 innbyggere. Det vil v\u00e6re behov for ombygging av publikumsmottak for \u00e5 sikre tilstrekkelig kapasitet til dropin-henvendelser og planlagte samtaler. Prosjektets gjennomgang viser at det er relativt enkelt \u00e5 utvide drop-in sonen og antall skranker slik at lokalet tilpasses flere bes\u00f8k fra publikum. Per i dag har publikumsmottaket i M\u00f8llendalsveien kapasitet til en \u00f8kning p\u00e5 inntil 50% i samtalerommene. Dersom man \u00f8ker \u00e5pningstid for planlagte samtaler, kan kapasiteten \u00f8kes og behovet for ombygging for \u00e5 \u00f8ke antall samtalerom reduseres. Alternativ 2 NAV Bergenhus videref\u00f8res som et eget NAV-kontor som i dag, enten ved en ombygging av dagens lokaler eller i nye lokaler. Her er det vurdert tre alternativer \u2022 Alternativ 1: Ombygging av Bergenhus til aktivitetsbasert arbeidsplass som de \u00f8vrige NAV kontorene \u2022 Alternativ 2: Tilpasninger i publikumsmottak \u2022 Alternativ 3: Nye lokaler 2 Det legges til grunn at det m\u00e5 gj\u00f8res investeringer i lokalene til NAV Bergenhus. Som rapporten viser, vil dette medf\u00f8re en betydelig merkostnad. Det er ogs\u00e5 vurdert om det er mulig \u00e5 finne mindre lokaler i sentrum, og gj\u00f8re fremleie av deler av lokalene i M\u00f8llendal, men ogs\u00e5 dette er dyrere enn \u00e5 samle enhetene i M\u00f8llendal. Dersom dette alternativet velges, m\u00e5 det vurderes hvilke funksjoner som kan flyttes ut fra NAV Bergenhus til andre kontor slik at nye lokaler gir lavest mulig kostnad. Prosjektet har derfor gjort beregninger utfra flere estimater p\u00e5 antall ansatte. Dersom man beholder et NAV-kontor i Bergenhus bydel vil det v\u00e6re mulig \u00e5 fremleie enten 1. eller 3. etg. i M\u00f8llendalsveien. Det vil ikke v\u00e6re mulig \u00e5 fremleie tilstrekkelig areal til \u00e5 dekke kostnadene ved et NAV Bergenhus i Bergenhus bydel. Ut fra et \u00f8konomisk perspektiv anbefaler prosjektet ikke ombygging til aktivitetsbaserte arbeidsplasser eller ombygging av publikumsmottaket ved NAV Bergenhus i dagens lokaler i Valkendorfsgate. Dette fordi dette er de to dyreste alternativene og at man i l\u00f8pet av 2-3 \u00e5r likevel m\u00e5 starte en prosess med \u00e5 lyse ut etter nye lokaler i markedet fordi dagens opsjon p\u00e5 lokalene i Valkendorfsgate g\u00e5r ut om fem \u00e5r. Det m\u00e5 gjennomf\u00f8res markedsunders\u00f8kelse for nye lokaler i Bergenhus bydel og eventuelt forhandles med n\u00e5v\u00e6rende huseier. Prosjektgruppen viser til at statlig linje er forpliktet til \u00e5 gj\u00f8re en markedsmessig vurdering f\u00f8r man benytter seg av en eventuell opsjon p\u00e5 \u00e5 fortsette leien, selv om dette er p\u00e5 gjeldende vilk\u00e5r. Ved bruk av opsjon m\u00e5 statlig linje dokumentere at dette er den beste l\u00f8sningen for NAV p\u00e5 totalkostnader samt vurderinger av behov og egenhet. \u00d8konomiske og administrative kostnader: De \u00f8konomiske prognosene viser at alternativ 1, med sammensl\u00e5ing til et nytt NAV Bergen sentrum vil redusere kostnadene mest. Dette skyldes at tjenesten trenger mindre areal i dette alternativet og at dagens eiendomskostnader antas \u00e5 v\u00e6re lavere enn ved utlysning av nye lokaler i markedet. I alle de utredede alternativ vil det v\u00e6re behov for \u00e5 gjennomf\u00f8re interne prosesser i b\u00e5de statlig og kommunal linje for \u00e5 se p\u00e5 tjenestestrukturen for \u00e5 f\u00e5 frigjort n\u00f8dvendig plass i M\u00f8llendalsveien eller for \u00e5 avgj\u00f8re hvor store lokaler man skal lyse ut etter for NAV Bergenhus. Det er klart st\u00f8rst overkapasitet p\u00e5 areal ved NAV \u00c5rstad, som gir mulighet for en sammensl\u00e5ing og effektiv arealbruk. Det er innhentet og analysert dokumentasjon som viser at denne l\u00f8sningen er gjennomf\u00f8rbar med tanke p\u00e5 arealutnyttelse b\u00e5de i publikumsarealene og i kontorlandskapet for ansatte. Det er ogs\u00e5 innhentet innspill fra ledere og ansatte i NAV-kontorene gjennom referansegruppen som var samlet i workshop 8. mai og fra brukerorganisasjoner. En konsekvens av sammensl\u00e5ing er ogs\u00e5 at tiltakene som holder til i Fortunen flyttes. Byr\u00e5dens vurdering og anbefaling: Byr\u00e5den har vurdert dagens arealbruk og organisering, og foresl\u00e5r \u00e5 samle NAV Bergenhus og NAV \u00c5rstad til ett felles kontor som lokaliseres i M\u00f8llendal. Ved denne omorganiseringen vil NAV-kontorene i disse to bydelene v\u00e6re lik organiseringen i resten av byomr\u00e5dene. 3 Til tross for at mye av s\u00f8knadsbehandlingen i NAV n\u00e5 foreg\u00e5r digitalt, er det fortsatt mange som opps\u00f8ker NAV-kontorene for \u00e5 f\u00e5 hjelp. Byr\u00e5den vurderer at plasseringen i M\u00f8llendal fortsatt vil v\u00e6re sentral for innbyggere i Bergenhus bydel. Publikum vil f\u00e5 en noe lengre reisevei, men samtidig vil kontoret i M\u00f8llendal v\u00e6re enkelt \u00e5 n\u00e5 med n\u00e6rhet til buss- og bybanestopp. NAV Bergenhus er et kontor som har mange publikumshenvendelser. Ved \u00e5 bygge om dagens publikumsmottak i M\u00f8llendal, samt vurdere utvidede tider for publikumsmottaket vil det v\u00e6re tilstrekkelig kapasitet til \u00e5 betjene innbyggerne som opps\u00f8ker eller har avtalte samtaler p\u00e5 NAV-kontoret p\u00e5 en god m\u00e5te. Det er gjennomf\u00f8rt risikovurderinger av de ulike alternativene p\u00e5 omr\u00e5dene tjenester, HMS, sikkerhet, \u00f8konomi og nabolag. Risikovurderingene belyser konsekvenser for tjenestetilbudet til v\u00e5re innbyggere og arbeidsforholdene for de ansatte. Nav \u00c5rstad i M\u00f8llendal ligger skjermet fra boligbebyggelse, og selv om et sammensl\u00e5tt NAV Bergen sentrum skal ivareta en st\u00f8rre gruppe publikum med forskjellige utfordringer, vurderer byr\u00e5den at kontoret har et stort antall samtalerom og ved \u00e5 styre samtaler og oppm\u00f8te ved \u00e5 ha planlagte samtaler, ha mindre risiki knyttet til p\u00e5gangen. Byr\u00e5den st\u00f8tter risikovurderingen som er gjort knyttet til n\u00e6rmilj\u00f8et, ved \u00f8kt p\u00e5gang av publikum med s\u00e6rskilte utfordringer, som f\u00f8lge av at kontoret f\u00e5r et st\u00f8rre omr\u00e5de enn i dag. Det er foresl\u00e5tt tiltak som b\u00e5de vil forebygge og avb\u00f8te eventuelle situasjoner, som mulighet for trivselspatrulje, skallsikring og kameraoverv\u00e5kning i n\u00e6romr\u00e5det og \u00e5 s\u00f8rge for at stedlig vektertjeneste har oppdaterte og relevante rutiner. N\u00e5r det gjelder sikkerheten ved NAV kontoret, legger byr\u00e5den til grunn at det m\u00e5 settes inn tiltak som sikrer trygghet for ansatte og publikum. Det er helt avgj\u00f8rende at det er trygge og kompetente ansatte i skranken, slik at henvendelser kan l\u00f8ses effektivt og med h\u00f8y kvalitet. I tillegg legger byr\u00e5den til grunn at det m\u00e5 v\u00e6re nok vektere og en vekterinstruks for \u00e5 h\u00e5ndtere og redusere risiko. Den nye organiseringen vil kunne spare Bergen kommune for 4,1 millioner i 2025 og deretter 10,5 millioner i \u00e5ret. I tillegg legger byr\u00e5den til grunn at en slik sammensl\u00e5ing vil medf\u00f8re reduserte kostnader til ledelse og administrasjon, og vil komme tilbake til ytterligere innsparinger i fremtidig budsjettarbeid. Med tanke p\u00e5 Bergen kommunes \u00f8konomiske situasjon er det helt avgj\u00f8rende \u00e5 finne innsparinger i dagens drift knyttet til arealbruk og administrasjon. Avslutningsvis vil byr\u00e5den legge til at det har v\u00e6rt viktig for Bergen kommune at vi fortsatt skal v\u00e6re samlokalisert med NAV stat i de ulike byomr\u00e5dene, og byr\u00e5den viser til at det har v\u00e6rt godt samarbeid med staten i utarbeidelsen av rapporten. Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020: \u00a7 4 ORGANISERING AV KOMMUNENS TJENESTEPRODUKSJON OG FORVALTNING (MYNDIGHETSNIV\u00c5 2) \u00a7 4.1 Organisering av kommunens virksomhet Byr\u00e5det har myndighet til \u00e5 organisere kommunens tjenesteproduksjon og forvaltning i hensiktsmessige enheter. \u00a7 16.2 Utvikling av kommunens virksomhet: Byr\u00e5dets ansvar for kommunens l\u00f8pende drift, inneb\u00e6rer en fullmakt til kontinuerlig \u00e5 utvikle og forbedre den enkelte drifts- og forvaltningsenhets prestasjoner, i samsvar med de overordnete m\u00e5lsettinger som er trukket opp for de ulike tjenesteomr\u00e5dene. 4 Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. NAV Bergenhus og NAV \u00c5rstad sl\u00e5s sammen til NAV Bergen sentrum. NAV Bergen sentrum lokaliseres i dagens lokaler i M\u00f8llendal, i tr\u00e5d med denne saken. Jobbsenter i Fortunen flyttes ogs\u00e5 til lokaler i M\u00f8llendal. 2. Byr\u00e5det legger til grunn av prosessen skal ivareta ansatte- og brukermedvirkning. Dato: 17. september 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Sluttrapport arealprosjekt NAV i Bergen-oppdatert pr august 2024 5 "
}