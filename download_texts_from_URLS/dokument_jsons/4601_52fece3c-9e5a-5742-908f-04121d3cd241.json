{
  "dokument_id": "52fece3c-9e5a-5742-908f-04121d3cd241",
  "doc_type": "case_attachment",
  "kommune": 4601,
  "tittel": "Fagnotat, datert 25.04.2025",
  "url": "https://bergen.kommune.no/politikere-utvalg/api/fil/bk360/12460297/Fagnotat-datert-25-04-2025",
  "tekst": " Bymilj\u00f8etaten Til Fagnotat BBU - \u00d8konomiseksjonen (Arbeidssted) V\u00e5r referanse: 2021/59488-197 Saksbehandler: Per Aas Moen Fra Dato: 25. april 2025 Bymilj\u00f8etaten Fagnotat for oppbudsjettering av kostnadsramme for prosjekt 715011, Lyngb\u00f8veien trafikksikring 1. Hva saken gjelder Saken gjelder behov for oppjustering av kostnadsramme for prosjekt 715011 Lyngb\u00f8veien trafikksikkerhet. Prosjektet omhandler bygging av fortau og ny offentlig infrastruktur mellom Nipedalskrysset og Nyg\u00e5rdslien skole, og behovet for flere midler for at prosjektet skal kunne gjennomf\u00f8res. Det ble i april 2022 fattet et gjennomf\u00f8ringsvedtak med en kostnadsramme p\u00e5 145 mill. kr inkl. mva. i sak 2021/59488-85. 2. Om prosjektet \u2013 kort prosjektbeskrivelse, bakgrunn og styrende dokumenter 2.1 Kort prosjektbeskrivelse Oppgraderingen av Lyngb\u00f8veien er et trafikksikkerhetsprosjekt med m\u00e5l om \u00e5 skape en tryggere og mer tilrettelagt vei for g\u00e5ende, og spesielt for skolebarn. Strekningen mangler i dag fortau, har begrenset sikt, h\u00f8y trafikkbelastning og d\u00e5rlig belysning. Prosjektet skal forbedre trafikksikkerheten langs Lyngb\u00f8veien ved \u00e5 bygge et 900 meter langt, 2,5 meter bredt fortau fra Nipedalskrysset til Nyg\u00e5rdslien skole. Som en del av tiltakene begrenses gjennomkj\u00f8ring for privatbiler for \u00e5 redusere trafikken og bedre forholdene for myke trafikanter, s\u00e6rlig skolebarn. I tillegg til forbedringene av selve veien, oppgraderes ogs\u00e5 infrastrukturen under bakken. Bergen Vann er en sentral samarbeidspartner i prosjektet og de vil gjennom prosjektet foreta fornying og oppgradering av det kommunale ledningsnettet hvor det i dag g\u00e5r hovedledninger for vann og avl\u00f8p. 2.2 Bakgrunn for prosjektet Oppgraderingen av Lyngb\u00f8veien startet som et trafikksikkerhetsprosjekt med m\u00e5l om \u00e5 bedre forholdene for g\u00e5ende, s\u00e6rlig skolebarn. Etter hvert utviklet prosjektet seg til et samarbeid med Bergen Vann, som \u00f8nsket \u00e5 oppgradere ledningsnettet for vann og avl\u00f8p i omr\u00e5det. Samarbeidet ble inng\u00e5tt fordi det var hensiktsmessig \u00e5 gjennomf\u00f8re vei- og VA-arbeidene samtidig, og fordi etatene kunne dra nytte av felles entrepren\u00f8r, byggeledelse og administrasjon. Det er etablert en samarbeidsavtale mellom etatene, med enighet om videref\u00f8ring n\u00e5r prosjektet g\u00e5r inn i neste utf\u00f8relsesfase. Prosjektet startet h\u00f8sten 2022 med Vestafjell som entrepren\u00f8r, og m\u00f8tte raskt flere utfordringer. Grunnforholdene viste seg \u00e5 v\u00e6re mer krevende enn forventet, med st\u00f8rre forekomster av forurenset masse og lengre avstand til fjell enn forutsatt i prosjekteringen. Disse forholdene f\u00f8rte til omfattende omprosjektering, st\u00f8rre masseuttak og \u00f8kte kostnader knyttet til rassikring og st\u00f8ttemurer. Til tross for utfordringene ble om lag 150 meter med vann- og avl\u00f8psanlegg ferdigstilt, flere konstruksjoner p\u00e5begynt, og fjellsikring utf\u00f8rt i prosjektets f\u00f8rste fase. Imidlertid gikk entrepren\u00f8ren konkurs h\u00f8sten 2023, noe som f\u00f8rte til at arbeidet stoppet opp. En ny gjennomgang av prosjektet viste at kostnadene var betydelig h\u00f8yere enn opprinnelig forutsatt. Bymilj\u00f8etaten vurderte derfor fire mulige veier videre: 1) fullf\u00f8re prosjektet som planlagt, 2) gjennomf\u00f8re deler av prosjektet n\u00e5 og resten senere, 3) en delvis ny og nedskalert l\u00f8sning eller 4) avslutte prosjektet umiddelbart. Etter en grundig gjennomgang ble en delvis ny og nedskalert l\u00f8sning valgt som den beste veien videre. Den delvis nye og nedskalerte l\u00f8sningen inneb\u00e6rer at veien ferdigstilles innenfor eksisterende veilinjer p\u00e5 oversiden, mens fortauet mot Lyngb\u00f8vatnet bygges i tr\u00e5d med reguleringsplanen. Store murer erstattes av skr\u00e5ninger og mindre st\u00f8ttemurer, slik at det nye veianlegget tilpasses eksisterende veier og bebyggelse, i stedet for at omgivelsene m\u00e5 tilpasses veiens behov. Kj\u00f8rebredder justeres etter trafikkmengden, med m\u00f8teplasser som sikrer god trafikksikkerhet. L\u00f8sningen gir et sammenhengende fortau, stopper gjennomgangstrafikken og inkluderer oppgradert belysning, noe som gir tryggere forhold for myke trafikanter. Samtidig oppn\u00e5r Bergen Vann oppgradering av viktig vann- og avl\u00f8psinfrastruktur innenfor prosjektets rammer. Alternativet gir betydelige besparelser, men krever fortsatt mer midler enn f\u00f8rst planlagt. Den valgte l\u00f8sningen s\u00f8ker \u00e5 balansere behovet for kostnadsreduksjon med vesentlige forbedringer i trafikksikkerhet og infrastruktur. For \u00e5 redusere ulempene for n\u00e6romr\u00e5det og uheldige halveise l\u00f8sninger p\u00e5 utf\u00f8rt arbeid (grunnet plutselig stopp pga konkursen) engasjerte Bymilj\u00f8etaten h\u00f8sten 2024 en ny entrepren\u00f8r for \u00e5 ferdigstille de p\u00e5begynte konstruksjonene og tilbakef\u00f8re ber\u00f8rte eiendommer. Disse arbeidene er n\u00e5 gjennomf\u00f8rt innenfor b\u00e5de budsjett og fremdrift. Situasjonen i Lyngb\u00f8veien har v\u00e6rt sv\u00e6rt krevende, s\u00e6rlig for beboerne i omr\u00e5det, som har m\u00e5ttet forholde seg til et uferdig anleggsomr\u00e5de, forsinkelser og usikkerhet. 2.3 \u00d8konomi Bymilj\u00f8etaten f\u00e5r i sine budsjetter inkludert kostnaden til mva. Bergen vann sine budsjetter er uten mva. Siden Bymilj\u00f8etaten og Bergen vann har inng\u00e5tt en samarbeidsavtale for utf\u00f8relse oppgis de samlede prosjektkostnadene under uten mva. De \u00f8konomiske rammene for prosjektet ble fastsatt i gjennomf\u00f8ringsvedtaket fra 2021. Justert for prisstigning i H\u00d8P har Bymilj\u00f8etaten et godkjent budsjett p\u00e5 125,46 millioner kroner ekskl. mva., mens Bergen Vann har 84 millioner kroner ekskl. mva., totalt 209,46 millioner kroner ekskl. mva. Kostnadsfordeling mellom etatene er regulert i en samarbeidsavtale, og Bergen Vann har full dekning for sine kostnader. En gjennomgang av det regulerte prosjektet i juni 2024, inkludert en ny usikkerhetsanalyse, viste en betydelig kostnads\u00f8kning. P85 for hele prosjektet ble stipulert til 360 mill. ekskl. mva. I tr\u00e5d med konklusjonen om \u00e5 g\u00e5 videre med en delvis ny og nedskalert l\u00f8sning, ble prosjektet gjennomg\u00e5tt p\u00e5 nytt og usikkerhetsanalysen ble oppdatert. For det delvis nye prosjektet ble P85 beregnet til 245 mill. ekskl. mva. for BME og BV sine samlede kostnader, noe som betyr en reduksjon p\u00e5 115 mill. fra opprinnelig prosjekt. Den st\u00f8rste delen av reduksjonen tas ut gjennom endrete l\u00f8sninger for BMEs prosjekt. Bymilj\u00f8etaten sine kostnader ved P50 inklusive medg\u00e5tte kostnader er n\u00e5 ansl\u00e5tt til 153,5 mill. kroner ekskl. mva. og 192 mill. kr inkl. mva. Det er dette bel\u00f8pet som er utgangspunktet for omtalen og forslaget i avsnitt fire. Per mars 2025 er det p\u00e5l\u00f8pt ca. 106 millioner kroner ekskl. mva. i prosjektkostnader, hvorav Bymilj\u00f8etaten har brukt ca. 87,6 millioner kroner og Bergen Vann ca. 18 millioner kroner. Utgiftene dekker blant annet reguleringsplan, grunnerverv, prosjektering, entrepren\u00f8ranskaffelser, administrasjon, opprydding etter konkurs, grunnunders\u00f8kelser og ferdigstillelse av p\u00e5begynte arbeider. Gjennomf\u00f8ringsvedtaket fra h\u00f8sten 2021 var p\u00e5 115 mill. kroner ekskl. mva. Det er pr april 2025 prisjustert til 125 mill. kr ekskl. mva., dvs en \u00f8kning p\u00e5 9%. I samme periode hadde SSB sin indeks Veianlegg i alt en \u00f8kning p\u00e5 24%. Differansen i indeksregulering utgj\u00f8r 17,6 mill kr ekskl. mva (22 mill inkl. mva). Dette er en medvirkende faktor for behovet for oppbudsjettering. Prisstigningen som har lagt til grunn for prosjektet, har v\u00e6rt for lav til \u00e5 m\u00f8te utviklingen i markedet. Oppsummert har Bymilj\u00f8etaten et godkjent budsjett p\u00e5 156,8 mill (inkl. mva). Det er n\u00e5 gjennomf\u00f8rt en usikkerhetsanalyse p\u00e5 det nedskalerte prosjektet, og denne viser et budsjettbehov p\u00e5 kr. 192 mill. (inkl. mva) tilsvarende P50. 3. Status og framdrift Detaljprosjekteringen av en delvis ny og nedskalert l\u00f8sning p\u00e5g\u00e5r og forventes ferdigstilt v\u00e5ren 2025. Forutsatt godkjenning av oppbudsjettering i bystyret i juni, estimeres byggestart til h\u00f8sten 2025 og ferdigstillelse h\u00f8sten 2027. 4. Totalkostnad og finansiering De \u00f8konomiske rammene for prosjektet ble fastsatt i gjennomf\u00f8ringsvedtaket fra 2021. Bymilj\u00f8etaten har et godkjent budsjett p\u00e5 156,8 mill. kroner inkl. mva. Siden 2021 er det etablert som rutine \u00e5 gjennomf\u00f8re usikkerhetsanalyser for prosjekter, men dette gjaldt ikke p\u00e5 tidspunktet for behandlingen av Lyngb\u00f8veien. Den gang la en til grunn mer standard usikkerhet, og ofte tilsvarte dette dagens P50. Det er n\u00e5 gjennomf\u00f8rt en usikkerhetsanalyse p\u00e5 det nedskalerte prosjektet, og denne viser et budsjettbehov p\u00e5 192 mill. kr inkl. mva. tilsvarende P50. Om en \u00f8nsker st\u00f8rre sikkerhet for budsjettet vil budsjettbehovet med P85 v\u00e6re 202 mill. inkl. mva. Bymilj\u00f8etan sine kostnader for veianlegget har \u00f8kt fra 156,8 mill. kr inkl. mva til 192 mill. kr inkl. mva. Dette inkluderer medg\u00e5tte kostnader. Det p\u00e5g\u00e5r en sak mot garantist etter konkursen til Vestafjell, som skal gi en utbetaling p\u00e5 ca 9,0 mill. kroner. F\u00f8r saken er endelig avgjort hersker det alltid en prosessrisiko. Det antas at bel\u00f8pet utbetales fra garantisten, og summen holdes utenfor oppbudsjetteringen. Det er ogs\u00e5 avsatt 8 mill kr til intern byggel\u00e5nsrente. Bymilj\u00f8etaten har det siste \u00e5ret p\u00e5 grunn av bemanningssituasjonen hatt relativt f\u00e5 gangetiltak under prosjektering, og aktivitetsniv\u00e5et for mobilitetstiltak g\u00e5byen har v\u00e6rt noe begrenset. Det foresl\u00e5s derfor \u00e5 hente midler fra denne budsjettposten for \u00e5 finansiere den st\u00f8rste delen av merbehovet for Lyngb\u00f8veien. For \u00e5 ikke redusere satsingen p\u00e5 mobilitetstiltak for g\u00e5byen ytterligere utover 2026 og 2027 m\u00e5 det v\u00e6re noen midler til g\u00e5byen som kan anvendes til prosjektering og andre forberedende arbeider. Det foresl\u00e5s derfor \u00e5 at prosjektet tilf\u00f8res 15 mill kr inkl mva som friske midler. Oppsummert foresl\u00e5s det at kostnadene dekkes inn ved \u00e5 hentes 20 mill kr inkl. mva. kr fra budsjettpost 700310 Mobilitetstiltak g\u00e5byen. I tillegg bes det om en tilleggsbevilgning p\u00e5 kr 15 mill. kr inkl. mva. fra bykassen. Tabellen under viser tidligere og foresl\u00e5tt finansiering av kostnads\u00f8kningen p\u00e5 prosjektet. 5. Driftskostnader Lyngb\u00f8veien er kommunal vei som Bergen kommune har ansvar for i dag. Det vil ikke v\u00e6re \u00f8kte driftskostnader knyttet til Lyngb\u00f8veien. Ny veibelysning forventes ikke \u00e5 gi \u00f8kte kostnader. 6. Fagetatens vurdering og anbefaling Det har v\u00e6rt arbeidet mye med \u00e5 redusere kostnadene i prosjektet og samtidig ivareta mest mulig av prosjektets m\u00e5lsettinger. Ulike alternativer har v\u00e6rt vurdert. Det ble tidlig vurdert om det var mulig \u00e5 gjennomf\u00f8re tilstrekkelig med kostnadsreduksjoner i eksisterende prosjekt ved \u00e5 se n\u00e6rmere p\u00e5 enkeltkonstruksjoner. Gjennomgangen viste at kostnadene ved \u00e5 ta ut mulige besparelser ble forholdsvis h\u00f8ye, bl.a. fordi nye l\u00f8sninger ville krevd kostnader til omprosjektering og tilpasninger. Denne l\u00f8sningen ble derfor valgt bort. Et annet alternativ var \u00e5 avslutte prosjektet. Det vil da ikke v\u00e6re utf\u00f8rt tilstrekkelig nok arbeid, til \u00e5 trafikksikre veikrysset Nipedalen / Lyngb\u00f8veien, og trafikksikkerheten foran barnehage og sykehjem vil v\u00e6re uforandret. Det vil mangle fortau p\u00e5 over 600 meter med skolevei, med d\u00e5rlig siktforhold og smal veibane. Det er videre inng\u00e5tt flere grunneieravtaler som ikke ville blitt overholdt ved en stopp av prosjektet. En stopp av prosjektet vil ogs\u00e5 bety kostnader knyttet \u00e5 avslutte permanent. Dette er grovt kalkulert til 25 mill. kr eksl. mva. Dette alternativet er derfor ikke anbefalt. Et annet alternativ som ble vurdert var en trinnvis utbygging. En trinnvis utbygging ville redusert den umiddelbare \u00f8konomiske utfordringen, men reduserer i seg selv ikke kostnadsniv\u00e5et. En har derfor ikke funnet \u00e5 anbefale denne l\u00f8sningen heller. Den l\u00f8sningen som anbefales og som det har v\u00e6rt jobbet videre med er et nedskalert prosjekt. L\u00f8sningen har et sammenhengende fortau og trygg skoleveg over ca 900 meter fra Nipedalskrysset til Nyg\u00e5rdslien skole. I tillegg vil en sikre trygg vannforsyning vestover forbi Lyngb\u00f8. Kostnadene er tatt ned betydelig og en vil langt p\u00e5 vei n\u00e5 prosjektets m\u00e5lsetninger. 7. Vedtakskompetanse I henhold til Bergen kommunes \u00f8konomireglement og budsjettfullmakter er det Byr\u00e5det som fatter vedtak for investeringsprosjekter med kostnadsramme over 20 millioner kroner. 8. Vedtakspunkt Vedtak: 1. Kostnadsramme for prosjekt 715011 Lyngb\u00f8veien trafikksikkring justeres med 35 mill. kr inkl. mva. 2. Kostnaden dekkes over investeringsbudsjettet i handlings- og \u00f8konomiplan 2025-2028. Kostnaden dekkes p\u00e5 f\u00f8lgende m\u00e5te: a. 20 mill. kr fra budsjettpost 700310 Mobilitetstiltak G\u00e5byen, ansvar 058065, tjeneste 33255. b. Det bes om en bevilgning p\u00e5 15 mill. kr fra bykassen. Det er ingen endring i driftskostnadene for Lyngb\u00f8veien. Med hilsen Bymilj\u00f8etaten Geir Haveraaen Lise Reinertsen Avdelingsleder Etatsdirekt\u00f8r Dokumentet er godkjent elektronisk. Vedlegg: "
}