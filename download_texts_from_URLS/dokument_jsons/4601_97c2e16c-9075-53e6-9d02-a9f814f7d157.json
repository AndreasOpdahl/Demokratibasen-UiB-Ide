{
  "dokument_id": "97c2e16c-9075-53e6-9d02-a9f814f7d157",
  "doc_type": "case_presentation",
  "kommune": 4601,
  "tittel": "Fana gnr 41 bnr 1143 Troldhaugvegen 80 Klage over avslag p\u00e5 s\u00f8knad om fradeling ",
  "url": "https://bergen.kommune.no/politikere-utvalg/api/fil/bk360/9132521/Framstilling-Fana-gnr-41-bnr-1143-Troldhaugvegen-80-Klage-over-avslag-pa-soknad-om-fradeling-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/191382-9 Fana gnr 41 bnr 1143 Troldhaugvegen 80 Klage over avslag p\u00e5 s\u00f8knad om fradeling Hva saken gjelder: Saken gjelder klage over avslag p\u00e5 s\u00f8knad om fradeling av 2 parseller, parsell 1 til boligform\u00e5l og parsell 3 til bebygd naustparsell. Det ble gitt avslag i vedtak datert 06.07.2023 da en kom til at det ikke er grunnlag for \u00e5 dispensere fra regulerte tomtegrenser og KPA 2018 \u00a7 6.1 om byggegrense langs sj\u00f8, jf. pbl. \u00a7 19-2. Vedtaket er ogs\u00e5 gitt med hjemmel i pbl. \u00a7 27-4 Atkomst og \u00a7 28-1 om byggegrunn, milj\u00f8forhold med mer. Advokatfirma Landsvik og Larsen v/ Arne Christian Landsvik p\u00e5 vegne av tiltakshavere Kristian og Vilde Regine Tellnes Solheim v/ brev datert 07.07.2023. Det er sendt inn supplerende klage i brev datert 06.09.2023. Det ble opprinnelig s\u00f8kt om 3 parseller, men parsell 2 er ikke en del av klagesaken, da det ble gitt tillatelse til fradeling av denne i vedtak datert 06.07.2023. Eiendommen omfattes av reguleringsplan nr. 4601_6160000, Fana. gnr 41 bnr 32, 33- 42, bnr 34, 41-114 mfl., Troldhaugen, vedtatt 27.06.1983 og er regulert til bolig, bolig/kontor og felles veg. KPA 2018 viser den som \u00f8vrig byggesone og den ligger innenfor hensynssonene funksjonell strandsone, hensynssone kulturmilj\u00f8, Komponisthjemmene og er innenfor r\u00f8d og gul sone for veist\u00f8y. Fradelingen krever dispensasjon fra regulerte tomtegrenser. Nausteparsellen krever dispensasjon fra KPA 2018 \u00a7 6.1 om byggegrense langs sj\u00f8. Det er s\u00f8kt om dispensasjon, jf. pbl. \u00a7 19-1. Det er foretatt nabovarsling i tr\u00e5d med pbl. \u00a7 21-3 og det ble mottatt merknad fra eier av gnr 41 bnr 66 Magne Eikemo, bnr 66 snr 95 Anita Hultgren og bnr 66, snr 45 Geir Hoff Johannessen. Merknadene g\u00e5r i hovedsak ut p\u00e5 at det fremst\u00e5r som vanskelig \u00e5 omr\u00e5 seg med hva som kan bebygges p\u00e5 fradelt boligparsell i framtiden. Det ytres \u00f8nske om \u00e5 beholde det gr\u00f8nne preget p\u00e5 eiendommen. En eventuell framtidig utbygging kan f\u00e5 negative konsekvenser for kulturmilj\u00f8et i omr\u00e5det. Tiltakshaver har gitt tilsvar til merknadene hvor det gj\u00f8res gjeldende at det n\u00e5 kun er s\u00f8kt om fradeling av eiendommen uten fysiske tiltak, og at omfang av eller tidspunkt for en framtidig utbygging p\u00e5 tomten er ukjent. Det vises til merknadene og tilsvaret i sin helhet. Vestland Fylkeskommune v/ avd. infrastruktur og vei har gitt uttalelse datert 22.03.2023. Fylkeskommunen frar\u00e5r at det innvilges dispensasjoner som oms\u00f8kt da tiltak p\u00e5 eiendommen kan komme i konflikt med veiinteressene og fordi at krysset mellom kommunal og fylkeskommunal vei i Troldhaugvegen ikke har tilstrekkelig kapasitet til flere brukere. Byantikvaren har gitt uttalelse datert 28.03.2023. Det vises til at eiendommen ligger i regulert hensynssone for kulturmilj\u00f8 rundt Troldhaugen. Tiltaket frar\u00e5s da en utbygging p\u00e5 den fradelte parsellen vurderes \u00e5 ville gi negative landskapsvirkninger for kulturmilj\u00f8et. 1 Vestland Fylkeskommune v/ seksjon for kulturarv uttaler den 07.06.2023 at en frar\u00e5der at det innvilges dispensasjoner da tiltak p\u00e5 boligparsellen vil gi vesentlige negative virkninger for kulturminne- og kulturmilj\u00f8verdier av nasjonal og regional interesse. Bymilj\u00f8etaten har gitt uttalelse datert 11.04.2023 og 03.07.2023. Bymilj\u00f8etaten frar\u00e5der at det innvilges dispensasjoner som oms\u00f8kt. Det vises til at arealet er en del av et friluftsomr\u00e5de tilknyttet museumshagen til Troldhaugen, og at eiendommen har flere viktige naturverdier. Det vises til at det g\u00e5r en \u00f8kologisk korridor gjennom omr\u00e5det. Klagers anf\u00f8rsler: Det opplyses at parsell 2 ble innvilget med tillatelse den 06.07.2023. Dokumentasjon knyttet til veirett er vedlagt den supplerende klagen, jf. pbl. \u00a7 27-4. Form\u00e5let med fradelingen av parsell 1 og 3 er mer hensiktsmessige eiendomsforhold ved at de formelle eiendomsgrensene gjenspeiler den faktiske bruken. Tidligere eier av eiendommen har famili\u00e6re relasjoner til eier av naboeiendommene gnr 41 bnr 1270, 1271 og 1272. Eierne av naboeiendommen har i dag eksklusiv bruksrett over b\u00e5de badehuset som ble oms\u00f8kt fradelt som parsell 3 og boligparsellen oms\u00f8kt fradelt som parsell 1. Grunnet veist\u00f8y fra Fritz C. Riebers veg, er store deler av parsell 1 ubebyggelig til bolig. Landskapet som er synlig fra komponisthjemmet Troldhaugen vil forbli slik det er i dag. I reguleringsplan for Troldhaugen fra 27. juni 1983 er parsell 1 regulert for bolig, med 5 inntegnede eneboliger. Parsellen oms\u00f8kes i samsvar med regulerte eiendomsgrenser, og har dermed v\u00e6rt gjenstand for n\u00f8ye vurdering i planprosessen. I de vesentlige deler av parsellen er det under 27 graders helning, og det kan fint bygges boliger uten s\u00e6rlig bruk av terrenginngrep. Det presiseres at det i Bergen er sv\u00e6rt vanlig \u00e5 bygge boliger p\u00e5 eiendommer med langt brattere helning. Un\u00f8dvendig bruk av skj\u00e6ringer, fyllinger og murer er uansett ikke tillatt, jf. KPA 2018 \u00a7 8.2.9. Eiendommen er videre ikke markert som skredfarlig i NVE sitt faresonekart for skred. Det er ingen grunn til \u00e5 tro at det er fare for skred. Det er if\u00f8lge direktoratet for byggkvalitet sin veileder i faresoner avsnitt 5.3 bare der det er tvil om det foreligger fare for skred at kommunen skal kreve skredrapport. Det m\u00e5 videre legges til grunn at det ble vurdert i reguleringsplanen at parsellen kan bebygges uten \u00e5 komme i konflikt med kulturmilj\u00f8et rundt Troldhaugen. Det anf\u00f8res at fradeling av parsell 3 til badehus kan gj\u00f8res uten dispensasjon fra arealform\u00e5l eller byggegrense mot sj\u00f8 i tr\u00e5d med den ulovfestede l\u00e6ren om fradeling til uendret bruk. L\u00e6ren beror p\u00e5 langvarig forvaltnings- og rettspraksis, se blant annet LB-1999-129 og uttalelse fra Sivilombudet i sak 2010/108. L\u00e6ren om fradeling til uendret bruk gjelder uavhengig av reguleringsplanform\u00e5l. I dette tilfellet kan badehuset dokumenteres tilbake til 1951 og kommunen har gjennom tilsyn i strandsoneprosjektet (sak 201301416) vurdert at badehuset er lovlig etablert. Avslaget beror derfor p\u00e5 en saksbehandlingsfeil. Parsellen er p\u00e5 460 m2 og utgj\u00f8r kun arealet rett rundt badehuset og tilh\u00f8rende flytebrygge. Siden parsellen allerede er fullt utbygd, og parsellen nesten i sin helhet ligger innenfor byggegrensen mot sj\u00f8 er det klart at parsellen ikke kan bebygges ytterligere. Fradelingen vil derfor ikke kunne medf\u00f8re risiko for ytterligere bebyggelse. Det vises ellers til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Innledningsvis presiseres det at reguleringsplanen er av eldre dato, vedtatt i 1983, og kan ikke gi grunnlag for tiltak etter n\u00e5v\u00e6rende KPA jf. KPA 2018 \u00a7 3.1 om plankrav. Etter at planen ble vedtatt har omr\u00e5det rundt utviklet seg. Kulturverdiene knyttet til Troldhaugen er dels under press fra utbygginger i n\u00e6romr\u00e5det. Det er ogs\u00e5 tilkommet ny kunnskap om naturverdier ved eiendommen. 2 N\u00e5r det gjelder parsell 1 vises det til at det ikke er tilstrekkelig redegjort for om parsellen er egnet til bebyggelse. Det er levert en st\u00f8yfaglig utredning til saken. Utredningen konkluderer med at det kun vil v\u00e6re mulig \u00e5 etablere st\u00f8yf\u00f8lsom bebyggelse p\u00e5 om lag 25 % av byggegrunnen etter gjeldende st\u00f8ygrenser jf. KPA 2018 \u00a7 22. Det arealet som er lite st\u00f8yutsatt, er relativt bratt med p\u00e5f\u00f8lgende risiko for skred. Det er ikke etterspurt en konkret naturfarevurdering for eiendommen. Delen av eiendommen som lar seg bebygge med st\u00f8yf\u00f8lsom bebyggelse er ikke i utgangspunktet tilstrekkelig tilrettelagt for uteopphold. Det er ikke framsatt noen mer konkrete redegj\u00f8relser for hvordan eventuelle uteoppholdskrav for tomten kan l\u00f8ses. Det var fagetatens syn at parsellen mangler adkomst. Det er imidlertid innsendt erkl\u00e6ringer vedr\u00f8rende dette i klageomgangen. N\u00e5r det gjelder naustparsellen, vises det til at s\u00f8knaden gjelder fradeling av en eksisterende parsell med badehus/naust. Det er oppgitt i s\u00f8knaden at form\u00e5let med fradelingen er \u00e5 avhende parsellen til eierne av naboeiendommene gnr 41 bnr. 1270, 1271 og 1272, som i dag har bruksrett til badehuset. Fordelene er etter det fagetaten kan se vesentlig konsentrert rundt tiltakshavers \u00f8nske om \u00e5 bringe eierforholdene i samsvar med bruksforholdene p\u00e5 eiendommen. En fradeling av parsellen ville imidlertid medf\u00f8re at denne for ettertiden vil kunne avhendes fritt, uavhengig av eiendommen som den utskilles fra. Dette kan medf\u00f8re en endret og mer intensiv bruk og belastning av omr\u00e5det, i strid med hensynet bak tiltaksforbudet i strandsonen. Fradelingen av parsellen er ogs\u00e5 avhengig av dispensasjon fra arealform\u00e5l kontor/bolig. Naustet p\u00e5 boligen er av eldre dato, men har st\u00e5tt i tilknytning til den eksisterende boligeiendommen. Opprettelse av ens selvstendig naustparsell ville etter fagetatens syn gi vesentlig motstrid med regulert arealform\u00e5l ved \u00e5 legge til rette for en selvstendig og vesentlig annen bruk enn hva planen har \u00e5pnet for. Det vises ellers til fagetatens notat datert 30.08.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at vedtaket b\u00f8r opprettholdes. Innledningsvis bemerkes det at det i klageomgangen er innsendt erkl\u00e6ringer som viser at en har de n\u00f8dvendige rettigheter knyttet til vei. Avslagsgrunnen pbl. \u00a7 27-4 frafalles derfor. Byr\u00e5det tiltrer fagetatens vurdering om at fradelingen vil v\u00e6re i strid med pbl. \u00a7 26-1. Bestemmelsen sier at opprettelse av eiendom; \u00abm\u00e5 ikke gj\u00f8res p\u00e5 en slik m\u00e5te at det oppst\u00e5r forhold som strider mot denne lov, forskrift eller plan. Opprettelse eller endring som nevnt i f\u00f8rste punktum, m\u00e5 heller ikke gj\u00f8res slik at det dannes tomter som er uegnet til bebyggelse p\u00e5 grunn av sin st\u00f8rrelse, form eller plassering etter reglene i denne lov\u00bb. Store deler av parsell 1 ligger innenfor r\u00f8d og gul st\u00f8ysone i KPA 2018. Det vil av denne grunn v\u00e6re utfordringer knyttet til \u00e5 for eksempel etablere st\u00f8ysensitive tiltak her. Etter opplysning fra klager er det ikke konkrete planer om bebyggelse p\u00e5 eiendommen per i dag. Byr\u00e5det ser dette argumentet, men mener at det ikke kan tillegges avgj\u00f8rende vekt. Dersom eiendommen fradeles kan den omsettes fritt. Videre kan fradeling gi en forventning om \u00e5 f\u00e5 bygge p\u00e5 eiendommen, noe byr\u00e5det mener ville v\u00e6re sv\u00e6rt uheldig i dette tilfellet, da det er flere utfordringer knyttet til en eventuell bebyggelse. Fagetaten har ogs\u00e5 vist til at deler av eiendommen er bratt med p\u00e5f\u00f8lgende risiko for skred. Avslutningsvis vil byr\u00e5det bemerke at eventuell bebyggelse p\u00e5 parsell 1 vil v\u00e6re omfattet av plankravet, og at det i en eventuell dispensasjonsvurdering vil v\u00e6re sentrale momenter at omr\u00e5det har utviklet seg, kulturminnet, samt st\u00f8y, samt at omr\u00e5det er vist som \u00f8vrig byggesone i KPA 2018. 3 Byr\u00e5det mener videre at det heller ikke er grunnlag for \u00e5 dispensere fra regulerte tomtegrenser og KPA 2018 \u00a7 6.1.1 om byggegrense langs sj\u00f8 for fradeling av parsell 3, jf. pbl. \u00a7 19-2. Dersom parsellen fradeles vil eiendommen fritt kunne omsettes, noe som vil kunne f\u00f8re til en \u00f8kt belastning p\u00e5 omr\u00e5det. En egen eiendom som kan avhendes kan f\u00e5 en annen p\u00e5virkning p\u00e5 omr\u00e5det, enn om badehuset tilh\u00f8rer en eiendom i n\u00e6rheten. Byr\u00e5det vil imidlertid understreke at den negative p\u00e5virkningen p\u00e5 hensynene er knyttet til at det opprettes en egen matrikkelenhet som fritt kan omsettes. Dersom det s\u00f8kes om arealoverf\u00f8ring og arealet tillegges den av de tre eiendommene som nevnes i klagen som er bebygd med en bolig, s\u00e5 vil p\u00e5virkningen p\u00e5 hensynene v\u00e6re mindre. Byr\u00e5det kan derfor stille seg positiv til en arealoverf\u00f8ring. Byr\u00e5det kan ikke anbefale at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 06.07.2023 opprettholdes. Klagen tas ikke til f\u00f8lge. Dato: 23. januar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 30.08.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 06.07.2023 5. Klage datert 07.07.2023 6. Dispensasjonss\u00f8knad 7. Nabomerknader 8. Uttalelse fra Byantikvaren datert 28.03.2023 9. Uttalelse fra Bymilj\u00f8etaten datert 03.07.2023 10. Uttalelse fra Bymilj\u00f8etaten datert 11.04.2023 11. Uttalelse fra Vestland Fylkeskommune INV datert 22.03.2023 12. Uttalelse fra Vestland Fylkeskommune KFO datert 07.06.2023 2) Supplerende klage: 1. KLAGE-20231410224 - Klage p\u00e5 avslag Troldhaugvegen 80 - 06.09.2023 2. Bilag 1 Tinglyst vegrett for bolgiparsell over gnr. 41 bnr. 32 3. Bilag 2. Erkl\u00e6ring om vegrett for boligparsell over gnr. 41 bnr. 1143 4 "
}