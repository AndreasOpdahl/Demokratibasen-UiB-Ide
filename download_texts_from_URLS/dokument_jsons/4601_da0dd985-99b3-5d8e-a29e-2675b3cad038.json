{
  "dokument_id": "da0dd985-99b3-5d8e-a29e-2675b3cad038",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til rapporten Barn i fattige familier",
  "url": "https://bergen.kommune.no/politikere-utvalg/api/fil/bk360/9477483/Framstilling-Horingsuttalelse-til-rapporten-Barn-i-fattige-familier",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/269840-2 H\u00f8ringsuttalelse til rapporten Barn i fattige familier Hva saken gjelder: En \u00abEkspertgruppe om barn og unge i fattige familier\u00bb ble oppnevnt ved kongelig resolusjon 12. august 2022. Oppdraget var \u00e5 vurdere hvordan den offentlige innsatsen b\u00f8r prioriteres for \u00e5 i st\u00f8rst mulig grad styrke oppvekstsvilk\u00e5rene til barn som vokser opp i fattige familier og forebygge at fattigdom g\u00e5r i arv p\u00e5 lengre sikt. Rapporten ble sendt p\u00e5 offentlig h\u00f8ring 25.oktober 2023. Ekspertgruppen som har skrevet rapporten stiller seg bak anbefalingene i rapporten. Disse anbefalingene er knyttet til flere tjenesteomr\u00e5der og innretningen av viktige kontantytelser. Det er to hovedgrep som foresl\u00e5s i rapporten som fremheves som s\u00e6rlig viktige: \u2022 Ekspertgruppen foresl\u00e5r \u00e5 \u00f8ke barnetrygden. Det foresl\u00e5s \u00e5 heve st\u00f8nadsbel\u00f8pet, men samtidig skattlegge det. Innretning som foresl\u00e5s inneb\u00e6rer at alle, bortsett fra de 30 prosent med h\u00f8yest inntekter, kommer bedre eller likt ut sammenliknet med den eksisterende ordningen. \u2022 Det andre hovedgrepet er knyttet til en ny modell for barnehageopptak. Denne inneb\u00e6rer rullerende og automatisk tilbud om barnehageplass kombinert med gratis kjernetid. Det \u00e5 arbeide for sosial utjevning med et s\u00e6rlig fokus p\u00e5 barn og oppvekst, krever et fast og tydelig tverrsektorielt samarbeid, b\u00e5de p\u00e5 nasjonalt og lokalt. H\u00f8ringsfrist: 27.01.24. Det er s\u00f8kt om utsatt svarfrist siden bystyrets m\u00f8te er 31. januar. Byr\u00e5dets vurdering og forslag til h\u00f8ringsuttalelse: Byr\u00e5det deler ekspertgruppens bekymring om barn i fattige familier og mener rapporten er grundig og med godt gjennomarbeidete anbefalinger for innsats gjennom oppveksten. Rapporten er oversiktlig og lett \u00e5 lese. Det omfattende kunnskapsgrunnlaget i rapporten vil kunne bidra til kommunen sitt arbeid med egne utredninger og planer, b\u00e5de p\u00e5 overordnet niv\u00e5 og p\u00e5 tjenesteniv\u00e5. Byr\u00e5det stiller seg ogs\u00e5 bak forslaget om \u00e5 \u00f8ke, skattlegge og jevne ut satsene for barnetrygd. Byr\u00e5det st\u00f8tter ogs\u00e5 rett til barnehageplass ved fylte ett \u00e5r under forutsetning at dette gj\u00f8res som en gradvis opptrapping slik ekspertutvalget foresl\u00e5r. Dette er i tr\u00e5d med det politiske grunnlaget for byr\u00e5det i Bergen. Det er fornuftig og naturlig \u00e5 starte med at barn f\u00f8dt i desember f\u00e5r rett til plass i l\u00f8pet av m\u00e5neden de fyller ett \u00e5r. Byr\u00e5det opplever at b\u00e5de m\u00e5l - styrke oppvekstsvilk\u00e5rene og forebygge at fattigdom g\u00e5r i arv - og anbefalinger i rapporten sammenfaller med m\u00e5l og tiltak fra mange av Bergen kommunes planer og innsats for barn og unge og deres familier. Mange av kommunens planer har som uttalt m\u00e5l at de skal bidra til \u00e5 redusere sosial ulikhet. Vi har en 1 Folkehelseplan bygget p\u00e5 levek\u00e5rskunnskap om befolkningen. Vi fordeler budsjettmidler p\u00e5 bakgrunn av levek\u00e5rsindekser og opphopning av levek\u00e5rsutfordringer. Vi har omr\u00e5desatsinger som samarbeider med lokalbefolkningen i utsatte levek\u00e5rsomr\u00e5der for \u00e5 styrke oppvekstmilj\u00f8et. Vi har planer for kvalitet og innsats i barnehager og skoler og vi har en Ungdomsplan og planer for blant annet fritid og frivillighet. Bystyret i Bergen har nylig vedtatt en Strategi for oppvekst som forplikter alle som arbeider med barn, unge og deres familier, uansett byr\u00e5dsavdeling. En strategi p\u00e5 tvers av flere fagfelt er n\u00f8dvendig for \u00e5 klare \u00e5 samle og sette en felles retning for kommunens innsats for \u00e5 redusere sosial ulikhet, og for \u00e5 gjennomf\u00f8re tiltak som krever innsats fra flere sektorer. De viktigste samfunnsutfordringene som strategien skal virke for er b\u00e5de nasjonale og lokale: frafall i skolen og fragmenterte hjelpetjenester. Ingen byr\u00e5dsavdeling eller tjeneste klarer \u00e5 ordne opp i dette alene og det krever et utstrakt samarbeid p\u00e5 tvers, p\u00e5 alle kommunale niv\u00e5 og med \u00f8vrige st\u00f8ttespillere og samarbeidsparter. Byr\u00e5det opplever at det er stort samsvar mellom oppvekstreformen og anbefalinger i rapporten \u2018Barn i fattige familier\u2019. Byr\u00e5det st\u00f8tter den strategiske dreiningen i rapporten i retning av tidligere kommunal innsats. Tilgang for alle barn og unge til ulike aktivitetstilbud, mer helsefremmende og forebyggende arbeid, mer tverrfaglig samarbeid og helhet i tjenestetilbudet er tiltak som allerede finnes i kommunens oppvekstplaner. Byr\u00e5det st\u00f8tter mange av ekspertgruppens anbefalinger. Byr\u00e5det gir ikke n\u00e6rmere vurdering av disse, da de oppleves som godt begrunnet og formulert. Byr\u00e5det \u00f8nsker s\u00e6rlig \u00e5 understreke og st\u00f8tte anbefalingene om mer kunnskap og forskning p\u00e5 ulike omr\u00e5der. Her har Bergen kommune over mange \u00e5r hatt en kunnskapssatsing KunnskapsKommunen for \u00e5 styrke lokal forskning, innovasjon og kunnskapsutvikling i egne tjenester. KunnskapsKommunen har knyttet til seg egne FoU-kontakter fra tjenestene og har en egen faggruppe for barn og unge under Alrek (alrekhelseklynge.no) som skal bidra til \u00e5 underst\u00f8tte og videreutvikle lokale og regionale forskning- og utdanningsmilj\u00f8er. Der byr\u00e5det ikke st\u00f8tter anbefalingene \u2013 helt eller delvis - vil refleksjoner og endringsforslag bli forklart og presentert for de anbefalingene dette gjelder. H\u00f8ringsinnspillene er presentert i sin helhet i saksfremstillingen. Om finansiering. Flere av tiltakene som anbefales vil v\u00e6re sv\u00e6rt kostnadskrevende for \u00f8konomisk hardt pressede kommuner. Det er krevende \u00e5 prioritere forebyggende, samarbeidende og utvidende tiltak og tjenester, n\u00e5r barn og unge og deres foreldre samtidig m\u00e5 f\u00e5 de tjenestene som de har lovmessig rett og krav p\u00e5. Byr\u00e5det forutsetter at nye kostnadskrevende tiltak f\u00f8lges opp med statlig finansiering. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 21.11.2023 i sak 26/23 fattet f\u00f8lgende vedtak: Utvalg for helse og sosial innstiller til bystyret som avgir h\u00f8ringssvar til \u00abH\u00f8ring - ekspertgrupperapport om barn i fattige familier\u00bb p\u00e5 vegne av Bergen kommune. H\u00f8ringen sendes utvalg for barnehage, skole og idrett til orientering. 2 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til rapporten \u00abBarn i fattige familier\u00bb slik den fremkommer av byr\u00e5dets forslag. Dato: 12. desember 2023 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tj. og mangfold Dokumentet er godkjent elektronisk. Vedlegg: - H\u00f8ring av ekspertgrupperapport om barn i fattige familier (h\u00f8ringsbrev) - Ekspertgruppens rapport om barn i fattige familier 3 Saksframstilling: Bergen kommune deler ekspertgruppens bekymring om barn i fattige familier og mener rapporten er grundig og med godt gjennomarbeidete anbefalinger for innsats gjennom oppveksten. Rapporten er oversiktlig og lett \u00e5 lese. Det omfattende kunnskapsgrunnlaget i rapporten vil kunne bidra til kommunen sitt arbeid med egne utredninger og planer, b\u00e5de p\u00e5 overordnet niv\u00e5 og p\u00e5 tjenesteniv\u00e5. Bergen kommune mener at b\u00e5de m\u00e5l og anbefalinger i rapporten sammenfaller med m\u00e5l og tiltak fra mange av kommunens planer og innsats for barn og unge og deres familier. Mange av kommunens planer har som m\u00e5l \u00e5 bidra til \u00e5 redusere sosial ulikhet. Bystyret i Bergen har nylig vedtatt en Strategi for oppvekst som forplikter alle som arbeider med barn, unge og deres familier, uansett byr\u00e5dsavdeling. En strategi p\u00e5 tvers er n\u00f8dvendig for \u00e5 klare \u00e5 samle og sette en felles retning for kommunens innsats for \u00e5 redusere sosial ulikhet, og legge til rette for tiltak som krever innsats fra flere sektorer. De viktigste samfunnsutfordringene som strategien skal virke for er b\u00e5de nasjonale og lokale: frafall i skolen og fragmenterte hjelpetjenester. Ingen byr\u00e5dsavdeling eller tjeneste klarer \u00e5 ordne opp i dette alene og det krever et utstrakt samarbeid p\u00e5 tvers, p\u00e5 alle kommunale niv\u00e5 og med \u00f8vrige st\u00f8ttespillere og samarbeidsparter. Bergen kommune mener at det er stort samsvar mellom oppvekstreformen og begrunnelser og anbefalinger i rapporten \u2018Barn i fattige familier\u2019. Byr\u00e5det st\u00f8tter den strategiske dreiningen i rapporten mot tidligere kommunal innsats. Tilgang for alle barn og unge i ulike aktivitetstilbud, mer helsefremmende og forebyggende arbeid, mer tverrfaglig samarbeid og helhet i tjenestetilbudet er tiltak som allerede finnes i kommunens planer for oppveksten. Bergen kommune st\u00f8tter mange av ekspertgruppens anbefalinger. Bergen kommune gir ikke n\u00e6rmere vurdering av disse, da de oppleves som godt begrunnet og formulert. Der Bergen kommune ikke st\u00f8tter anbefalingene \u2013 helt eller delvis - vil refleksjoner og endringsforslag bli forklart og presentert for de anbefalingene dette gjelder. H\u00f8ringsinnspillene er presentert i sin helhet i saksfremstillingen. H\u00f8ringsuttalelse til rapporten \u2018Barn i fattige familier\u2019. 10.2.1. Barnetrygd \u2013 \u00d8ke, skattlegge og jevne ut satsene for barnetrygd. Kombineres med at foreldrefradraget avvikles. Avvikling av barnetilleggene vurderes videre. Konklusjon: Bergen kommune st\u00f8tter anbefalingene. 10.2.2. Bost\u00f8tte \u2013 Holde bost\u00f8tten fast for et halv\u00e5r av gangen for barnefamilier Konklusjon: Bergen kommune st\u00f8tter anbefaling, med f\u00f8lgende utdypende kommentarer: Utdypende kommentarer: Bergen kommune mener ustabilitet i bosituasjon kan oppleves som utrygt for barn og bidrar til manglende deltagelse fra foreldrene i samfunnet og n\u00e6rmilj\u00f8et. Lengre husleiekontrakter 4 for barnefamilier kan styrke bostabilitet over en lengre periode og bidra til \u00e5 sikre ro og forutsigbarhet i hjemmet. Bergen kommune vil under dette punktet peke p\u00e5 at lavinntektsfamilier ofte bor trangt og i utsatte levek\u00e5rssoner, gjerne i kommunale boliger. Det er viktig \u00e5 styrke fellesomr\u00e5der i samfunnet, som for eksempel ungdomsklubber, bibliotek, ungdomskafe og gr\u00f8ntomr\u00e5der. Trangboddhet betyr ogs\u00e5 at en del barn oppholder seg mer utenfor hjemmet enn i hjemmet og det gj\u00f8r det ekstra viktig med m\u00f8teplasser for disse barna, men ogs\u00e5 at det er voksen tilstedev\u00e6relse ved organisert og uorganisert aktivitet for at tilbudene skal v\u00e6re trygge og st\u00f8ttende. Bergen kommune mener ogs\u00e5 det er viktig \u00e5 sikre at ikke barnefamilier som bor i kommunale boliger f\u00e5r tilbud om bolig sammen med personer som har store utfordringer knyttet til rus. Det er s\u00e6rs viktig \u00e5 ikke blande disse beboergruppene for at barn og familier skal f\u00f8le seg trygge i eget hjem. Perspektiv knyttet til bokvaliteter og n\u00e6rmilj\u00f8 er for \u00f8vrig ivaretatt gjennom anbefaling 10.8. 10.2.3. Sosialhjelp \u2013 Egen bestemmelse om barnets beste i sosialtjenesteloven Konklusjon: Bergen kommune st\u00f8tter en egen bestemmelse om \u00abbarns beste\u00bb i sosialtjenesteloven, men mener det kan v\u00e6re uklart hva som er den beste l\u00f8sningen n\u00e5r dette perspektivet ogs\u00e5 skal ivaretas i sosiale tjenester. Utdypende kommentarer: Det viktigste for barn og unge er \u00e5 bli sett og f\u00e5 grunnleggende behov og hjelpebehov vurdert med tanke p\u00e5 st\u00f8tte og oppf\u00f8lging fra aktuelle tjenester. Dette inneb\u00e6rer \u00e5 b\u00e5de identifisere daglige behov og bidra til at familien kommer i kontakt med relevante hjelpeinstanser dersom barnet trenger hjelp og oppf\u00f8lging. Et slikt ansvar er allerede beskrevet i \u00abBarn som p\u00e5r\u00f8rende\u00bb-plikten, jfr. Helsepersonellovens \u00a7 10a. I Bergen kommune er det utarbeidet rutiner som forplikter sosialtjenesten til \u00e5 ivareta barn som p\u00e5r\u00f8rende, tilsvarende det kravet som ligger til helsepersonell. Bergen kommune ser at sosialtjenesten er en viktig tjeneste for barn i fattige familier. Ogs\u00e5 sosialtjenesten m\u00e5 delta og forplikte seg sammen med andre tjenester for barn og familie for at m\u00e5let med barneverns-/oppvekstreformen skal bli n\u00e5dd. \u00abBarns beste\u00bb og \u00abbarn som p\u00e5r\u00f8rende\u00bb kan ses som to sider av samme sak, der alle som m\u00f8ter barn og unge direkte og indirekte, kan f\u00e5 samme plikt. En samordnet plikt kan ogs\u00e5 tydeliggj\u00f8res gjennom nasjonale veiledere eller gjennom lovbestemmelser. Bergen kommune vil derfor be departementet om \u00e5 vurdere hvordan \u00abbarns beste-plikten\u00bb kan sikres og utvikles opp mot \u00abbarn som p\u00e5r\u00f8rende-plikten\u00bb. Bergen kommune vil samtidig be regjeringen om \u00e5 vurdere behovet for en revidering og modernisering av sosialtjenesteloven for \u00e5 gj\u00f8re den bedre tilpasset dagens behov. 10.3. Barnehage \u2013 Gradvis innf\u00f8re l\u00f8pende, automatisk barnehageopptak med en universell gratis kjernetid. Kombineres med at kontantst\u00f8tte avvikles. H\u00f8ringsinstansene bes om innspill til: a. L\u00f8pende opptak og rett til barnehageplass i l\u00f8pet av m\u00e5neden barnet fyller ett \u00e5r 5 b. Automatisk tildeling av tilbud om barnehageplass, kombinert med m\u00e5lrettet informasjon om barnehage gjennom helsestasjonen c. Innf\u00f8ring av universell gratis kjernetid i barnehage, tilsvarende 20 timer i uken d. Dagens to moderasjonsordninger erstattes av en ny moderasjonsordning for barnefamilier med lav inntekt e. Kontantst\u00f8tten avvikles Bergen kommune har f\u00f8lgende h\u00f8ringssvar til enkeltpunktene under anbefaling 10.3. a-e: a. L\u00f8pende barnehageopptak og rett til plass i l\u00f8pet av den m\u00e5neden barnet fyller ett \u00e5r Konklusjon: Bergen kommune st\u00f8tter rett til barnehageplass ved fylte ett \u00e5r, og mener at dette kan gjennomf\u00f8res som en gradvis opptrapping slik ekspertutvalget foresl\u00e5r. Det er fornuftig og naturlig \u00e5 starte ut med at barn f\u00f8dt i desember f\u00e5r rett til plass i l\u00f8pet av m\u00e5neden de fyller ett \u00e5r. Bergen kommune mener det gir lite mening at h\u00f8stbarn f\u00f8dt i september, oktober og november har rett, men ikke desember-barn. Bergen kommune mener utvalget b\u00f8r antyde hvilket tidsperspektiv en ser for seg med tanke p\u00e5 de enkelte trinnene i modellen, og hva som ligger i gradvis opptrapping, ettersom det legges opp til en trinnvis innf\u00f8ring som i neste trinn skal gi rett til barnehageplass for barn f\u00f8dt i januar-mars og til slutt til alle barn. Innf\u00f8ring av ny modell for barnehageopptak og foreldrebetaling forutsetter statlig finansiering, og Bergen kommune forventer derfor at det f\u00f8lger statlige midler. Utdypende kommentarer: Klosterhagen-erkl\u00e6ringen sier at byr\u00e5det i Bergen vil tilrettelegge for at alle barn har mulighet til \u00e5 g\u00e5 i barnehage og arbeide for at flere barn skal f\u00e5 tilbud om barnehageplass n\u00e5r de fyller ett \u00e5r, og vurdere \u00e5 innf\u00f8re l\u00f8pende eller flere barnehageopptak. Dette er i tr\u00e5d med ekspertgruppens forslag. Utvalget foresl\u00e5r en gradvis opptrapping eller innf\u00f8ring av rett til barnehageplass ved fylte ett \u00e5r. En rett til plass for alle ett\u00e5ringer fordrer imidlertid at det til enhver tid er tilgjengelige barnehageplasser i den enkelte kommune og at det er tilstrekkelig tilgang p\u00e5 kvalifisert bemanning. Siden de eldste barna begynner p\u00e5 skolen i august, vil barnehagene m\u00e5tte g\u00e5 med ledig kapasitet p\u00e5 h\u00f8sten (areal og bemanning) og p\u00e5 ny\u00e5ret. Barnehagene vil da ha for mange ansatte p\u00e5 h\u00f8sten sammenlignet med normen, og Bergen kommune savner at utredningen fra ekspertgruppen problematiserer bemanning i barnehagene i de m\u00e5nedene fra august der mange plasser st\u00e5r tomme. Bergen kommune mener ogs\u00e5 at det kan v\u00e6re utfordrende \u00e5 rekruttere tilstrekkelig med pedagoger for \u00e5 innfri pedagognormen ved en utvidelse av retten til barnehageplass. Bergen kommune har en m\u00e5lsetning om bydelsvis prioritering ved tildeling av barnehageplass. Det vil si at alle som \u00f8nsker det skal f\u00e5 plass i bydelen de bor i, og utfordringen er at de ledige plassene til desember-barna ikke n\u00f8dvendigvis er der behovet er til stede. Bergen kommune har derfor ikke nok plasser til \u00e5 innf\u00f8re rett til plass til alle barn fra ett \u00e5r, og samtidig innfri bydelsvis prioritering, dersom en forholdsmessig like stor andel skulle benytte seg av retten som i dag. \u00c5 garantere plass til alle fra ett \u00e5r, slik utvalget foresl\u00e5r i hhv trinn to og trinn tre, vil sannsynligvis derfor kreve etablerering /utbygging av flere barnehageplasser, selv om nedgangen i barnetall som er forventet framover vil demme opp for noe av dette. Bergen kommune savner at utvalget sier noe om tidsaspektet mellom de ulike trinnene i ny modell for barnehageopptak. 6 b. Automatisk tildeling av tilbud om barnehageplass, kombinert med m\u00e5lrettet informasjon om barnehage gjennom helsestasjonen Konklusjon: Bergen kommune ser at automatisk tildeling av barnehageplass kan ha fordeler for familier der det er en barriere \u00e5 sette seg inn i s\u00f8knadsprosesser mv. Bergen kommune mener likevel at det er viktig \u00e5 sikre at foreldre har valgfrihet innenfor barnehagetilbudet. Bergen kommuner er opptatt av \u00e5 ha et mangfold av ulike barnehager, og det drives i dag b\u00e5de ideelle, private og kommunale barnehager i Bergen. Bergen kommune st\u00f8tter ikke \u00e5 legge opp til system hvor foreldre blir tildelt barnehage uten en forutg\u00e5ende s\u00f8knadsprosess. Dette vil frata foreldrene viktig valgfrihet, og p\u00e5 sikt kunne svekke b\u00e5de mangfoldet og valgfriheten i barnehagetilbudet. Bergen kommune mener ogs\u00e5 at en ordning med automatisert barnehageopptak ikke er utredet tilstrekkelig, Begrunnelse og utdypende kommentarer: Bergen kommune har flere kommentarer til forslaget om automatisert tildeling av barnehageplass. For det f\u00f8rste presiserer ikke rapporten hva utvalget legger i automatisk tildeling, og hvem som skal ha ansvaret for \u00e5 tilby dette. Det er rimelig \u00e5 anta at utvalget legger til grunn tildeling av barnehageplass som for tildeling av skoleplass, basert p\u00e5 data fra folkeregisteret og barna skal f\u00e5 plass i n\u00e6rmeste barnehage. Dette vil i mange omr\u00e5der gi utfordringer for Bergen kommune med tanke p\u00e5 om det ledige plasser er der barn bor, jfr v\u00e5re merknader under punkt a. Det m\u00e5 avklares om det er tenkt at dagens opptak med s\u00f8knadsfrist (hovedopptak) skal utg\u00e5. Det b\u00f8r ogs\u00e5 klargj\u00f8res tydelig hvordan/etter hvilke kriterier tildeling skal skje; er det kommunens vedtatte skolekretsgrenser eller om det skal v\u00e6re n\u00e6rmeste avstand til barnehagen som skal legges til grunn for tildelingen eller n\u00e6rskoleprinsippet Dette er av betydning siden utvalget skriver at foreldrenes preferanser skal tillegges vekt. Det b\u00f8r ogs\u00e5 utredes hva som skjer om foreldre takker nei til det automatiske tilbudet de f\u00e5r \u2013 vil de f\u00e5 mulighet til \u00e5 f\u00e5 nytt tilbud senere eller mister de retten til en barnehageplass? Videre b\u00f8r det klargj\u00f8res hva som skjer med barn som har en prioritet som skal g\u00e5 foran andre s\u00f8kere (jf. opptakskriteriene i kommunen) \u2013 hvordan skal det v\u00e6re avgj\u00f8rende for tilbud om plass? (Eksempelvis s\u00f8skenprioritet og det ikke er ledig plass der s\u00f8sken g\u00e5r den m\u00e5ned barnet blir ett \u00e5r). Byr\u00e5det i Bergen har i sin politiske plattform (Klosterhagen-erkl\u00e6ringen) at barn b\u00f8r sikres tilbud om barnehageplass i n\u00e6rheten av der de bor. Selv om kommunene har ledige barnehageplasser s\u00e5 er utfordringen gjerne det at ledige plasser gjennom \u00e5ret ikke alltid vil v\u00e6re stedplassert der de som trenger en plass bor. Det antas at foreldre vil takke nei til en tildelt plass de ikke kan gj\u00f8re seg nytte av. Barnehager med ledig kapasitet vil da i enda st\u00f8rre grad enn i dag bli gjennomgangsbarnehager med stor \u00abturnover\u00bb. Bergen kommune mener at dette er problemstillinger som m\u00e5 l\u00f8ftes fram og diskuteres n\u00e6rmere f\u00f8r en ordning med automatisert tildeling kan gjennomf\u00f8res. I tillegg kommer sp\u00f8rsm\u00e5let om bemanning. Som for l\u00f8pende opptak vil ogs\u00e5 forslaget om automatisert tildeling av plass inneb\u00e6re store personalkostnader dersom barnehagene til enhver tid skal ha tilstrekkelig bemanning til \u00e5 ta inn barn. 7 Utvalget peker p\u00e5 at informasjon fra helsestasjonen er viktig n\u00e5r familien skal s\u00f8ke og ta imot en barnehageplass for sitt barn. Bergen kommune er enig i at dette er et viktig supplement, og vil p\u00e5peke at Bergen kommune allerede har flere tiltak rettet mot \u00e5 hjelpe foreldre med s\u00f8knadsprosessen. Elektronisk s\u00f8knadsskjema med innlogging ID-porten for de som klarer dette, men ogs\u00e5 egne skjema for de som ikke kan logge inn eller ikke har norsk f\u00f8dselsnummer. Kommunens servicekontor (Innbyggerservice) hjelper familier som trenger hjelp til \u00e5 sende s\u00f8knad. I tillegg samarbeider kommunen med de \u00e5pne barnehagene, som b\u00e5de er en rekrutteringsarena for barnehageplass og konkret hjelper foreldre med \u00e5 s\u00f8ke ordin\u00e6r barnehage for sine barn. Bergen kommune har et eget prosjekt for \u00e5 \u00f8ke deltakelsen i barnehage for minoritetsspr\u00e5klige barn, og dette informasjonsarbeidet gir gode resultater. Kommunen samarbeider med ulike frivillige, religi\u00f8se og kulturelle organisasjoner, og deler bl.a. ut informasjonsbrosjyren Barnehagen \u2013 en god start, som er oversatt til 24 ulike spr\u00e5k. I tillegg ligger det en informasjonsfilm om barnehage p\u00e5 nettsidene v\u00e5re som er tekstet p\u00e5 17 spr\u00e5k. c. Innf\u00f8ring av universell gratis kjernetid i barnehage, tilsvarende 20 timer i uken Konklusjon: Den foresl\u00e5tte modellen for gratis kjernetid er vesentlig endret i forhold til modellen som gjelder i dag. Bergen kommune mener at forslaget om innf\u00f8ring av gratis kjernetid i barnehage slik det foreligger ikke er utredet tilstrekkelig til at vi kan ta stilling til det. Bergen kommune st\u00f8tter at kjernetid i barnehagen fortsatt skal v\u00e6re behovspr\u00f8vd. Begrunnelse og utfyllende kommentarer: Utvalget foresl\u00e5r at fire timers gratis kjernetid for barn fra ett \u00e5r, tidfestes til midten av dagen og at det skal v\u00e6re mulig for familier \u00e5 kun velge deltidsplass som tilsvarer den gratis kjernetiden. Ordningen skiller seg fra dagens ordning med gratis kjernetid som er behovspr\u00f8vd (ut ifra inntekt) og som gjelder for barn i alderen to til fem \u00e5r. Bergen kommune mener det b\u00f8r utredes n\u00e6rmere om det er \u00f8nskelig med deltidsplasser, som kan bli en konsekvens av ordningen med universell gratis kjernetid for de som kun benytter seg av de 20 timene. Etter at det ble innf\u00f8rt makspris i barnehage erfarte kommunene at det var stadig f\u00e6rre som \u00f8nsket seg en deltidsplass i barnehage for sitt barn i barnehage. Det er grunn til \u00e5 anta at dette vil gjelde i enda sterkere grad dersom forslaget om at maksprisen i barnehage skal reduseres med 1000 kr/mnd. til kr 2000/mnd. fra 1.8.24 blir gjeldende. Bergen kommune opplever per i dag ikke at foreldre kun s\u00f8ker om plass tilsvarende de 20 timene som er gratis. Men dersom forslaget til ny ordning f\u00e5r som konsekvens at mange familier bare vil benytte seg av tilbud om universell gratis kjernetid fire timer daglig s\u00e5 er dette utfordrende for barnehagene, som da ikke kan ta inn andre barn i den resterende tiden utover de fire timene, og f\u00f8lgelig vil f\u00e5 reduksjon i \u00f8konomisk tilskudd slik ordningen med tilskudd er i dag. Innf\u00f8ring av en slik ordning fordrer derfor at barnehagen vil f\u00e5 tilskudd for helplass selv om plassen kun benyttes fire timer per dag. Hvis ikke m\u00e5 barnehager redusere sin kapasitet. d. Dagens to moderasjonsordninger erstattes av en ny moderasjonsordning for barnefamilier med lav inntekt Konklusjon: Bergen kommune st\u00f8tter anbefalingen. 8 e. Kontantst\u00f8tten avvikles Konklusjon: M\u00e5lsetningen med forslaget til ny modell for barnehageopptak og foreldrebetaling er \u00e5 \u00f8ke opp barnehagedeltakelsen. Utvalgets forslag om \u00e5 avvikle kontantst\u00f8tten i trinn 3 i er b\u00e5de en konsekvens av og en f\u00f8lge av de \u00f8vrige forslagene som foreligger i rapporten. Dersom alle barn g\u00e5r i barnehage slik den foresl\u00e5tte modellen for barnehageopptak og foreldrebetaling legger opp til, st\u00f8tter Bergen kommune at kontantst\u00f8tten bortfaller. Bergen kommune mener likevel det er viktig \u00e5 presisere at kontantst\u00f8tten m\u00e5 fortsatt kunne fungere som en ventest\u00f8tte frem til barnet har f\u00e5tt tilbud om barnehageplass. Begrunnelse og utfyllende kommentarer: Bergen kommune mener utvalget i h\u00f8ringen belyser godt vurderingene rundt kontantst\u00f8tten med tanke p\u00e5 at den kan v\u00e6re en motiverende faktor for at enkelte ikke s\u00f8ker om barnehageplass. \u00c5 avvikle kontantst\u00f8tten antas \u00e5 bidra til \u00e5 \u00f8ke barnehagedeltakelsen for alle familier. Dersom kontantst\u00f8tten skal avvikles mener Bergen kommune at l\u00f8pende opptak til barnehage er en helt n\u00f8dvendig forutsetning. Samtidig har kontantst\u00f8tten v\u00e6rt en viktig st\u00f8tte for \u00e5 sikre valgfrihet for familier som av ulike grunner ikke har \u00f8nsket at sine barn skal starte tidlig i barnehagen. Noen familier mener det er for tidlig \u00e5 begynne i barnehagen n\u00e5r barnet er ett \u00e5r, og det er viktig \u00e5 ha respekt for at folk kan gj\u00f8re ulike valg. Bergen kommune mener det fortsatt skal v\u00e6re mulig \u00e5 ha senere barnehagestart enn ved fylte ett \u00e5r. Noen foreldre og familier kan ha et \u00f8nske om \u00e5 v\u00e6re hjemme med sm\u00e5 barn, utsette barnehagestarten og/eller bruke andre omsorgsformer enn barnehage. Bergen kommune vil p\u00e5peke at den valgfriheten kontantst\u00f8tten gir familier og foreldre ogs\u00e5 m\u00e5 tas hensyn til n\u00e5r kontantst\u00f8tten foresl\u00e5s avviklet. 10.4.1. Skole - Utpr\u00f8ving av \u00e5 integrere SFO i en mer helhetlig skoledag for 1-4. trinn Konklusjon: Bergen kommune viser til at SFO er en frivillig ordning, og mener derfor det kan v\u00e6re vanskelig \u00e5 integrere SFO i en mer helhetlig skoledag for 1.-4. trinn. Bergen kommune st\u00f8tter likevel at det kan gj\u00f8res fors\u00f8k. Utpr\u00f8ving m\u00e5 skje under forutsetning om at det tas hensyn til de ansattes arbeidshverdag og l\u00e6rernes arbeidstidsavtale og at den finansieres av regjeringen. Begrunnelse og utfyllende kommentarer: SFO er en frivillig ordning, og en utpr\u00f8ving av SFO i en mer helhetlig skoledag kan komme i konflikt med elevenes og foreldrenes rett til \u00e5 ikke delta i SFO. Bergen kommune st\u00f8tter likevel at det kan pr\u00f8ves ut. Byr\u00e5det mener det er viktig \u00e5 gj\u00f8re skolen enda bedre slik at alle kan oppleve l\u00e6ring, mestring, mening, trygghet og fellesskap i skolen. Byr\u00e5det savner at forslaget dr\u00f8fter hvilken effekt dagens ordning med gratis SFO, og eventuell utvidelse av denne, vil kunne ha versus en integrering av SFO i en mer helhetlig skoledag. Bergen kommune jobber i dag systematisk for \u00e5 im\u00f8tekomme de utfordringene som ekspertgruppen skisserer i utredningen. I for eksempel l\u00e6replanverket for skolen (LK20) legges det opp til lek og utforsking i praktiske, kreative og estetiske oppgaver i mange fag. I tillegg vil den nasjonale rammeplanen for SFO ivareta mange av de nevnte utfordringene. I Bergen kommune sin kvalitetsutviklingsplan \u00abSammen for kvalitet \u2013 l\u00e6ring og medvirkning\u00bb st\u00e5r det at bergensskolen skal v\u00e6re en inkluderende skole der aktive og medvirkende elever utvikler kompetanser for mestring av eget liv. Det st\u00e5r ogs\u00e5 f\u00f8lgende: Skolen st\u00f8tter og bidrar 9 til elevenes sosiale l\u00e6ring og utvikling gjennom arbeid med fagene og ellers i skolehverdagen. Skolen samarbeider med elevene og sikrer at de f\u00e5r medvirke og ta medansvar i l\u00e6ringsfelleskapet. Dette bidrar til \u00e5 skape en trygg og inkluderende l\u00e6ringsarena som gir mulighet for utforskende, praktiske og elevaktive arbeidsm\u00e5ter. Ved \u00e5 realisere l\u00e6replanen (LK20), Bergen kommune sin kvalitetsutviklingsplan og den nasjonale rammeplanen for SFO mener Bergen kommune at en del av de nevnte utfordringene vil bli m\u00f8tt gjennom skole- og SFO-hverdagen slik den er organisert i dag. Selv om Bergen kommune jobber m\u00e5lrettet med de utfordringen som er skissert i denne utredningen, mener kommunen at det kan v\u00e6re viktig \u00e5 sette i verk flere tiltak for \u00e5 klare \u00e5 l\u00f8se de nevnte utfordringene. Kommunen er enig med ekspertgruppen om at en mer helhetlig skoledag for 1-4. trinn kan bidra til \u00e5 sikre skoledagen rom for variert l\u00e6ring og aktivitet. En forutsetning for \u00e5 lykkes med det foresl\u00e5tte fors\u00f8ket er at innholdet i skoledagen kjennetegnes av h\u00f8y kvalitet. Bergen kommune vil ogs\u00e5 understreke at en ordning som kan skape en mer krevende arbeidshverdag for l\u00e6rere og andre ansatte i skolen ikke er \u00f8nskelig og kan f\u00e5 negative ringvirkninger for rekruttering til l\u00e6reryrket. Ekspertgruppen sier ogs\u00e5 selv at de forventer at dette forslaget kan m\u00f8te motstand. Bergen kommune mener at det er viktig at forslaget sees i sammenheng med utfordringer knyttet til skoleansattes allerede krevende arbeidshverdag. Bergen kommune vil derfor understreke at forslaget til utpr\u00f8ving m\u00e5 v\u00e6re i tr\u00e5d med de ansattes gjeldende arbeidstidsavtale. 10.4.2. Skole - Utpr\u00f8ving av \u00ablaget rundt eleven\u00bb Konklusjon: Bergen kommune st\u00f8tter anbefaling under forutsetning om at behov for utvidet kapasitet finansieres av regjeringen. Begrunnelse og utfyllende kommentarer: Bergen kommune mener at det er viktig \u00e5 iverksette tiltak som kan bidra til at l\u00e6rere f\u00e5r mer tid til \u00e5 undervise, samtidig som barn f\u00e5r tilpasset hjelp og st\u00f8tte fra voksne med riktig fagkompetanse. Anbefalingen oppleves som utydelig beskrevet om hvorvidt \u00ablaget\u00bb skal v\u00e6re ansatt i skolen eller komme til skolen fra andre tjenester og bidra med sin kompetanse p\u00e5 skolen som base. Bergen kommune anbefaler at dette vurderes tydeligere og det anbefaler det siste alternativet. Utviklingen m\u00e5 initieres og prioriteres av skoleledelsen. I de fleste kommuner vil det kreve at ulike sektorer og tjenester planlegger og utvikler dette \u00ablaget rundt eleven\u00bb, tilgjengeligheten og det tverrfaglige samarbeid rundt og for barna sammen. Da m\u00e5 den enkelte tjeneste se ut over sine kjerneoppdrag og bidra p\u00e5 b\u00e5de system- og individniv\u00e5 sammen, til beste for den enkelte og grupper som trenger det. 10.5.1. Helsestasjon - Utpr\u00f8ving av mer systematisk foreldreveiledning Konklusjon: Bergen kommune st\u00f8tter anbefalingen, med f\u00f8lgende utdypinger: 10 Utdypende kommentarer: Noen av gruppetilbudene/kurs som tilbys p\u00e5 helsestasjonen i dag, samt utpr\u00f8vingen av programmet, \u00abSammen p\u00e5 vei\u00bb, m\u00e5 l\u00f8ftes som sentrale forebyggende og helsefremmende tiltak. Ekspertgruppen viser til forskning p\u00e5 foreldrest\u00f8tte og -veiledning, men peker p\u00e5 behovet for norske studier som unders\u00f8ker langtidseffekter for barn i fattige familier. Utpr\u00f8vingen av programmet, \u00abSammen p\u00e5 vei\u00bb i Norge vil ogs\u00e5 kunne bidra til \u00f8kt kunnskap p\u00e5 omr\u00e5det. Bergen kommune stiller sp\u00f8rsm\u00e5l til at ekspertutvalget avgrenser arenaen for denne anbefalingen til helsestasjon. Dette gjelder ogs\u00e5 for anbefaling 10.5.2 og 10.5.3. Det er viktig at nasjonale myndigheter omtaler kommunale tjenester for barn og familier slik de har blitt utviklet gjennom siste \u00e5rene. Dette gjelder s\u00e6rlig etter at psykisk helse ble likestilt med fysisk helse i Helse- og omsorgtjenesteloven (2011), lovfesting av psykologkompetanse (2020) og tilskuddsordninger som har gitt mulighet for \u00e5 utvikle tverrfaglige lavterskeltjenester i forlengelsen av helsestasjon og skolehelsetjeneste. I disse tjenestene foreg\u00e5r det systematisk veiledning av foreldre og familier. 10.5.2. Helsestasjon \u2013 Utpr\u00f8ving av ulike modeller for tverrfaglig innsats Konklusjon: Bergen kommune st\u00f8tter anbefalingen, med utdypende kommentar: Utdypende kommentarer: Se vedr bruken av begrepet \u2018helsestasjon\u2019 i anbefaling 10.5.1. 10.5.3. Helsestasjon \u2013 Mer systematisk innsamling og tilrettelegging for deling av data Konklusjon: Bergen kommune st\u00f8tter anbefalingen, med utdypende kommentar: Utdypende kommentarer: Se vedr bruken av begrepet \u2018helsestasjon\u2019 i anbefaling 10.5.1. 10.6.1. Fritid \u2013 Utpr\u00f8ving av modeller for \u00e5 \u00f8ke barn i fattige familier sin deltakelse i fritidsaktiviteter Konklusjon: Anbefalingen st\u00f8ttes, med f\u00f8lgende utdypende kommentarer: Utdypende kommentarer: Aktivitetskortet i Bergen kommune er eksempel p\u00e5 et m\u00e5lrettet tiltak som fungerer, (https://www.bergen.kommune.no/innbyggerhjelpen/kultur-idrett-og- fritid/fritid/fritidstilbud/aktivitetskortet-for-barn-og-unge). Aktivitetskortet bidrar til at fattigdomsutsatte barn f\u00e5r tilgang til kultur- og idrettsaktiviteter i Bergen. Snart lanseres tjenesten som egen app. Aktivitetskortet deles ut av Bergen kommune til barn og unge i alderen 0-17 \u00e5r som mottar sosialst\u00f8nad fra NAV, er tilknyttet Introduksjonssenteret for flyktninger, eller Krisesenteret for Bergen og omegn. Kortet skal v\u00e6re et kompenserende tiltak for m\u00e5lgruppen, forhindre utestengelse p\u00e5 viktige opplevelses- og deltakerarenaer og fremme integrering. Det utf\u00f8res per i dag flere unders\u00f8kelser p\u00e5 effekten av tilbudet, og kartleggingsarbeidet b\u00f8r opprettholdes. Det jobbes videre med \u00e5 videreutvikle 11 digitaliseringen av kortet og informasjon om tilbudene som inng\u00e5r. Ved \u00e5 etablere en ny nettside www.kulturbybergen.no vil informasjon om tilgjengelige aktiviteter blir mer effektivt kommunisert. Gjennom Bergen kommunes barnefamiliepanel Bergen kommune - Barnefamiliepanelet har vi analyser som viser at utfordringene med barn og unges deltagelse krever samordnede tiltak langs flere akser: \u2022 Familiene til de som ikke deltar m\u00e5 informeres og motiveres \u2022 Det m\u00e5 satses p\u00e5 tidlig start for unge fra hjem med lite ressurser \u2022 Det m\u00e5 tas grep knyttet til hele kostnadsbildet for deltagelse, inkludert transport, utstyr og sosiale kostnader. \u2022 Tilbudene m\u00e5 gj\u00f8res mer inkluderende for familier med lav inntekt. \u2022 Det m\u00e5 gj\u00f8res mer forskning p\u00e5 hva som motiverer foreldre til \u00e5 sikre barn og unges deltakelse i ulike fritidstilbud. 10.6.2. Fritid - Endre finansieringsmodell for tilskudd til inkluderingstiltak Konklusjon: Anbefalingen st\u00f8ttes, med f\u00f8lgende utdypende kommentarer: Utdypende kommentarer: En ny finansieringsmodell vil gi \u00f8kt forutsigbarhet for kommunen og muliggj\u00f8re faste s\u00f8knadsfrister og tidligere utbetaling av tilskuddene som kommunen tildeler. Dagens s\u00f8knadsprosess inn mot BUFdir er ikke rigget for en kommune p\u00e5 st\u00f8rrelse med Bergen. Det vil v\u00e6re bra at kommunen f\u00e5r tildelt en sum som kan forvaltes gjennom kommunens tilskuddsl\u00f8sninger og kommunikasjonskanaler. For \u00e5 treffe de lokale utfordringene, m\u00e5 det gis rom for en viss autonomi i utformingen av retningslinjer for tilskuddene som kommunen skal gi videre. En utfordring er at halvparten av tildelingen i dag g\u00e5r til nasjonale frivillige organisasjoner som s\u00f8ker gjennom organisasjonens sentralledd. I rapportens anbefalinger st\u00e5r det at innretningen b\u00f8r v\u00e6re 50 prosent til kommunene og 50 prosent til nasjonale frivillige organisasjoner. Bergen kommune foresl\u00e5r at departementet vurderer hvorvidt innretningen heller b\u00f8r v\u00e6re 70 prosent til kommunene, og 30 prosent til inkluderingstiltak i regi av nasjonale frivillige organisasjoner. Dette for at tiltakene i st\u00f8rre grad skal n\u00e5 barn og unge sine behov og for at kommunen skal kunne se inkluderingstiltakene i en st\u00f8rre og helhetlig sammenheng. 10.7. Tett og helhetlig oppf\u00f8lging \u2013 Systematisk utpr\u00f8ving av familiekoordinatorer Konklusjon: Anbefalingen st\u00f8ttes, med f\u00f8lgende utdypende kommentarer: Utdypende kommentarer: De siste \u00e5rene har det v\u00e6rt en utvikling i forst\u00e5elsen av hva en familie med barn trenger av koordinerende bistand n\u00e5r hjelpebehovene er omfattende, varige og sammensatte. Retten til Individuell Plan (IP) ble hjemlet i helselovgivningen i 2001 og gjaldt personer med behov for langvarige og koordinerte helse- og/eller sosialtjenester b\u00e5de i kommunehelsetjenesten og i spesialisthelsetjenesten. For familier som hadde barn og behov for \u00e5 koordinere behov og innsats b\u00e5de for barnet selv og familien var IP ikke tilstrekkelig 12 hjelpsom. IP forpliktet heller ikke tjenester utenfor helse- og sosiale tjenester i tilstrekkelig grad. Retten til Barnekoordinator kom i august 2022, samtidig med at samarbeidsplikten ble skrevet tydelig inn i 14 ulike lover. Her var barne- og familieperspektivet tydeliggjort, og plikten til samarbeid b\u00e5de p\u00e5 system og individniv\u00e5 uthevet. Samarbeidsbestemmelsene var et fors\u00f8k p\u00e5 \u00e5 l\u00f8se de problemene som en familie med barn med alvorlig sykdom og/eller funksjonsnedsettelse har, n\u00e5r tjenestene er fragmenterte og samarbeidet ikke er godt nok. Rapportens anbefaling om \u00e5 pr\u00f8ve ut familiekoordinatorer skal ta et familieperspektiv og \u00abbist\u00e5 med st\u00f8tte og praktisk hjelp\u00bb til \u00abfattige barnefamilier\u00bb (s 216 i rapporten). I disse familiene vil det v\u00e6re st\u00f8rre tetthet av b\u00e5de voksne og barn som har egne koordineringsbehov, og som dermed har rett til Individuell Plan og/eller Barnekoordinator slik disse beskrives i dag. Bergen kommune mener det er viktig at alle som bist\u00e5r med koordinering i og for en barnefamilie m\u00e5 ta b\u00e5de et barneperspektiv, et familieperspektiv og et helhetlig oppvekstperspektiv. Dette er ogs\u00e5 i tr\u00e5d med barneverns-/oppvekstreformen. Bergen kommune mener at det er viktig at disse tre koordinatorbegrepene ikke blir brukt til \u00e5 skille mellom s\u00e5rbare grupper som trenger koordinering. Det kan fort f\u00f8re til A- B- og C-lag av koordinatorer og brukere. Bergen kommune ber regjeringen vurdere hvorvidt det er mulig \u00e5 utvikle en tydelig koordinatorrolle/praksis med form\u00e5l og innretning for barn og unge og deres familier, og en koordinatorrolle/praksis med form\u00e5l og innretning for voksne. Bergen kommune st\u00f8tter utpr\u00f8vingen av familiekoordinator under forutsetning om den finansieres av regjeringen. Bergen kommune vil gjerne delta i en slik utpr\u00f8ving. Til sist vil Bergen kommune peke p\u00e5 behovet for at enhver koordinatorrolle sikres digitale l\u00f8sninger for personvernsikker dokumentasjon, god brukermedvirkning og effektive arbeidsprosesser. 10.8. Omr\u00e5desatsing \u2013 Utpr\u00f8ving av tiltak gjennom flere omr\u00e5desatsinger Konklusjon: Bergen kommune st\u00f8tter anbefaling, med f\u00f8lgende utdypende kommentarer: Utdypende kommentarer: Bergen kommune har erfart at omr\u00e5desatsinger ogs\u00e5 kan v\u00e6re egnet til \u00e5 pr\u00f8ve ut nye l\u00f8sninger og samarbeidsmodeller for \u00e5 utvikle det kommunale tjenestetilbudet. 13 "
}