{
  "dokument_id": "7f25ba87-bb01-5d5f-a351-c41c1673c6b5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 91 fra Mailiss Solheim-\u00c5kerblom (R) vedr\u00f8rende Sotrasambandets dumping i Sotravantet - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/10421234/Svar-pa-skriftlig-sporsmal-nr-91-fra-Mailiss-Solheim-Akerblom-R-vedrorende-Sotrasambandets-dumping-i-Sotravantet-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/77189-3 Saksbehandler: Malene Nesse Gr\u00f8nningen Fra Dato: 15. mai 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 91 fra Mailiss Solheim-\u00c5kerblom (R) vedr\u00f8rende Sotrasambandets dumping i Sotravantet - Utvalg for milj\u00f8 og byutvikling Mandag 6. mai publiserte BA en sak om bekymrede naboer som reagerer p\u00e5 Sotrasambandets dumping i Storavatnet. Det er lett \u00e5 ha forst\u00e5else for at lokalbefolkningen blir bekymret for n\u00e6rnaturen sin, n\u00e5r dette veiprosjektet f\u00f8rst har lagt stort beslag p\u00e5 friluftsomr\u00e5der og n\u00e5 ogs\u00e5 p\u00e5virker vannet i lokalmilj\u00f8et. Representant for Sotrasambandet forteller i nevnte BA-sak at de forholder seg til utslippstillatelsen fra Statsforvalteren, og at de derfor bl.a. bruker stiltgardiner i vannet for \u00e5 hindre forurensning. Det er selvsagt b\u00e5de riktig og viktig \u00e5 f\u00f8lge de utslippstillatelsene som er gitt, men undertegnede \u00f8nsker \u00e5 ta bekymrede naboer p\u00e5 alvor og f\u00e5 en st\u00f8rre forst\u00e5else for hvilke tiltak som gjennomf\u00f8res for \u00e5 hindre forurensing. En av undertegnedes egne bekymringer i denne saken, er at arbeidet med Sotrasambandet skal f\u00e5 noen av de samme konsekvensene som bybaneutbyggingen fikk for Store Lungeg\u00e5rdsvann. Der finnes det nemlig fremdeles, flere \u00e5r etter arbeidet var ferdig, sprenglunter i strandlinjen etter arbeidet. Disse sprengluntene inneholder plast, og vi vet dessverre at plast i naturen brytes ned til mikroplast som gj\u00f8r stor skade p\u00e5 b\u00e5de natur, dyr og fisk. Sp\u00f8rsm\u00e5l til byr\u00e5den: 1. Hvilken dialog har kommunen med utbygger n\u00e5r det gjelder forurensing og utslipp fra arbeidet med Sotrasambandet? 2. Hva vil byr\u00e5den gj\u00f8re for \u00e5 redusere de negative naturkonsekvensene av dette veiprosjektet mest mulig? Svar fra byr\u00e5den: 1. Byr\u00e5den har forst\u00e5else for at en reagerer p\u00e5 de visuelle endringene i Storavatnet som f\u00f8lge av arbeidet p\u00e5 Sotrasambandet. Byr\u00e5den vil likevel presisere at det er Statsforvalteren i Vestland som er forurensningsmyndighet, og at kommunen av den grunn ikke har noen videre dialog med utbygger n\u00e5r det gjelder forurensing og utslipp i Storavatnet. Dersom sp\u00f8rrer \u00f8nsker en st\u00f8rre forst\u00e5else for tematikken, henviser byr\u00e5den til Statsforvalterens tillatelsesvedtak p\u00e5 Milj\u00f8direktoratets hjemmeside Norske utslipp. 2. Byr\u00e5den forventer at utbygger forholder seg til de tillatelsene som foreligger fra Statsforvalteren i Vestland, men har ikke myndighet til \u00e5 kreve at utbygger utf\u00f8rer tiltak for \u00e5 redusere de negative naturkonsekvensene som er tema i BAs artikkel av 6. mai. Christine Kahrs \u2013 Byr\u00e5d for byutvikling Dokumentet er godkjent elektronisk. "
}