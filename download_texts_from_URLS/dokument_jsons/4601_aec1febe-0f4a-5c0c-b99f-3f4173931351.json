{
  "dokument_id": "aec1febe-0f4a-5c0c-b99f-3f4173931351",
  "doc_type": "case_presentation",
  "kommune": 4601,
  "tittel": "\u00c5rstad gnr. 161 bnr. 1038. Land\u00e5slien 17 m.fl. Klage over avslag p\u00e5 s\u00f8knad om bruksendring fra n\u00e6ring til bolig",
  "url": "https://bergen.kommune.no/politikere-utvalg/api/fil/bk360/10871692/Framstilling-Arstad-gnr-161-bnr-1038-Landaslien-17-m-fl-Klage-over-avslag-pa-soknad-om-bruksendring-fra-naering-til-bolig",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/286879-8 \u00c5rstad gnr. 161 bnr. 1038. Land\u00e5slien 17 m.fl. Klage over avslag p\u00e5 s\u00f8knad om bruksendring fra n\u00e6ring til bolig Hva saken gjelder: Saken gjelder klage over avslag datert 07.12.2023 p\u00e5 s\u00f8knad om bruksendring av n\u00e6ringslokale til 5 boenheter \u00e1 51 m2 BRA. Avslaget ble gitt da en kom til at det ikke er grunnlag for \u00e5 dispensere fra KPA 2018 \u00a7 3.1 Plankrav, jf. pbl. \u00a7 19-2, samt med hjemmel i pbl. \u00a7 29-5 jf. TEK17 \u00a7 12-7 om krav til utforming av rom. Vedtaket ble p\u00e5klaget av Grieg Arkitekter AS v/ Ida Nordanger p\u00e5 vegne av tiltakshaver Strimmelen borettslag i klage datert 27.12.2023. Borettslaget har ogs\u00e5 s\u00f8kt om bruksendring av 32 hybler til 16 leiligheter p\u00e5 naboeiendommen. Dette tiltaket er gitt tillatelse av byr\u00e5den i eget vedtak (saksnr. 2023/286880). Sakene b\u00f8r sees i sammenheng. Saken ble returnert til plan- og bygningsetaten den 18.04.2024 for innhenting av vedtak fra vegmyndigheten. Slikt vedtak foreligger og er datert 03.05.2024. Reguleringsplan 10610000, Kolstien/Strimmelen viser eiendommen som \u00e5pen villamessig bebyggelse. KDP Land\u00e5s viser den som boligomr\u00e5der med vernebestemmelser knyttet til bygningers st\u00f8rrelse og form. KPA 2018 viser den som ytre fortettingssone, og en liten del innenfor hensynssoner knyttet til veist\u00f8y og luftkvalitet, samt innenfor aktsomhetsomr\u00e5de for skred og steinsprang. Bruksendringen krever dispensasjon fra KPA 2018 \u00a7 3.1 Plankrav og dette er oms\u00f8kt. Det er ogs\u00e5 s\u00f8kt om unntak fra TEK 17 \u00a7 12-7 om romh\u00f8yde p\u00e5 2,4 m fordi romh\u00f8yden blir 2,3 m i de nye enhetene. Etter nabovarsling ble det mottatt merknad fra Vestland Fylkeskommune, og de har ogs\u00e5 gitt uttalelse i saken. Vestland Fylkeskommune har gitt uttalelser i saken datert 23.08.2023 og 29.11.2023. I den sistnevnte uttales at en ikke vil motsette seg tiltaket n\u00e5r det ikke bidrar til \u00f8kt trafikk. Det stilles likevel sp\u00f8rsm\u00e5l til trafikkanalysen, da den har store mangler og ikke kvalifiserer til det en kategoriserer som en trafikkanalyse. Det er n\u00f8dvendig med en trafikk- og mobilitetsanalyse for \u00e5 se hvordan tiltaket p\u00e5virker kapasitetsutfordringene langs fv. 585 Nattlandsvegen. En trafikkanalyse skal vurdere trafikkavvikling, kapasitet og trafikksikkerhet med dagens kryssutforming, og konsekvensen av oms\u00f8kt tiltak. Oppsummeringen av tiltaket sier at det vil kunne gi en mulig \u00f8kning i bilbasert trafikk til og fra borettslaget, men antall parkeringsplasser ikke er planlagt endret. En kan derfor ikke se at det er gjort en vurdering knyttet til \u00f8kt trafikk. 1 BIR uttaler seg positivt til den renovasjonstekniske planen den 21.06.2023. Bymilj\u00f8etaten har gitt tillatelse til utvidet bruk av avkj\u00f8rsel den 03.05.2024. Klagers anf\u00f8rsler: Klager anf\u00f8rer at tiltaket ikke vil f\u00f8re til en endring i trafikkbelastning. Isolert sett kan tiltaket f\u00f8re til en tilvekst p\u00e5 5-10 personer, men dette m\u00e5 sees i sammenheng med tiltaket i sak 2023/286880 hvor det blir en reduksjon i antall personer. Situasjonen i borettslaget totalt sett vil derfor v\u00e6re tiln\u00e6rmet uendret. De 5 n\u00e6ringslokalene som s\u00f8kes bruksendret har inntil nylig v\u00e6rt utleid til eksterne som lager og hobbyrom, slik at de mest sannsynlig ogs\u00e5 har generert noe biltrafikk. Strimmelen borettslag har dessuten sentral beliggenhet med god kollektivdekning. Andelen kollektivreisende antas derfor \u00e5 v\u00e6re h\u00f8y. Antall parkeringsplasser i borettslaget vil heller ikke bli endret. De oms\u00f8kte arealene har i dag, og vil fortsatt ha, en romh\u00f8yde p\u00e5 ca. 2,3 m. B\u00e5de over og under arealet er det b\u00e6rende betongdekker. \u00c5 gj\u00f8re inngrep i betongdekket mot krypkjelleren under oms\u00f8kte areal synes un\u00f8dvendig komplisert for \u00e5 \u00f8ke romh\u00f8yden med noen f\u00e5 centimeter. Hovedbegrunnelsen for \u00e5 ikke \u00f8ke romh\u00f8yden er ikke knyttet til kostnadene, men at det vil v\u00e6re komplisert og p\u00e5virke b\u00e6resystemet i bygget. TEK17 \u00a712-7 \u00e5pner dessuten for at romh\u00f8yden kan v\u00e6re lavere enn 2,4 m bl.a. ved bruksendring fra tilleggsdel til hoveddel og i fritidsboliger. Selv om den oms\u00f8kte bruksendringen ikke kommer direkte inn under disse unntakene, er h\u00f8yden i det oms\u00f8kte arealet h\u00f8y nok til at dette ikke p\u00e5virker rommenes tiltenkte funksjon. En evt. heving av romh\u00f8yden til 2,4 m vil ha sv\u00e6rt lite \u00e5 si for rommenes funksjon. Rommene er ogs\u00e5 relativt sm\u00e5, slik at litt lavere h\u00f8yde heller ikke vil ha mye \u00e5 si for opplevelsen av rommene. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Fagetaten vurderer at det ikke er grunnlag for \u00e5 dispensere fra KPA 2018 \u00a7 3.1 Plankrav, jf. pbl. \u00a7 19-2. Det vises til at endret bruk fra n\u00e6ringsform\u00e5l til bolig normalt vil medf\u00f8re en trafikk\u00f8kning, og at trafikkutfordringene f\u00f8rst og fremst knytter seg til Nattlandsveien. Det avgj\u00f8rende er ikke om tiltaket etter s\u00f8kers oppfatning vil gi \u00f8kt trafikkbelastning, men om dette forholdet er tilstrekkelig belyst i s\u00f8knaden til at ogs\u00e5 de ber\u00f8rte myndighetene som skal ivareta sitt sektoransvar knyttet til trafikksikkerhet kan etterpr\u00f8ve og gjennomg\u00e5 trafikkvirkningene av tiltaket. Det er ikke levert en trafikk- og mobilitetsanalyse av tilfredsstillende kvalitet. Det vises videre til uttalelsen fra Vestland Fylkeskommune. Fagetaten mener at forholdet til infrastruktur ikke er avklart p\u00e5 en tilfredsstillende m\u00e5te. Videre opprettholdes vurderingen om at det ikke kan unntas fra TEK 17 \u00a7 12-7 om romh\u00f8yde p\u00e5 2,4 m for romh\u00f8yde p\u00e5 2,3 m. Romh\u00f8yde og lys har stor betydning for menneskers helse og trivsel, da det p\u00e5virker romkvalitet og bruksverdi for boenhetene. Da enhetene ligger p\u00e5 bakkeplan, f\u00e5r de kun naturlig lys fra den ene siden. Plasseringen kan gi utfordringer knyttet til lysforhold i boligene. Boligene har heller ikke en st\u00f8rrelse hvor det er rom for effektfulle avb\u00f8tende tiltak, og fordelene ved tiltaket konsentrerer seg rundt tiltakshavers \u00f8nske om \u00e5 unng\u00e5 bearbeidelser av etasjeskillet mot blindkjeller. Effekten av lav romh\u00f8yde p\u00e5 inneklima og opplevd romlighet vil ogs\u00e5 \u00f8ke og forsterkes n\u00e5r rommene det gjelder ogs\u00e5 er relativt sm\u00e5 (mellom 2,4 m2 for gang og 16,9 m2 for stue). S\u00f8knaden mangler flere opplysninger. Det er framlagt st\u00f8yrapport datert 24.01.2023. Det framg\u00e5r av denne at \u00abSt\u00f8yniv\u00e5 p\u00e5 uteareal \u00f8st for byggene og p\u00e5 ev. balkonger mot \u00f8st vil v\u00f8re Lden < 55. Det m\u00e5 kontrolleres om det er mulig \u00e5 finne areal med n\u00f8dvendig st\u00f8rrelse (jf. KPA2018 14) innenfor arealet med tilfredsstillende st\u00f8yniv\u00e5\u00bb. Det m\u00e5 redegj\u00f8res for at uteoppholdsarealene i tiltaket tilfredsstiller kvalitetskravene i KPA2018 \u00a7 14 mht. st\u00f8y. Det er 2 levert en situasjonsplan som viser uteoppholdsarealene, men det er ikke klart for fagetaten hvordan kvalitetskravene er oppfylt sett i lys av opplysningene i st\u00f8yrapporten. Det er ikke foretatt en vurdering av de visuelle kvalitetene for fasadeendringen. Det vises likevel til de s\u00e6rlige f\u00f8ringer for visuelle kvaliteter som f\u00f8lger av kommunedelplanen hvor det f\u00f8lger av \u00a7 3.2 at \u00abved skiftning av vindu skal n\u00e5v\u00e6rende vindusplassering og proporsjoner beholdes\u00bb. Videre at \u00abYtterd\u00f8rer skal kun erstattes med d\u00f8rer i samme utf\u00f8relse som opprinnelig\u00bb jf. \u00a7 3.5. Tiltaket medf\u00f8rer utskifting av tette d\u00f8rer med altand\u00f8rer i glass. Det m\u00e5 i denne sammenheng vurderes om tiltaket er avhengig av dispensasjon fra KDP Land\u00e5s \u00a7 3.5. Det vises ellers til fagnotatet datert 13.05.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at fagetatens vedtak b\u00f8r opprettholdes. Byr\u00e5det vil innledningsvis presisere at en generelt stiller seg positiv til borettslagets \u00f8nsker om \u00e5 omdisponere ulike areal til bolig. Det vises i denne sammenheng til byr\u00e5dens fullmaktvedtak i sak 2023/286880, der borettslaget gis n\u00f8dvendige dispensasjoner og unntak for bruksendring av 32 hybler til 16 leiligheter. Det avgj\u00f8rende punkt i denne sak, er imidlertid forholdet knyttet til det byggtekniske kravet til romh\u00f8yde i TEK17 \u00a7 12-7. Det er s\u00f8kt om unntak fra bestemmelsen med et avvik p\u00e5 cirka 10 centimeter med hensyn til kravet p\u00e5 minimum 2,4 meter. Etter pbl. \u00a7 31-4 kan kommunen gi unntak dersom det \u00abvurderes som forsvarlig ut fra sikkerhet, helse og milj\u00f8\u00bb. I denne vurderingen kan det legges vekt p\u00e5 f\u00f8lgende forhold: \u00aba) byggverkets alder, formell vernestatus, type, form\u00e5l, plassering, varigheten av tiltaket og n\u00e5v\u00e6rende tekniske tilstand b) forhold som kan redusere negative konsekvenser ved at det gis unntak c) fordeler som oppn\u00e5s med tiltaket\u00bb Selv om avviket kan anses \u00e5 v\u00e6re begrenset, vil byr\u00e5det vil p\u00e5peke at de tekniske krav til byggverk i Byggteknisk forskrift (TEK17) trekker opp grensen for det minimum av egenskaper et byggverk m\u00e5 ha for \u00e5 kunne oppf\u00f8res lovlig i Norge. En b\u00f8r derfor v\u00e6re generelt varsom med \u00e5 gi unntak fra bestemmelsene knyttet til utforming av bolig. Etter byr\u00e5dets syn m\u00e5 en da kunne identifisere s\u00e6rlige forhold som tilsier at det er kurant \u00e5 gi unntak i denne konkrete sak, spesielt all den tid det er tale om et forholdsvis omfattende avvik med hensyn til at avviket gjelder alt boligareal i de fem oms\u00f8kte boenhetene. Klager opplyser om at hovedbegrunnelsen for unntak er knyttet til at bygningsmessige inngrep for \u00e5 justere takh\u00f8yden er komplisert og vil p\u00e5virke b\u00e6resystemet i bygget. Byr\u00e5det anser dette som en naturlig f\u00f8lge av \u00f8nsket om \u00e5 etablere boenheter i kjelleretasjen, og kan ikke se at temaet er n\u00e6rmere vurdert av borettslaget. Det vil si at det ikke foreligger utredninger som skulle tilsi at problemstillingen ikke kan h\u00e5ndteres innenfor en forholdsmessig akseptabel kostnadsramme, der en tar fortjenesten av oms\u00f8kte bruksendring i betraktning. Byr\u00e5det kan f\u00f8lgelig ikke tillegge dette momentet vekt i vurderingen. Videre tiltrer byr\u00e5det fagetatens vurderinger av klagen, der en poengterer at den negative effekten \u00abav lav romh\u00f8yde p\u00e5 inneklima og opplevd romlighet vil \u00f8ke og forsterkes n\u00e5r rommene det gjelder ogs\u00e5 er relativt sm\u00e5 (mellom 2,4m2 for gang og 16,9m2 for stue)\u00bb. I en konkret vurdering av pbl. \u00a7 31-4 bokstav a til c for \u00f8vrig, vil byr\u00e5det belyse at det er sentralt at fortetting gjennomf\u00f8res med en viss kvalitet. Selv om det er \u00e5penbart fordelaktig samt i tr\u00e5d med klare politiske m\u00e5lsetninger at det etableres nye boenheter, kan ikke byr\u00e5det finne forhold som skulle tilsi at det forsvarlig \u00e5 gi unntak. Herunder kan en ikke identifisere andre kvaliteter som veier opp for lav takh\u00f8yde, slik som f.eks. gunstige sol-, lys- og 3 utsiktsforhold mv. Dette er s\u00e6rlig viktig n\u00e5r oms\u00f8kte boenheter ligger orientert mot \u00f8st p\u00e5 bakkeplan. P\u00e5 bakgrunn av en samlet vurdering kan ikke byr\u00e5det anbefale at klagen tas til f\u00f8lge. Byr\u00e5det vil ogs\u00e5 belyse at unntak i denne sak vil kunne tilsi at det er kurant \u00e5 prosjektere boligutbygging uten tilfredsstillende takh\u00f8yde. Tilfelle utvalget likevel finner grunnlag for \u00e5 innvilge tillatelse, gj\u00f8r byr\u00e5det oppmerksom p\u00e5 fagetatens p\u00e5pekninger om manglende redegj\u00f8relser, se avslutningsvis i vedlagt fagnotat s. 4 og 5. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 07.12.2023 opprettholdes. Klagen tas ikke til f\u00f8lge. Dato: 3. september 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: A. Fagetatens notat datert 13.05.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 07.12.2023 5. Klage datert 27.12.2023 6. Dispensasjonss\u00f8knad 7. S\u00f8knad om unntak fra TEK 8. Uttalelse fra Vestland Fylkeskommune datert 23.08.2023 9. Uttalelse fra Vestland Fylkeskommune datert 29.11.2023 10. Vedtak om utvidet bruk av avkj\u00f8rsel datert 03.05.2024 11. Uttalelse fra BIR datert 21.06.2023 12. Nabomerknader 13. Tegninger B. Vedtak fra Bymilj\u00f8etaten datert 03.05.2024 4 "
}