{
  "dokument_id": "bbe0d112-399c-5a17-b1f6-3f205914466e",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 7 fra Christian Haugen (FrP) om  kommunens oppf\u00f8lgning av mennesker som utsettes for vold i n\u00e6re relasjoner -  Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/9781708/Svar-pa-skriftlig-sporsmal-nr-7-fra-Christian-Haugen-FrP-om-kommunens-oppfolgning-av-mennesker-som-utsettes-for-vold-i-naere-relasjoner-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/13654-3 Bystyrets kontor v/ Anne Marit Myrstad Eriksen Saksbehandler: Berit Kleppe Dato: 15. februar 2024 Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 7 fra Christian Haugen (FrP) om kommunens oppf\u00f8lgning av mennesker som utsettes for vold i n\u00e6re relasjoner - Utvalg for helse og sosial 2024 Politiet har i over ti \u00e5r v\u00e6rt p\u00e5lagt \u00e5 vurdere risiko i alle partnervoldssaker, men dette blir ikke systematisk fulgt opp. Stadig f\u00e6rre anmelder familievold: 3509 saker i 2018 mot ca 3000 i 2022. Avdelingsdirekt\u00f8r i Politidirektoratet, Bj\u00f8rn Vandvik, har uttalt at kapasitetsmangel og kompetanseutfordringer er \u00e5rsaker. Gjennomsnittlig har politidistriktene gjort risikovurderinger i 6 av 10 saker, if\u00f8lge POD. Riksrevisjonen, partnerdrapsutvalget, barnevoldsutvalget og overv\u00e5kningskomiteen GREVIO er blant mange som har uttrykt bekymring for organiseringen og samordningen av arbeidet mot vold og overgrep. Det blir p\u00e5pekt at styringssignalene og dialogen mellom niv\u00e5ene er ikke er godt nok samkj\u00f8rte. De \u00f8konomiske virkemidlene p\u00e5 feltet er heller ikke godt nok samordnet, og det har i for liten grad v\u00e6rt jobbet med felles innsatser og tiltak. Dette gir utfordring ute i kommunene, ikke for minst ofrene \u2013 i hovedsak utsatte kvinner og barn. Statistikk fra VG viser at siden \u00e5r 2000 er 186 kvinner og 23 menn drept i saker hvor partneren er siktet eller d\u00f8mt. Bare siden nytt\u00e5r har det v\u00e6rt syv drap p\u00e5 ni dager, hvorav to er klassifisert som partnerdrap. Partnerdrap st\u00e5r for en fjerdedel av alle drap i Norge, og i syv av ti tilfeller var det registrert partnervold f\u00f8r drapet. Vold mot kvinner er et samfunnsproblem som vi m\u00e5 gj\u00f8re mer for \u00e5 forhindre. Vi m\u00e5 gj\u00f8re mer sammen. I Norge lever rundt 750 barn p\u00e5 skjult adresse i, da gjerne i frykt og p\u00e5 flukt fra overgriper. Igjen er det ofrene, som ofte er redde familier, som m\u00e5 innskrenke eget liv og friheter. Sp\u00f8rsm\u00e5l til byr\u00e5den: Kan byr\u00e5den redegj\u00f8re for hvordan mennesker som utsettes for vold i n\u00e6re relasjoner f\u00f8lges opp fra kommunen den dag i dag? Fint om sosialbyr\u00e5den kan utdype hvilke etat/instans som har hovedansvaret for oppf\u00f8lgingen fra kommunen for denne gruppen mennesker? Hvilke tilbud kommunen har for mennesker som utsettes for vold i n\u00e6re relasjoner? Hvordan man jobber man med forebygging og avdekking av vold og overgrep mot voksne i n\u00e6re relasjoner? Hvor mange mennesker gjelder dette i Bergen per \u00e5r? Har byr\u00e5det noen plan for \u00e5 endre p\u00e5/styrke oppf\u00f8lgingen av disse menneskene? Svar fra byr\u00e5den: Kan byr\u00e5den redegj\u00f8re for hvordan mennesker som utsettes for vold i n\u00e6re relasjoner f\u00f8lges opp fra kommunen den dag i dag? Vold og overgrep er alvorlig kriminalitet, og er farlig b\u00e5de p\u00e5 kort og lang sikt. Det er en alvorlig krenkelse av den som rammes, som kan f\u00e5 synlige og usynlige psykologiske konsekvenser som den utsatte kan b\u00e6re med seg resten av livet. Forholdet mellom den utsatte og gjerningspersonen er av stor betydning for opplevelsen av volden. Det \u00e5 bli utsatt for vold og overgrep er s\u00e6rlig skadelig for barn dersom den som ut\u00f8ver vold og overgrep er den som skal gi trygghet og omsorg. I tillegg til selve volden kommer smerten av \u00e5 bli utsatt for et overgrep fra en n\u00e6rst\u00e5ende person. For \u00e5 n\u00e5 hovedm\u00e5let om \u00e5 bekjempe vold i n\u00e6re relasjoner m\u00e5 vold forebygges, utsatte skal beskyttes og hjelpes, og ut\u00f8vere skal holdes ansvarlig for sine handlinger gjennom straffeforf\u00f8lgning. Kommunen m\u00e5 derfor ha m\u00e5lrettet forebygging, likeverdig og sammenhengende bistand og kompetanse- og tjenesteutvikling. Oppf\u00f8lgingen er individuell alt etter hvilke utfordringer den enkelte har, og vi har flere rutiner i kommunen for \u00e5 f\u00f8lge opp. Bergen kommune har en plan mot vold i n\u00e6re relasjoner, hvor man kan lese mer utfyllende om hvordan kommunen jobber. Det er noe variasjon i hvordan de ulike tjenestene fanger og f\u00f8lger opp ved mistanke om vold. Derfor rullerer vi n\u00e5 en handlingsplan som skal sikre felles forst\u00e5else og kompetanseheving. Det forebyggende arbeidet til kommunen rettes b\u00e5de direkte og indirekte overfor innbyggere i kommunen. Tiltak kan rettes mot hele befolkningen, grupper eller individer. Kommunen har lovp\u00e5lagte og ikke lovp\u00e5lagte tjenester samt lavterskeltilbud. Kommunen har ulike avtaler med frivillige og ideelle organisasjoner som tilbyr tjenester til innbyggere. Eksempelvis jobber kommunens krisesenter med r\u00e5d, hjelp og veiledning og oppf\u00f8lging til personer innenfor m\u00e5lgruppen. Fint om sosialbyr\u00e5den kan utdype hvilken etat/instans som har hovedansvaret for oppf\u00f8lgingen fra kommunen for denne gruppen mennesker? Det er et felles kommunalt ansvar \u00e5 f\u00f8lge opp mennesker som har utsettes for vold og overgrep i n\u00e6re relasjoner. Det er flere etater som har ansvar for oppf\u00f8lgingen. Etat for barn og familie f\u00f8lger opp barn og unge. Etat for helsetjenester, etat for sosiale tjenester og etat for psykisk helse og rustjenester f\u00f8lger opp voksne. Hvilke tilbud kommunen har for mennesker som utsettes for vold i n\u00e6re relasjoner? Krisesenter for Bergen og omegn gir hjelp til personer som er utsatt for vold eller trusler om vold i n\u00e6rerelasjoner, og som har behov for r\u00e5dgivning eller er trygt midlertidig botilbud. Krisesenteret har dagbrukere, gir r\u00e5d og veiledning til p\u00e5r\u00f8rende og samarbeidspartnere, helsevesenet (spesialisthelsetjenesten), og voldsutsatte. I tillegg informeres utdanningsinstitusjoner og fagpersoner og andre tjenester i kommunen som forebyggende arbeid. Krisesenteret har fire lokasjoner der de gir tilbud til enten kvinner, menn eller personer med rusavhengighet. Det kan tas kontakt hele d\u00f8gnet. Krisesenteret dekker i tillegg til Bergen, kommunene Alver, Ask\u00f8y, Austevoll, Austrheim, Bj\u00f8rnafjorden, Gulen, Voss, Kvam, Oster\u00f8y, Samnanger, Vaksdal, Ulvik, Modalen, Masfjorden, Fedje, \u00d8ygarden og Eidfjord. Livskrisehjelpen ved Bergen legevakt gir tilbud til mennesker i akutte livskriser som for eksempel vanskelige samliv eller samlivsbrudd. Det tilbys samtale, r\u00e5dgivning og hjelp til selvhjelp. De kan gi informasjon om andre hjelpeinstanser, og formidle kontakt. Livskrisehjelpen er inngangsport til bydelenes kriseteam. \u00c5pningstid er hverdager kl 08.30- 22.30, helg/helligdager kl. 12.00-20.30. Utenom \u00e5pningstid er det mulig \u00e5 opps\u00f8ke Bergen legevakt. Bergen kommune har vertskommune-/driftsavtale med Kompetansesenter mot seksuelle overgrep (Nok. Bergen) som er et gratis og lavterskel hjelpetilbud til utsatte for seksuelle overgrep og deres p\u00e5r\u00f8rende. Bergen kommune har driftsavtale med Alternativ til vold (ATV), som er et behandlings- og kompetansesenter p\u00e5 vold, med s\u00e6rlig vekt p\u00e5 vold i n\u00e6re relasjoner. De tilbyr behandling til voksne og barn som utsettes for vold, og til voksne og ungdommer som ut\u00f8ver vold. Dersom personer som er utsatt for vold i n\u00e6re relasjoner f\u00e5r psykiske f\u00f8lgeskader kan det s\u00f8kes om tjenester fra oppf\u00f8lgingstjenesten psykisk helse. Hvordan man jobber man med forebygging og avdekking av vold og overgrep mot voksne i n\u00e6re relasjoner? Kommunen er etter helse- og omsorgstjenesteloven pliktig til \u00e5 forebygge, avdekke og avverge vold og seksuelle overgrep (\u00a73-3a). Krisesenterloven forplikter kommunen til \u00e5 s\u00f8rge for samordnet oppf\u00f8lging av voldsutsatte, b\u00e5de fra krisesenteret og andre tjenester (\u00a74). I 2022 og 2023 var det gjennomf\u00f8rt fagdager der tema blant annet var ulike typer vold og overgrep, tegn og symptomer og taushetsplikt og avvergeplikt. N\u00e6rmere 450 ansatte var p\u00e5meldt fagdagene. I 2024 f\u00e5r 30 ansatte tilbud om \u00e5 delta p\u00e5 en kursrekke ved Ressurssenter om vald, traumatisk stress og selvmordsforebygging (RVTS), der tema er s\u00e5rbare voksne utsatt for vold, overgrep og omsorgssvikt. I Trygg Gjennom hele livet - Plan mot vold i n\u00e6re relasjoner 2029-2023 kan man lese mer utfyllende om hvordan kommunen jobber med forebygging. Planen er under rullering, og ny skal legges frem i l\u00f8pet av 2024. Hvor mange mennesker gjelder dette i Bergen per \u00e5r? Det foreligger ikke tall for Bergen kommune per dags dato. Tall basert p\u00e5 nasjonale utregninger ansl\u00e5r at ca 4500 voksne og 3000 eldre utsettes for vold i n\u00e6re relasjoner \u00e5rlig i Bergen kommune. Har byr\u00e5det noen plan for \u00e5 endre p\u00e5/styrke oppf\u00f8lgingen av disse menneskene? Byr\u00e5den jobber med \u00e5 legge frem en ny handlingsplan mot vold og overgrep i n\u00e6re relasjoner. Planen skal sendes p\u00e5 h\u00f8ring i l\u00f8pet av v\u00e5ren. I arbeidet med \u00e5 lage planen g\u00e5r man gjennom alt arbeidet som gj\u00f8res i dag, og ser p\u00e5 nye tiltak. Byr\u00e5det vurderer blant annet at Bergen kommune b\u00f8r bli en TryggEst-kommune, slik at flere som jobber i kommunen kan f\u00e5 bedre verkt\u00f8y til \u00e5 avdekke og f\u00f8lge opp vold i n\u00e6re relasjoner. Byr\u00e5den mener ogs\u00e5 at det er et behov for bedre koordinering av tjenester og oppf\u00f8lging til personer som er eller har blitt utsatt for vold i n\u00e6re relasjoner. Dette vil v\u00e6re tema i planen. I tillegg legger jeg ved en kort oversikt over tiltak som er tilgjengelig for innbyggere i byen v\u00e5r som drives av andre: Statlige tiltak: Familievernkontoret Jobber blant annet med sinne- og voldsproblematikk. Familievernkontoret tilbyr separat mekling til voldsutsatt og voldsut\u00f8ver. Voldsutsatte kan ta direkte kontakt. Statens barnehus Tilrettelagt avh\u00f8r av personer med psykisk utviklingshemming som utsettes for vold. Familievoldsavdelingen hos politiet Har egne voldskoordinatorer, jevnlig samarbeid med krisesenteret, samarbeider i enkeltsaker. Planlegger hva det skal samarbeides om. St\u00f8ttesenter for kriminalitetsutsatte Kan hjelpe med informasjon og veiledning om det \u00e5 anmelde vold, st\u00f8tte fra politianmeldelse til saken er avgjort, vitenst\u00f8tte og hjelp til \u00e5 s\u00f8ke om voldserstatning. Ideelle organisasjoner med driftsavtale med Bergen kommune: Alternativ til vold (ATV) Behandlings- og kompetansesenter p\u00e5 vold, med s\u00e6rlig vekt p\u00e5 vold i n\u00e6re relasjoner. De tilbyd behandling til alle medlemmer av familien; voksne og ungdommer som ut\u00f8ver vold, og voksne og barn som utsettes for vold. Voldsutsatte kan ta direkte kontakt. Nettressurser: Dinutvei.no Nasjonal veiviser ved vold og overgrep. Kvalitetssikret informasjon om vold i n\u00e6re relasjoner, voldtekt og andre seksuelle overgrep. Der mulig \u00e5 chatte anonymt. Vern for eldre Nasjonal kontakttelefon der fagfolk gir st\u00f8tte, r\u00e5d og veiledning og informerer om aktuelle hjelpeinstanser ved behov. Ung.no Nettside for ungdom med blant annet fokus p\u00e5 kj\u00e6restevold og digital vold. Reform.no Ressurssenter for menn som har v\u00e6rt utsatt for ulike former for vold. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}