{
  "dokument_id": "f06eafdb-1458-55cc-9681-285e432c9509",
  "doc_type": "case_attachment",
  "kommune": 4601,
  "tittel": "Fagnotat av 20.12.2024 vedr\u00f8rende fritak for eiendomsskatt - gnr 167 bnr 1660, 1661 og 1662, Finneg\u00e5rden 2A, 3A og 6A",
  "url": "https://bergen.kommune.no/politikere-utvalg/api/fil/bk360/11749763/Fagnotat-av-20-12-2024-vedrorende-fritak-for-eiendomsskatt-gnr-167-bnr-1660-1661-og-1662-Finnegarden-2A-3A-og-6A",
  "tekst": " Ansattservice Til Fagnotat BFIN - Seksjon for administrasjon V\u00e5r referanse: 2024/164956-3 Saksbehandler: Kay Andr\u00e9 Brudvik Haugen Fra Dato: 20. desember 2024 Ansattservice Fagnotat av 20.12.2024 vedr\u00f8rende fritak for eiendomsskatt - gnr 167 bnr 1660, 1661 og 1662, Finneg\u00e5rden 2A, 3A og 6A Hva saken gjelder: Saken gjelder fritak for eiendomsskatt etter eiendomsskatteloven \u00a7 7 bokstav b for eiendommene gnr. 167 bnr. 1660, 1661 og 1662, med adresse Finneg\u00e5rden 2A, 3A og 6A. Eiendomsskatteloven \u00a7 7 bokstav b gir kommunestyret adgang til helt eller delvis \u00e5 frita bygg med historisk verdi for eiendomsskatt. Den 28. april 2021 behandlet bystyret en s\u00f8knad fra eier av eiendommene om fritak i sak 136/21 og avslo s\u00f8knaden. Vedtaket om avslag ble opprettholdt i klageomgangen, b\u00e5de av bystyret og Overskattetakstkommisjonen. Eier av eiendommene tok deretter ut stevning for Hordaland tingrett, hvor kommunen ble frifunnet. Eier anket til Gulating lagmannsrett, som avsa dom (LG-2023-145949) der kommunens vedtak om \u00e5 avsl\u00e5 fritak ble kjent ugyldig. Kommunen anket til H\u00f8yesterett, som besluttet \u00e5 ikke tillate anken fremmet (HR-2024-1763-U). Lagmannsrettens dom er derfor rettskraftig. Som f\u00f8lge av lagmannsrettens avgj\u00f8relse m\u00e5 s\u00f8knaden om fritak behandles p\u00e5 ny. Sakshistorikk Eiendomsskattekontoret mottok s\u00f8knad om fritak fra Finnegaarden Hotell & Restauranter AS den 19. februar 2019. S\u00f8knaden ble supplert med ytterligere opplysninger den 28. august 2019. Saken ble f\u00f8rst behandlet politisk i byr\u00e5det den 21. mars 2021, deretter i utvalget for finans, kultur og n\u00e6ring den 14. april 2021, og til slutt i bystyret den 28. april 2021. Bystyret avslo s\u00f8knaden om fritak med den begrunnelse at eiendommen verken var fredet etter kulturminneloven eller oppfylte kravet i kommunens eiendomsskattevedtekter om \u00abs\u00e6rlig historisk verdi\u00bb. Vedtaket ble p\u00e5klaget og behandlet av bystyret den 27. oktober 2021. Bystyret opprettholdt sitt vedtak om \u00e5 ikke innvilge fritak. Klagen ble deretter oversendt til Overskattetakstkommisjonen, som behandlet saken den 6. desember 2021 og konkluderte med samme resultat. I perioden fra 2019 til 2024 er det \u00e5rlig skrevet ut eiendomsskatt for de aktuelle eiendommene (gnr. 167 bnr. 1660, 1661 og 1662). Utskrivingsvedtaket er skatteseddelen som \u00e5rlig sendes til eier. Skatteseddelen oppgir blant annet skattegrunnlag, skattesats, bunnfradrag, eventuelle fritak, \u00e5rlig eiendomsskatt og opplysninger om klagemuligheter. Den viser ogs\u00e5 til gjeldende eiendomsskattevedtekter og bystyrets skattevedtak for det aktuelle \u00e5ret. Om dommen Lagmannsretten konkluderte med at Overskattetakstkommisjonens vedtak om \u00e5 opprettholde bystyrets avslag p\u00e5 s\u00f8knad om fritak for eiendomsskatt var ugyldig. I sin konkrete pr\u00f8ving av vedtaket tok lagmannsretten utgangspunkt i kommunens vurdering av at eiendommene ikke oppfylte kravet om \u00abs\u00e6rlig historisk verdi\u00bb i eiendoms- skattevedtektene fra 2019 (jf. dommen, s. 16, siste avsnitt). Lagmannsretten fant samlet sett feil ved kommunens rettsanvendelse, saksbehandling og bevisvurdering. Retten konkluderte blant annet med at eiendommene utvilsomt oppfyller grunnvilk\u00e5ret for fritak etter eiendomsskattevedtektene. Bygningene st\u00e5r i en s\u00e6rstilling. De er en del av Bryggen, danner en naturlig avslutning p\u00e5 \u00abTyskebryggen\u00bb, og markerer overgangen mellom handel og by. Lagmannsretten vurderte det som urimelig og vilk\u00e5rlig \u00e5 legge avgj\u00f8rende vekt p\u00e5 sp\u00f8rsm\u00e5let om fredning, s\u00e6rlig i lys av at kommunen har \u00e5pnet for fritak basert p\u00e5 andre kriterier enn formell fredning. Videre p\u00e5pekte retten at Overskattetakstkommisjonen hadde beg\u00e5tt saksbehandlingsfeil, blant annet ved \u00e5 unnlate \u00e5 vurdere faglige uttalelser eller ved \u00e5 feilvurdere bevisene. Bakgrunn for fremleggelse til bystyret: I henhold til eiendomsskatteloven \u00a7 7 er det opp til bystyret \u00e5 avgj\u00f8re om fritak skal innvilges og i hvilket omfang fritak skal gis, innenfor lovens rammer. I denne saken har lagmannsretten overpr\u00f8vd bystyrets skj\u00f8nnsut\u00f8velse. P\u00e5 bakgrunn av lagmannsrettens avgj\u00f8relse m\u00e5 det dermed fattes et nytt vedtak for skatte\u00e5rene 2019\u20132024. Fagetatens vurdering: Eiendomsskatt er en skatt som lovgiver har gitt kommunene adgang til \u00e5 innf\u00f8re etter eiendomsskatteloven \u00a7\u00a7 2 og 3. N\u00e5r eiendomsskatt er vedtatt, er hovedregelen at alle eiendommer er skattepliktige, med mindre det foreligger grunnlag for fritak etter loven. For budsjett\u00e5rene 2019\u20132024 er det vedtatt at eiendomsskatt skal svares for alle faste eiendommer i Bergen kommune. I den aktuelle saken er fritaksregelen i eiendoms- skatteloven \u00a7 7 bokstav b) relevant. Bestemmelsen gir kommunestyret en skj\u00f8nnsmessig adgang til helt eller delvis \u00e5 frita \u00abbygning som har historisk verde\u00bb fra eiendomsskatt. Fritak gis for ett skatte\u00e5r av gangen, jf. eiendomsskatteloven \u00a7 10. I Bergen kommune har det imidlertid v\u00e6rt praksis at innvilgede fritak videref\u00f8res automatisk, med mindre det skjer endringer som medf\u00f8rer at fritaket faller bort, eller dersom bystyret beslutter \u00e5 endre praksis. Bystyret har fastsatt egne saksbehandlingsregler i form av kommunale eiendoms- skattevedtekter. Historisk har reglene og praksisen v\u00e6rt som f\u00f8lger: F\u00f8r 2019: Eiendomsskattevedtektene inneholdt ingen spesifikke bestemmelser om fritak. Likevel fulgte bystyret en fast praksis der fritak kun ble innvilget for bygninger som var fredet etter kulturminneloven. For skatte\u00e5rene 2019\u20132022: Eiendomsskattevedtektene ble endret til \u00e5 inkludere f\u00f8lgende bestemmelse om fritak etter \u00a7 7 b: \u00abBygg eller deler av bygg som har et endelig fredningsvedtak etter kulturminnelovens bestemmelser. Bygg med s\u00e6rlig historisk verdi kan vurderes.\u00bb Fra og med skatte\u00e5ret 2023: Eiendomsskattevedtektene ble ytterligere innskrenket, og fritaksregelen etter \u00a7 7 b lyder n\u00e5: \u00abBygg eller deler av bygg som har et endelig fredningsvedtak etter kulturminnelovens bestemmelser.\u00bb Vurdering av fritak for skatte\u00e5ret 2019 S\u00f8knaden om fritak ble inngitt i forbindelse med utskrivningen av eiendomsskatt for skatte\u00e5ret 2019 og gjelder i utgangspunktet dette \u00e5ret. For skatte\u00e5ret 2019 fulgte kommunen en ordning der eiendommer med endelig fredningsvedtak etter kulturminneloven ble fritatt for eiendomsskatt, samtidig som bygg med \u00abs\u00e6rlig historisk verdi\u00bb kunne vurderes for fritak, jf. eiendomsskattevedtektene som var gjeldende dette \u00e5ret. Ettersom bygningene p\u00e5 de aktuelle eiendommene ikke er fredet etter kulturminneloven, m\u00e5 vurderingen av om det skal gis fritak knyttes til hvorvidt eiendommene oppfyller kriteriet om \u00abs\u00e6rlig historisk verdi\u00bb. Lagmannsretten konkluderte med at eiendommene utvilsomt oppfyller lovens vilk\u00e5r om historisk verdi. Bygningene st\u00e5r i en s\u00e6rstilling som kulturminne da de er en del av Bryggen, markerer en naturlig avslutning av \u00abTyskebryggen\u00bb, og markerer skillet mellom handel og by. Denne vurderingen legges til grunn av eiendomsskattekontoret. Det m\u00e5 likevel foretas en konkret vurdering av omfanget av fritaket, da deler av bygningsmassen er gjenoppbygd som kopier p\u00e5 1980-tallet. Bygning 2A ble totalskadet i brann under rehabilitering i 1982, mens den opprinnelige bygningen lengst mot nord (ved Rosenkrantzgaten) ble revet rundt \u00e5r 1900 og senere gjenoppbygd. De nye bygningene er utformet som tiln\u00e6rmede kopier av de opprinnelige bygningene, men med moderne b\u00e6rekonstruksjoner. I brev fra Vestland fylkeskommune til Sands Advokatfirma datert 19.05.2023 fremg\u00e5r det at kulturminneverdien for kopibygningene prim\u00e6rt ligger i deres eksteri\u00f8rer og opplevelsesverdi i det helhetlige milj\u00f8et og bebyggelsesstrukturen. I samme brev uttales det: \u201cFor bygning 3A og 6A kan vi opprettholde v\u00e5r vurdering fra 2019 om at det ikke er grunn til \u00e5 vurdere dem vesentlig annerledes som kulturminner enn den \u00f8vrige bebyggelsen p\u00e5 Bryggen, noe som tilsier at de har nasjonal kulturminneverdi og dermed tilfredsstiller vilk\u00e5rene for fredning etter kulturminneloven. For kopibygningene fra 1980-\u00e5rene er det mer uvisst om fredning vil v\u00e6re et aktuelt virkemiddel, eller om gjeldende reguleringsplan gir et godt nok vern.\u201d Deler av bygningsmassen vurderes dermed som fredningsverdige og av tilsvarende kulturminneverdi som den \u00f8vrige bebyggelsen p\u00e5 Bryggen, mens vurderingen av kopibygningene er mer uklar. Eiendomsskattekontoret ser enkelte momenter som kan tale for et delvis fritak. Samtidig er det slik at lagmannsretten ikke har trukket opp en klar grense for n\u00e5r vilk\u00e5ret om \u00abs\u00e6rlig historisk verdi\u00bb er oppfylt. De har i denne konkrete saken vurdert at eiendommene oppfyller kriteriet om \u00abs\u00e6rlig historisk verdi\u00bb uten \u00e5 differensiere mellom de ulike bygningene. Eiendomsskattekontoret mener at dommen avgj\u00f8r et konkret sp\u00f8rsm\u00e5l knyttet til den dav\u00e6rende bestemmelsen i eiendomsskattevedtektene, og finner det ikke hensiktsmessig \u00e5 skulle g\u00e5 opp denne grensen i ettertid. P\u00e5 denne bakgrunn anbefaler eiendomsskattekontoret fullt fritak for eiendomsskatt for skatte\u00e5ret 2019. Vurdering av fritak for skatte\u00e5rene 2020, 2021 og 2022 For skatte\u00e5rene 2020, 2021 og 2022 videref\u00f8rte kommunen samme fritaksordning etter eiendomsskatteloven \u00a7 7 b som for skatte\u00e5ret 2019. Denne ordningen innebar fritak for bygg med et endelig fredningsvedtak etter kulturminnelovens bestemmelser, og at bygg med s\u00e6rlig historisk verdi kunne vurderes for fritak. I disse \u00e5rene ble det skrevet ut eiendomsskatt for de aktuelle eiendommene, og kommunen mottok ikke s\u00f8knad om fritak for skatte\u00e5rene 2020, 2021 eller 2022. Samtidig har det v\u00e6rt kommunens praksis \u00e5 videref\u00f8re fritak som er innvilget etter eiendomsskatteloven \u00a7 7 b, med mindre det har skjedd endringer i eiendommen eller i bystyrets praksis. Dersom fritak for skatte\u00e5ret 2019 opprinnelig hadde blitt innvilget, ville dette fritaket blitt videref\u00f8rt for skatte\u00e5rene 2020, 2021 og 2022. P\u00e5 denne bakgrunn vurderer eiendomsskattekontoret at det er grunnlag for \u00e5 innvilge fullt fritak for skatte\u00e5rene 2020, 2021 og 2022, med samme begrunnelse som for skatte\u00e5ret 2019. Vurdering av fritak for skatte\u00e5rene 2023-2024 Fra og med skatte\u00e5ret 2023 valgte bystyret \u00e5 endre kommunens eiendomsskattevedtekter og dermed praksis for hvilke eiendommer som kvalifiserer til fritak etter eiendomsskatteloven \u00a7 7 b. For skatte\u00e5rene 2023 og 2024 gis det n\u00e5 kun fritak for eiendommer med et endelig fredningsvedtak etter kulturminneloven. For begge disse \u00e5rene ble det skrevet ut eiendoms- skatt for eiendommene, og kommunen mottok ikke s\u00f8knad om fritak. Ettersom de aktuelle eiendommene ikke har et endelig fredningsvedtak etter kultur- minneloven, ville de ikke oppfylle vilk\u00e5rene for fritak etter eiendomsskatteloven \u00a7 7 b for skatte\u00e5rene 2023 og 2024. Dette ble Finnegaarden gjort kjent med i et forh\u00e5ndsvarsel om ny behandling av saken. I merknader til forh\u00e5ndsvarselet, har eier p\u00e5pekt at vedtektene som begrenser fritak til kun fredede bygg, m\u00e5 anses ugyldige p\u00e5 grunn av brudd p\u00e5 kravene til saklig og forsvarlig forvaltning. Eier har fremhevet flere momenter: 1. Reguleringer og kostnader: Finneg\u00e5rden er underlagt strenge reguleringsbestemmelser og har betydelige vedlikeholdskostnader. 2. Vurdering av fredningsverdighet: Lagmannsretten og antikvariske fagmyndigheter har vurdert at eiendommene oppfyller vilk\u00e5rene for fredning, selv om de ikke er formelt fredet. 3. Urimelighet i praksis: Eier mener det er urimelig og vilk\u00e5rlig \u00e5 legge avgj\u00f8rende vekt p\u00e5 fredning n\u00e5r kvalitativt like eiendommer som er fredet, har f\u00e5tt fritak. Dette utgj\u00f8r en usaklig forskjellsbehandling. Eieren viser ogs\u00e5 til lagmannsrettens dom, der det uttales: \u00abFinneg\u00e5rden [st\u00e5r] i en s\u00e6rstilling som kulturminne og tilsier, slik lagmannsretten ser det, at det blir urimelig og vilk\u00e5rlig \u00e5 legge avgj\u00f8rende vekt p\u00e5 sp\u00f8rsm\u00e5let om fredning eller ikke fredning.\u00bb Eiendomsskattekontoret mener derimot ikke at kommunens n\u00e5v\u00e6rende eiendomsskattevedtekter er ugyldige og p\u00e5peker at lagmannsrettens vurdering ble foretatt med utgangspunkt i de eiendomsskattevedtektene som gjaldt for skatte\u00e5rene 2019\u20132022. I den nevnte dommen fremg\u00e5r det ogs\u00e5 at: \u00abDette m\u00e5 ses i sammenheng med at kommunen har valgt \u00e5 ha et alternativ for fritak som ikke er knyttet til fredningsvedtak, men som \u00e5pner for en annen vurdering.\u00bb Eiendomsskattekontorets syn er at det er de dav\u00e6rende vedtektenes bestemmelser vedr\u00f8rende kommunens anledning til \u00e5 gi fritak etter en skj\u00f8nnsmessig vurdering av \u201cs\u00e6rlig historisk verdi\u201d lagmannsretten har vurdert. Dette har ikke uten videre overf\u00f8ringsverdi til dagens regelverk. Eiendomsskattevedtektene som er gjeldende fra 01.01.2023 er kun knyttet opp til hvorvidt eiendommen er fredet eller ikke. Det er praksis i flere kommuner at unntak etter eiendomsskatteloven \u00a7 7 b) er direkte knyttet til sp\u00f8rsm\u00e5let om fredning. Et eksempel p\u00e5 dette finnes i Oslo kommunes forskrift for eiendomsskatt for 2024, \u00a7 5 punkt ii. Slik eiendomsskatteloven \u00a7 7 b) er utformet gir den etter eiendomsskattekontorets mening kommunene anledning til \u00e5 selv beslutte hvilke kriterier de legger til grunn innenfor lovens bokstav. P\u00e5 denne bakgrunn mener eiendomsskattekontoret at eiendommene ikke kvalifiserer til fritak for skatte\u00e5rene 2023 og 2024. \u00d8konomiske konsekvenser: Ved fullt fritak for perioden 2019 til 2022 blir de \u00f8konomiske konsekvensene for 2024 som f\u00f8lger: Skatte\u00e5ret 2019 (samlet for tre eiendommer og fem bygg) kr. 325 995,- Skatte\u00e5ret 2020 (samlet for tre eiendommer og fem bygg) kr 325 995,- Skatte\u00e5ret 2021 (samlet for tre eiendommer og fem bygg) kr. 325 995,- Skatte\u00e5ret 2022 (samlet for tre eiendommer og fem bygg) kr. 325 995,- I tillegg kommer renter p\u00e5 for mye innbetalt eiendomsskatt i henhold til Forskrift om morarente p\u00e5 eiendomsskatt (FOR-2016-12-21-1795). Rentene vil avhenge av tidspunkt for tilbakebetaling, men utgj\u00f8r i dag over kr 100 000. Dersom fritaket videref\u00f8res utover perioden 2019 \u2013 2022 medf\u00f8rer det kr. 325 995,- i \u00e5rlig reduserte eiendomsskatteinntekter, og renter for \u00e5rene 2023 \u2013 2024. Fagetatens anbefaling: 1. Eiendommer med gnr.167 bnr. 1660, 1661 og 1662 (Finneg\u00e5rden 2A, 3A og 6A) innvilges fullt fritak for eiendomsskatt med hjemmel i eiendomsskatteloven \u00a7 7 b, for skatte\u00e5rene 2019, 2020, 2021 og 2022. 2. Eiendommer med gnr. 167 bnr. 1660, 1661 og 1662 (Finneg\u00e5rden 2A, 3A og 6A) innvilges ikke fritak for eiendomsskatt med hjemmel i eiendomsskatteloven \u00a7 7 b, for skatte\u00e5rene 2023 og 2024. Med hilsen Ansattservice Christine Osen Tefre Kay Andr\u00e9 Brudvik Haugen Konstituert direkt\u00f8r Saksbehandler Dokumentet er godkjent elektronisk. Vedlegg: Dom fra Gulating lagmannsrett Forh\u00e5ndsvarsel Merknader til forh\u00e5ndsvarsel "
}