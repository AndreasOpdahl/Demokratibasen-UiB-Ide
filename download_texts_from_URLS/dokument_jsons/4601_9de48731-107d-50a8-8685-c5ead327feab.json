{
  "dokument_id": "9de48731-107d-50a8-8685-c5ead327feab",
  "doc_type": "case_attachment",
  "kommune": 4601,
  "tittel": "H\u00f8ringsuttalelse til Oppdatert tras\u00e9 - Delstrekk 1 Bergen - Stord - N0r5ke Fibre s\u00f8knad sj\u00f8kabel, fiber, mellom Bergen - Oslo",
  "url": "https://bergen.kommune.no/politikere-utvalg/api/fil/bk360/12107218/Horingsuttalelse-til-Oppdatert-tras-Delstrekk-1-Bergen-Stord-N0r5ke-Fibre-soknad-sjokabel-fiber-mellom-Bergen-Oslo",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/235177-7 H\u00f8ringsuttalelse til Oppdatert tras\u00e9 - Delstrekk 1 Bergen - Stord - N0r5ke Fibre s\u00f8knad sj\u00f8kabel (fiber) mellom Bergen - Oslo Hva saken gjelder: Bergen kommune har mottatt h\u00f8ringssak fra Kystverket vedr\u00f8rende Oppdatert tras\u00e9 - Delstrekk 1 Bergen - Stord - N0r5ke Fibre s\u00f8knad sj\u00f8kabel (fiber) mellom Bergen \u2013 Oslo. H\u00f8ringsfrist: H\u00f8ringsfrist er 17.februar. Bergen er gitt utsatt h\u00f8ringsfrist til 7.mars. Bakgrunn Kystverket behandler N0r5ke Fibre sin s\u00f8knad(er) etter havne- og farvannsloven \u00a7 14 datert 29. juni 2022 om etablering av fiberoptisk sj\u00f8kabel mellom Bergen og Oslo. Denne saken gjelder delstrekk 1 mellom Bergen og Stord. Kystverkets f\u00f8rste h\u00f8ring av saken var i september - oktober 2022. S\u00f8ker innhentet da uttalelse fra Bergen kommune 15. mai 2023 (vedlagt). I tillegg foretok Kystverket en andregangsh\u00f8ring av s\u00f8knaden september \u2013 oktober 2023. I l\u00f8pet av saksbehandlingen er det ogs\u00e5 kommet inn uttalelser fra Bergen Vann og Bergen Havn. I ettertid av Bergen kommune sin uttalelse av 15. mai 2023 er planlagt ilandf\u00f8ringspunkt blitt endret fra Laksev\u00e5gneset til Damsg\u00e5rd som vist i kartutsnitt under. Gjeldende tras\u00e9 fremg\u00e5r i vedlagt kart. I henhold til havne- og farvannsloven \u00a7 14, fjerde ledd kan det ikke gis tillatelse til tiltak som vil v\u00e6re i strid med vedtatte arealplaner etter plan- og bygningsloven uten etter dispensasjon fra plan- og bygningsmyndigheten. Da oms\u00f8kt trase er noe endret ift. hva Bergen ga uttalelse til, er det \u00f8nskelig med ny oppdatert uttalelse fra Bergen kommune hvor det tas stiling oms\u00f8kt sj\u00f8kabel tiltak ift. plan. 1 Innspill fra fagetater: Bymilj\u00f8etaten gj\u00f8r oppmerksom p\u00e5 at dersom det er aktuelt med graving innenfor tildekkingslaget i Puddefjorden, som ble etablert i 2018 (Prosjekt Renere Havn Bergen ved Bymilj\u00f8etaten, Bergen kommune), m\u00e5 det gjennomf\u00f8res tiltak. Vedlagte kart viser avgrensningen av tildekkingsomr\u00e5det. En eventuell tildekking av kabelen innenfor tildekkingslaget m\u00e5 gj\u00f8res med rene masser. Sj\u00f8kabelen m\u00e5 markeres p\u00e5 en forsvarlig m\u00e5te, siden det kan bli aktuelt \u00e5 bygge en eller to broer nord for Puddefjordsbroen. Plan- og bygningsetaten oppfatter at den aktuelle sj\u00f8kabelen foresl\u00e5s trukket lengre inn i Puddefjorden enn hva som tidligere er planlagt. Arealet er i kommuneplanens arealdel (KPA2018) sj\u00f8 avsatt til Bruk og vern av sj\u00f8, vassdrag. I tillegg kommer kabelen innenfor f\u00f8lgende sikringssone: \u2022 H130 Forurenset sj\u00f8bunn Denne sikringssonen gjelder \"Renere havn Puddefjorden\" og innenfor sikringssonen er det ikke tillatt med tiltak som kan p\u00e5virke eller \u00f8delegge tildekkingslaget p\u00e5 sj\u00f8bunnen (\u00a733.2 i KPA 2018). Det p\u00e5g\u00e5r dessuten planlegging p\u00e5 begge sider av Puddefjorden i forhold til aktuell tras\u00e8 for sj\u00f8kabelen og hvor det er aktuelt med masse utfylling i sj\u00f8. Det arbeides ogs\u00e5 med mulige trase\u00e8r for bybane mot Vest i tilknytning til dette arealet. 2 Byr\u00e5dens vurdering og forslag til h\u00f8ringsuttalelse: Kystverket ber om uttale fra Bergen kommune om hvordan tiltakene vurderes \u00e5 v\u00e6re i samsvar med reguleringsplaner og hvordan tiltaket skal h\u00e5ndteres etter plan- og bygningsloven. Bergen kommune viser derfor videre til uttalelsene fra Plan- og bygningsetaten og Bymilj\u00f8etaten i sin helhet slik de fremkommer over og i vedleggene til h\u00f8ringsuttalelsen. Byr\u00e5den er s\u00e6rlig opptatt av at tiltaket ikke f\u00e5r negative konsekvenser for tildekningslaget i Puddefjorden, som er et sv\u00e6rt viktig milj\u00f8tiltak for b\u00e5de folk og natur, eller muligheten for \u00e5 utvikle en robust h\u00f8ykvalitets kollektivtrase vestover. Det bes om at Kystverket hensyntar merknadene til s\u00f8knaden som fremkommer her og stiller eventuelle n\u00f8dvendige vilk\u00e5r i tillatelsen. Bergen kommune presiserer ogs\u00e5 at dette er en uttalelse om de generelle forhold og er ikke en forh\u00e5ndsgodkjenning av tiltakene. Eventuelle s\u00f8knader om tiltaket etter plan- og bygningslovens regler vil bli behandlet p\u00e5 ordin\u00e6r m\u00e5te. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 4. mars 2025 i sak 72/25 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abOppdatert tras\u00e9 - Delstrekk 1 Bergen - Stord - N0r5ke Fibre s\u00f8knad sj\u00f8kabel (fiber) mellom Bergen \u2013 Oslo\u00bb p\u00e5 vegne av Bergen kommune. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til Oppdatert tras\u00e9 - Delstrekk 1 Bergen - Stord - N0r5ke Fibre s\u00f8knad sj\u00f8kabel (fiber) mellom Bergen - Oslo slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 4. mars 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. H\u00f8ringsbrev: Foresp\u00f8rsel om snarlig uttalelse- Oppdatert tras\u00e9 - Delstrekk 1 Bergen - Stord - N0r5ke Fibre s\u00f8knad sj\u00f8kabel (fiber) mellom Bergen \u2013 Oslo 2. Uttalelse Bergen kommune - Forholdet til plan - S\u00f8knad sj\u00f8kabel 3. Oversiktskart 1 4. Kart- ilandf\u00f8ring Bergen 5. Uttalelse PBL: H\u00f8ring - Oppdatert tras\u00e9 - Delstrekk 1 Bergen - Stord - N0r5ke Fibre s\u00f8knad sj\u00f8kabel (fiber) mellom Bergen \u2013 Oslo 6. Bymilj\u00f8etatens innspill \u2013 Oppdatert tras\u00e9- Delstrekk 1 Bergen 7. Tildekking puddefjorden 3 "
}