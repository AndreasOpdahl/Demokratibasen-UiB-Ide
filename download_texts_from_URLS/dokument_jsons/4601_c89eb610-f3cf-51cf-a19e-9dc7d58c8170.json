{
  "dokument_id": "c89eb610-f3cf-51cf-a19e-9dc7d58c8170",
  "doc_type": "case_presentation",
  "kommune": 4601,
  "tittel": "Rapport om barn og unges fritidsdeltagelse i Bergen og Vestland i lys av kj\u00f8nn",
  "url": "https://bergen.kommune.no/politikere-utvalg/api/fil/bk360/11918486/Framstilling-Rapport-om-barn-og-unges-fritidsdeltagelse-i-Bergen-og-Vestland-i-lys-av-kjonn",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/63462-1 Rapport om barn og unges fritidsdeltagelse i Bergen og Vestland i lys av kj\u00f8nn og foreldrebakgrunn Hva saken gjelder: Saken gjelder ny rapport fra Bergen kommunes/ Vestlands barnefamiliepanel om barn og unges deltagelse i fritidsaktiviteter sett i lys av kj\u00f8nn og foreldrebakgrunn, med en analyse av den store betydningen av \u00absosial familiearv\u00bb for barn og unges deltagelse. Resultatene i rapporten fremkommer av saksfremstillingen nedenfor. Byr\u00e5dets vurdering og anbefaling/konklusjon: Rapporten gir viktig innblikk i barn og unges deltagelse i fritidsaktiviteter. Overordnet har siste ti\u00e5rs arbeid med likestilling b\u00e5ret frukter i og med at b\u00e5de gutter og jenter er med og blir satset p\u00e5, men rapporten viser at mens idretten rekrutter begge kj\u00f8nn har kulturfeltet lav deltagelse fra gutter. Mer utfordrende viser rapporten at manglende deltagelse i stor grad henger sammen med at foreldrene selv hadde liten deltagelse i oppveksten. Denne utfordringen er det i dag i liten grad utviklet redskaper for \u00e5 b\u00f8te p\u00e5. Byr\u00e5det vil arbeide med problemstillingen i videreutvikling av feltene. \u00d8konomiske konsekvenser: Saken har ingen \u00f8konomiske konsekvenser. Oppf\u00f8lging ligger i planer for feltet og i H\u00d8P. Begrunnelse for framleggelse til bystyret: Saken er en oppf\u00f8lging av bystyrets vedtak i m\u00f8tet 23.02.2022 sak 4/22: \u00abBystyret ber byr\u00e5det iverksette en egen kartlegging av kj\u00f8nnsforskjeller i idretten i Bergen, b\u00e5de for bredd- og toppidrett. Kartleggingen bes gj\u00f8res i samarbeid med idretten i Bergen, med m\u00e5l om \u00e5 sikre likemuligheter for deltakelse for barn og unge, s\u00e5 vel som voksne.\u00bb Byr\u00e5det innstiller til bystyret \u00e5 fatte f\u00f8lgende vedtak: Bystyret tar rapport om barn og unges deltagelse i lys av kj\u00f8nn til orientering. Kunnskapen skal legges til grunn i videreutvikling av feltet, med ambisjon om at alle barn og unge skal ha faste organiserte fritidsaktiviteter. Dato: 25. mars 2025 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: Alles idrett \u2013 jenters kultur. Barn og unges fritidsdeltakelse i Bergen og Vestland sett i lys av kj\u00f8nn. 1 Saksframstilling: Bergen bystyre vedtok i m\u00f8tet 23.02.2022 i sak 4/22: \u00abBystyret ber byr\u00e5det iverksette en egen kartlegging av kj\u00f8nnsforskjeller i idretten i Bergen, b\u00e5de for bredd- og toppidrett. Kartleggingen bes gj\u00f8res i samarbeid med idretten i Bergen, med m\u00e5l om \u00e5 sikre likemuligheter for deltakelse for barn og unge, s\u00e5 vel som voksne.\u00bb Vedtaket var etter Interpellasjon fra Marte Leirv\u00e5g (H) og Eivind Hermansen (H): \u00abIdrett har, og har alltid hatt en helt spesiell stilling i norsk kultur. De aller fleste barn og unge har idrett som en sentral del av sin oppvekst. I tillegg bidrar idretten til \u00e5 videref\u00f8re sentrale verdier som verdsettes av mange. Nasjonale og lokale organisasjoners arbeid mot rasisme, diskriminering, og deres evige kamp for viktigheten av \u00e5 spille p\u00e5 lag er bare noe av det viktige arbeidet som idretten bidrar til. Men selv om denne kampen kjempes av mange daglig, vet vi at idretts-Norge er langt fra likestilt. I 2017 fant NRKs gravejournalister at det forekommer systematisk skjevfordeling mellom gutter og jenter helt fra de som i dag er toppidrettsut\u00f8vere startet sin karriere som barn. Anette Sagen kjemper om \u00e5 f\u00e5 hoppe i samme bakke som sine mannlige kolleger. Amalie Juel ettersp\u00f8r flere kvinnelige trenere og ledere i norsk friidrett. I tillegg erkjenner idretten selv i en egen rapport at det fremdeles er en lang vei \u00e5 g\u00e5 for \u00e5 oppn\u00e5 bedre kj\u00f8nnsbalanse blant trenere, ledere, sportssjefer og profesjonelle ut\u00f8vere. Mye kan tyde p\u00e5 at forskjellene allerede oppst\u00e5r n\u00e5r ut\u00f8verne er barn, og at de derfor f\u00e5r ulike forutsetninger for \u00e5 lykkes. I Bergen er vi heldige, blant annet fordi vi har Norges beste damefotballag i byen. De ble nylig en del av Sportsklubben Brann. Men selv om de n\u00e5 er blitt en del av en av Norges st\u00f8rste sportsklubber, er det ingenting som tyder p\u00e5 at de for eksempel f\u00e5r betalt det samme som sine mannlige kolleger. Betaling for spilletid er bare en av ulikhetene som forekommer basert p\u00e5 kj\u00f8nn i norsk idrett. \u00c5 ta tak i utfordringen krever handling, ogs\u00e5 fra modige politikere. Sp\u00f8rsm\u00e5l: N\u00e5r vi vet at ulikhetene i idretten allerede starter i barneidretten, er idrettsbyr\u00e5den enig i at det er n\u00f8dvendig \u00e5 iverksette en kartlegging av forskjeller i barneidretten i Bergen for \u00e5 sikre \u00f8kt likestilling p\u00e5 tvers av idrettsgrener?\u00bb Byr\u00e5dets avgrensning av unders\u00f8kelsen Unders\u00f8kelsen er avgrenset til data for barn og unge, og dekker dermed ikke voksendeltakelse. Unders\u00f8kelsen utvides til \u00e5 dekke hele fritiden til barn og unge. Unders\u00f8kelsen ser f\u00f8rst p\u00e5 deltagelse generelt, og s\u00e5 s\u00e6rskilt p\u00e5 de unge som blir satset p\u00e5 i sine aktiviteter. Politisk bakgrunn for en kartlegging Gjeldende idrettsplan for Bergen 2017-2027 har et kapitel om likestilling, hvor det bl.a. st\u00e5r: (...) Muligheter for deltakelse, makt og innflytelse i organisert idrett b\u00f8r v\u00e6re likt fordelt mellom kvinner og menn. Til tross for at b\u00e5de kvinnelige og mannlige styremedlemmer i idretten synes at mannsdominansen i sentrale lederposisjoner er uakseptabel og udemokratisk, virker det som om at denne problemstillingen sjelden blir diskutert i organisasjonen (Idrettens dilemmaer, 2007). Vi har et demokratisk samfunn i dag som myntes p\u00e5 likeverd, og det b\u00f8r derfor v\u00e6re naturlig at begge kj\u00f8nn er godt representert i idrettens lokale og sentrale organisasjoner. (...) Det er likevel en kjensgjerning at jenter og kvinner i mindre grad engasjerer seg i trener- og lederstillinger b\u00e5de p\u00e5 bredde og toppniv\u00e5. (...) S\u00e5 lenge midler til idrett og fysisk aktivitet gis gjennom kommunalt niv\u00e5, m\u00e5 idrettslag og idrettsorganisasjoner bestrebe seg p\u00e5 en reell likeverdig fordeling av midler til idrett og fysisk aktivitet. fra Bergen kommune om \u00e5 engasjere flere kvinner i trener- og lederposisjoner 2 Ogs\u00e5 innen kultur har bystyret vedtatt strategier og tiltak for likestilling: I amat\u00f8rkulturplanen 2028-27er likestilling nevnt som faktor i tiltak 7.4 talentutvikling. I plan for aldersvennlig kunst og kulturby 2021 2026 er likestilling en av m\u00e5lene med strategier. I Bergen kommunes kunstplan for det profesjonelle feltet 2018-27 er likestilling blant utfordringene med tiltak under produksjons og kompetansemilj\u00f8er. I kulturplan for mennesker med utviklingshemming 2023-27 er likestilling blant utfordringene som skal m\u00f8tes. I plan for deltagelse og mangfold i kunst- og kulturfeltet 2021-2030 er likestilling en viktig tr\u00e5d der det er tiltak for \u00abStille krav til tilskuddsmottakere over egen linje i bybudsjettet om at de skal ha konkrete planer og m\u00e5l for \u00f8kt likestilling og mangfold i egen organisasjon og styresammensetning\u00bb. Barnefamiliepanelet som avgrensing av kartleggingen i denne saken Bergen og Vestland har i Norsk sammenheng unikt gode data om barn og unges fritid. \u00c5rsaken er Bergen kommune barnefamiliepanel/ Vestland barnefamiliepanel. Barnefamiliepanelet er en gjentagende sp\u00f8rreunders\u00f8kelse til familier med barn i alderen 3 til 17 \u00e5r. Den kartlegger barn og unges fritid, med b\u00e5de organiserte og egenorganiserte aktiviteter. Foreldre svarer p\u00e5 sp\u00f8rsm\u00e5l om seg selv og egen deltagelse. Detaljert oversikt over sp\u00f8rsm\u00e5l i alle felt, og med link til alle rapporter og forskning, finner dere her https://www.bergen.kommune.no/innbyggerhjelpen/kultur-idrett-og- fritid/fritid/barnefamiliepanelet/barnefamiliepanelet I siste unders\u00f8kelse (runde 4) v\u00e5ren 2022 svarte rundt 20 prosent av barnefamiliene i Bergen og Vestland (totalt 11 573 husstander). Denne runden utgj\u00f8r datagrunnlaget for rapporten omtalt i denne saken. Analysene tar utgangspunkt i barn 6-15 \u00e5r. De under 6 \u00e5r deltar i liten grad i organiserte fritidsaktiviteter og utelates, de eldre ungdommene (16-17 \u00e5ringene) har andre karteristikker enn de yngre barna, og krever derfor egne analyser. Vi inkluderer likevel disse i analysen av eliteniv\u00e5 innen idrett, da disse sp\u00f8rsm\u00e5lene kun er stilt til de med barn over 12 \u00e5r. Hva rapporten unders\u00f8ker Denne rapporten utforsker deltagelse og sammensetningen av aktiviteter blant jenter og gutter, samt hva som kjennetegner de som deltar i konkurranser og eliteniv\u00e5 innen idrett, og i fordypningstilbud innen kultur. Det gjelder alderen 6-15 \u00e5r i Bergen og i Vestland fylke. Faste organiserte fritidsaktiviteter defineres som aktiviteter organisert av lag, foreninger eller lignende som barna deltar p\u00e5 regelmessig, som oftest ukentlig. Rapporten vedlagt er bygget opp som f\u00f8lgende: \u2022 kapittel 2 gir en kort oppsummering av forskning rundt kj\u00f8nn og likestilling p\u00e5 fritidsfeltet. \u2022 kapittel 3-5 tar for seg hver av analyse-problemstillingene etter tur, \u2022 kapittel 6 gir en oppsummerende diskusjon. \u2022 sist i rapporten er en Appendiks med metode-forklaringer og regresjonstabeller som tilh\u00f8rer figurene i hovedteksten, samt noen tilleggs-analyser for Vestland. Sammendrag av funn Likestillingsarbeidet er kommet et godt stykke: \u2022 B\u00e5de gutter og jenter deltar i minst \u00e9n organisert fritidsaktivitet i like stor grad. \u2022 Det er alder, ikke kj\u00f8nn, som er f\u00f8rende for aktivitetsniv\u00e5et. \u2022 Barnets kj\u00f8nn kommer f\u00f8rst inn som den viktigste faktoren i valg av konkret innhold i fritiden: Gutter er i stor grad i idrett, mens jenter er i en blanding av idrett og kultur. \u2022 De fleste fritidsaktiviteter er sterkt kj\u00f8nnssegregert. \u2022 Halvparten av guttene har bare \u00e9n fritidsaktivitet, og det er fotball. Til sammen deltar mer enn 80 % av gutter i idrett. 3 \u2022 Det eneste kulturtilbudet som er i n\u00e6rheten av en kj\u00f8nnsbalanse er musikk- og kulturundervisning, men ogs\u00e5 der er jentene en klar majoritet. Gutter driver stort sett med idrett, der fotball er den dominerende idretten. Gutter har ogs\u00e5 i st\u00f8rre grad enn jenter kun \u00e9n aktivitet p\u00e5 fritiden. Jenter har oftere flere aktiviteter, og driver gjerne med en kombinasjon av idrettsaktivitet og kulturaktivitet. Samtidig domineres kulturaktiviteten i stor grad av jenter. Rundt 70 prosent av barna deltar i organisert idrettsaktivitet. N\u00e5r vi ser idrettsdeltakelse under ett er det kun sm\u00e5 forskjeller mellom kj\u00f8nnene, der gutter deltar litt mer enn jenter. Ser vi p\u00e5 enkeltidretter er det stor forskjell i hvilke typer idrett gutter og jenter driver med. H\u00e5ndball, dans, gymnastikk og turn domineres av jenter, mens fotball, kampsport, basketball og volleyball domineres av gutter. Gutter har oftere enn jenter kun \u00e9n fast organisert fritidsaktivitet. Dette er stort sett en idrett, og som oftest er det fotball. Jenter har i st\u00f8rre grad flere faste organiserte fritidsaktiviteter, og gjerne en kombinasjon av idrett og kulturaktivitet. Rundt 30 prosent av barna driver med faste organiserte kulturaktiviteter. Av disse er to tredjedeler jenter. Aktiviteter som kor og teater domineres av jenter, mens kj\u00f8nnsforskjeller i musikk- og \u00f8vrig kulturundervisning er litt mindre. Kj\u00f8nn har mindre betydning for deltakelse i fritidsaktiviteter enn inntekt eller utdanning. Enda st\u00f8rre betydning har foreldrenes tilknytning til idrett eller kultur. Sammenhengen med inntekt betyr ikke n\u00f8dvendigvis at det koster for mye \u00e5 delta i idrettens konkurranser og elitetilbud eller kulturens fordypningstilbud, men kan v\u00e6re et uttrykk for at forskjellige inntektsgrupper prioriterer og verdsetter deltakelse i fritidsaktiviteter i ulik grad. Mange legger rent \u00f8konomiske kostnader til grunn n\u00e5r disse sammenhengene skal forklares, men i de f\u00e5 studiene som eksplisitt studerer dette, kan man ikke finne st\u00f8tte for kostnadsbarrierer. I denne analysen ser vi m\u00f8nstre som er felles for kultur og idrett, som i st\u00f8rre grad peker p\u00e5 forskjeller i familiekultur. I begge analysekapitler som omhandler fordypningstilbud, ser vi klare trekk til at det er \u00abarvinger\u00bb, alts\u00e5 barn av foreldre som ogs\u00e5 driver med idrett eller kultur, som tar del i konkurranser, elitetilbud eller fordypningstilbud. Vi har unders\u00f8kt forskjellige \u00absatsningsniv\u00e5er\u00bb, b\u00e5de for kultur og idrett. Vi finner at gutter deltar noe oftere i konkurranser enn jenter. En del av denne forskjellen skyldes ulikheter mellom guttenes hoved-idrett, fotball, og jentenes hovedidrett, h\u00e5ndball, der fotball har et noe st\u00f8rre konkurransepreg enn h\u00e5ndball. N\u00e5r det gjelder deltakelse p\u00e5 eliteniv\u00e5 finner vi kun sm\u00e5 forskjeller med tanke p\u00e5 kj\u00f8nn. For b\u00e5de hvem som deltar, hvem som konkurrerer og hvem som har tilgang til eliteniv\u00e5 har familiens husholdningsinntekt stor betydning. Sammenhengen mellom familiens inntektsniv\u00e5 og deltakelsen i idrett er ikke unik for Bergen, men st\u00e5r seg for hele Vestland. Samtidig ser vi at ulikhet i husholdningsinntekt, har en sterkere sammenheng med konkurransedeltakelse enn kj\u00f8nn. Barn i mer velst\u00e5ende familier er langt mer deltakende i konkurranser enn barn fra familier med lav eller middels husholdningsinntekt. For de eldre barna ser vi samme tendens i deltakelse p\u00e5 eliteniv\u00e5. Sannsynligheten for deltakelse p\u00e5 eliteniv\u00e5 \u00f8ker sterkt med familiens husholdningsinntekt, samt foreldrenes egen idrettsdeltakelse og nedarvede verdisyn rundt idrett. Barna som deltar p\u00e5 disse eliteniv\u00e5 er i st\u00f8rre grad \u00abarvinger\u00bb av gode idrettsholdninger. I tillegg til inntekt er foreldrenes egen tilknytning til idrett (hvorvidt de vokste opp i et hjem med mye sport og idrett, og hvorvidt foreldre selv driver med idrett) utslagsgivende for om barna deltar i eliteprogrammer. N\u00e6r 30 prosent av barn og unge i panelet (i Bergen og Vestland) har minst \u00e9n fast organisert kulturaktivitet, og halvparten av disse tar del i fordypningstilbud i kultur. Fordypningstilbud i v\u00e5r analyse inkluderer leir og samlinger, deltakelse i konkurranser, eller deltakelse p\u00e5 kurs 4 eller tilleggsoppl\u00e6ring i forbindelse med kulturaktiviteten. Av de som deltar i faste organiserte kulturaktiviteter i utvalget, har rundt halvparten tatt del i ett eller flere fordypningstilbud. Denne ekstra kompetansehevingen finner vi langt mer av i Bergen enn ellers p\u00e5 Vestlandet. V\u00e5re analyser viser at ekstra kompetanseheving i form av fordypningstilbud er kj\u00f8nnsn\u00f8ytralt. Det medf\u00f8rer at selv om jenter overordnet deltar i kulturaktiviteter i langt st\u00f8rre grad enn gutter, er andelen av jenter og gutter som g\u00e5r videre med kompetanseheving lik, n\u00e5r de f\u00f8rst har begynt p\u00e5 en kulturaktivitet. Foreldres utdanningsniv\u00e5 spiller en sv\u00e6rt stor rolle for hvem som deltar i kulturaktivitet, men, som med kj\u00f8nn, spiller dette ikke noen rolle for deltakelse i fordypningstilbud n\u00e5r barna allerede er innenfor kulturaktivitet. P\u00e5 samme m\u00e5te som for elitedeltakelse i idrett, ser vi at dette er \u00abarvingenes\u00bb arena: Hvis foreldrene selv deltar i kulturorganisasjoner, har ogs\u00e5 barna langt st\u00f8rre sannsynlighet for \u00e5 delta i fordypningstilbud. B\u00e5de for kultur og for idrett er dermed h\u00f8yere niv\u00e5 av satsing en arena for \u00abarvingene\u00bb. \u00c5 ha bakgrunn fra en familie som er mer kjent med disse sosiale verdenene, gir fordeler for barna. Denne fordelen kommer p\u00e5 toppen av den sosiale variasjonen av hvem som deltar i utgangspunktet. Det finnes en omfattende forskningstradisjon som ser p\u00e5 overf\u00f8ringen av ressurser fra foreldre til barn gjennom kultivering av barns kompetanse og interesser. Funnene i denne rapporten sammenfaller i stor grad med funnene knyttet til denne forskningstradisjonen og viser behovet for st\u00f8rre innsikt i hvordan slike prosesser kan utspille seg i Bergen og Vestland, og hvilke grep som kan bidra til mindre ulikhet i barns tilgang til fordypet deltakelse i sitt organiserte fritidsliv. Veien videre Rapporten peker p\u00e5 to hovedutfordringer: F\u00e6rre gutter enn jenter deltar i kulturaktiviteter, og barn av foreldre som selv ikke har deltatt i fritidsaktiviteter, deltar i mindre grad i b\u00e5de kultur og idrett. I tillegg er det en utfordring at elitedeltagelse innen idrett er knyttet til h\u00f8y husholdningsinntekt. Lav deltakelse henger sterkt sammen med \u201csosial arv\u201d, det vil si at foreldrene selv hadde liten deltagelse i oppveksten. Andre faktorer som spiller inn, er tilgjengelighet og sosio- \u00f8konomiske forhold. Ogs\u00e5 sosiale forventninger og press kan bidra til \u00e5 \u00f8ke skillene n\u00e5r det gjelder kj\u00f8nn og deltakelse i ulike fritidsaktiviteter. Norske kommuner har f\u00e5 redskaper knyttet til \u00e5 b\u00f8te p\u00e5 sosial arv og forventninger. Dette vil kreve nye m\u00e5ter \u00e5 jobbe p\u00e5. En \u201cnormalisering\u201d av deltakelse i ulike typer kulturaktiviteter fra barna er unge, kan bidra til \u00e5 ta vekk barrierer for deltakelse. Erfaringsmessig deler elevene seg inn i ulike sosiale grupper basert p\u00e5 fritidsaktivitet alt ved skolestart. Derfor b\u00f8r en inngang i aktivitetene tilbys fra barna g\u00e5r i barnehage og sm\u00e5trinnet p\u00e5 barneskole. Bergen kommune kan vurdere tiltak gjennom egne tjenester og satsinger, i samarbeid mellom skole- og kultursektoren, som sikrer tidlig deltakelse i, og erfaring med, kulturelle aktiviteter. For videre deltakelse er det viktig at barna kan g\u00e5 sammen med andre fra sin omgangskrets, n\u00e6rmilj\u00f8 eller skolekrets. Ogs\u00e5 med tanke p\u00e5 logistikk, er det viktig at tilbudene er tilgjengelige, og i en avstand som tillater at barna fra ung alder kan komme seg til tilbudet sammen med jevnaldrende. \u00c5 danne et milj\u00f8 rundt aktiviteten, vil styrke samholdet og bidra til at barna deltar lengre og f\u00f8ler en tilh\u00f8righet. Det kan ogs\u00e5 forenkle logistikk ved samkj\u00f8ring, samg\u00e5ing og informasjon rundt aktivitetene. Bergen er p\u00e5 rett vei i sitt likestillingsarbeid innen fritidsaktiviteter. Det er positivt at likestillingsarbeidet har gitt resultater over tid, og at idretten i stor grad rekrutterer fra begge kj\u00f8nn. Innen b\u00e5de kultur og idrett blir begge kj\u00f8nn satset p\u00e5, dette arbeidet m\u00e5 fortsette. 5 Samtidig viser funnene at det fortsatt er utfordringer innen idrett knyttet til sosial bakgrunn, foreldreinvolvering og skjev kj\u00f8nnsfordeling i leder- og trenerroller. Rapporten finner ikke direkte kostnadsbarrierer for breddeidrett, men viser at husholdningsinntekt har stor betydning for unge talenters muligheter til \u00e5 delta i idrettskonkurranser p\u00e5 eliteniv\u00e5. Bergen kommune kan, i samarbeid med idretten, vurdere tiltak som sikrer at barn fra lavinntektsfamilier f\u00e5r bedre tilgang til fordypningstilbud og konkurransearenaer. Idretten er fortsatt kj\u00f8nnssegregert p\u00e5 lederniv\u00e5, og det b\u00f8r legges til rette for \u00f8kt rekruttering av, og kompetanseheving for, kvinner i trener- og lederroller. Bergen kommune kan bidra til \u00f8kt bevissthet rundt viktigheten av kvinnelige rollemodeller innen idretten gjennom samarbeid med Norges idrettsforbund, s\u00e6rkretser, Idrettsklynge Vest og utdanningsinstitusjoner. Rapporten viser ogs\u00e5 tydelig at foreldres tidligere deltakelse i idrett og kultur har stor betydning for barnas deltakelse. For \u00e5 oppn\u00e5 at flere barn og unge deltar, b\u00f8r det legges til rette for tiltak for de som ikke har en etablert deltakelseskultur i hjemmet. 6 "
}