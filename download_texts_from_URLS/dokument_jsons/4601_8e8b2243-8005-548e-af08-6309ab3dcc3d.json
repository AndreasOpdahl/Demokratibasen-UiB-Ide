{
  "dokument_id": "8e8b2243-8005-548e-af08-6309ab3dcc3d",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til h\u00f8ring om bedre samordning av barnevernsloven og barneloven",
  "url": "https://bergen.kommune.no/politikere-utvalg/api/fil/bk360/11339912/Framstilling-Horingsuttalelse-til-horing-om-bedre-samordning-av-barnevernsloven-og-barneloven",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/153669-2 H\u00f8ringsuttalelse til h\u00f8ring om bedre samordning av barnevernsloven og barneloven Hva saken gjelder: Barne- og familiedepartementet har sendt p\u00e5 h\u00f8ring en ekstern utredning om bedre samordning av barnevernsloven og barneloven. H\u00f8ringsfrist: 17.01.2025 Utredningen gjelder saker der barn og foreldre er involvert i b\u00e5de en foreldretvistsak etter barneloven og en sak om tvang etter barnevernsloven. Hovedforslaget i utredningen er at barneverns- og helsenemnda gis kompetanse til \u00e5 overf\u00f8re barnets faste bosted til den andre forelderen dersom vilk\u00e5rene for omsorgsovertakelse er oppfylt. I tillegg anbefales det \u00e5 innf\u00f8re en ordning hvor nemnda p\u00e5 samme vilk\u00e5r kan bestemme at barnet skal ha forel\u00f8pig bosted hos den andre forelderen, med en pr\u00f8vetid p\u00e5 ca. seks m\u00e5neder f\u00f8r nemnda fortsetter behandlingen av saken og vurderer om barnet skal ha fast bosted hos denne. Videre foresl\u00e5r utredningen at adgangen til \u00e5 forene saker til felles behandling og felles avgj\u00f8relse i domstolen b\u00f8r klargj\u00f8res og utvides. I tillegg omhandler utredningen ogs\u00e5 situasjoner der et barn er under barnevernets omsorg n\u00e5r forelderen/foreldrene d\u00f8r, og det blir sp\u00f8rsm\u00e5l om hvem som skal ha foreldreansvar. Forslaget her er at barneverns- og helsenemnda treffer avgj\u00f8relse om foreldreansvar i stedet for retten. At noen f\u00e5r foreldreansvaret, b\u00f8r ikke uten videre f\u00f8re til at omsorgsvedtaket faller bort. Dersom omsorgen skal oppheves, m\u00e5 dette vurderes p\u00e5 vanlig m\u00e5te. Utredningen ble skrevet f\u00f8r Barne- og familiedepartementet v\u00e5ren 2024 sendte p\u00e5 h\u00f8ring to forslag til endringer i henholdsvis barnevernsloven og barneloven, om henholdsvis kvalitetsreform i barnevernet og ny barnelov - likestilt foreldreansvar og felles omsorg for barn etter samlivsbrudd. En oppf\u00f8lging av disse vil kunne gj\u00f8re det n\u00f8dvendig med enkelte tilpasninger i forslagene om samordning mellom barnevernsloven og barneloven. Departementet ber s\u00e6rlig om innspill til hvilke \u00f8konomiske og administrative konsekvenser forslagene vil kunne medf\u00f8re. H\u00f8ringsnotatet er gjennomg\u00e5tt og vurdert sammen med jurister i Etat for barn og familie. 1 Byr\u00e5dets vurdering og forslag til h\u00f8ringsuttalelse: Utredningen er delt i to, der ene delen omhandler de sakene der det er en samtidig foreldretvist og barnevernssak om samme barn. M\u00e5let med denne delen av utredningen er \u00e5 se p\u00e5 om det er mulig \u00e5 samordne disse sakene bedre enn i dag og i s\u00e5 fall hvordan. Den andre delen tar for seg situasjoner der det blir sp\u00f8rsm\u00e5l om foreldreansvar for barn under omsorg n\u00e5r forelder/foreldrene d\u00f8r. Utredningen omtaler barn og unge der det er reist en sak om omsorgsovertakelse. N\u00e5r det er reist sak om omsorgsovertakelse er det vurdert at barna lever i en skadelig omsorgssituasjon og f\u00f8lgelig har v\u00e6rt utsatt for store p\u00e5kjenninger i hjemmet. Barna omtalt i denne utredningen lever i tillegg ofte i en konflikt mellom foreldrene, noe som gj\u00f8r dem \u00abdobbelt s\u00e5rbare\u00bb. Utredningen tar derfor hensyn til at barna har ekstra behov for god ivaretakelse. Ut over dette omtaler utredningen ogs\u00e5 hva en samordning av regelverk og praksis kan bety for bedre ressursutnyttelse. F\u00f8rste del av utredningen har konkludert med at barneverns- og helsenemnda b\u00f8r gis kompetanse til \u00e5 overf\u00f8re barnets faste bosted til den andre forelderen dersom vilk\u00e5rene for omsorgsovertakelse er oppfylt. I tillegg er det forslag om forel\u00f8pig bostedsoverf\u00f8ring, der det er to ulike alternativ utredningen ber lovgiver om \u00e5 velge mellom. Disse er 1) at nemnda kan treffe forel\u00f8pig vedtak om bosted hos den andre forelderen, og etter en pr\u00f8vetid vurdere om barnets faste bosted kan overf\u00f8res denne forelderen og 2) at det gjennomf\u00f8res en omsorgsovertakelse med forel\u00f8pig plassering hos den andre forelderen. Ved alternativ 2) m\u00e5 nemnda etter pr\u00f8vetiden ta saken opp igjen og ta stilling til om barnet skal bo fast hos denne forelderen, og eventuelt oppheve vedtak om plassering eller det m\u00e5 finnes et annet fosterhjem til barnet etter vanlige regler. Gjeldende rett gir ikke barneverns- og helsenemnda adgang til \u00e5 overf\u00f8re fast bosted for et barn til den andre forelderen. Dersom bostedsforelderen blir fratatt omsorgen for et barn og den andre forelderen \u00f8nsker \u00e5 ha barnet boende hos seg, m\u00e5 den andre forelderen f\u00f8rst f\u00e5 overf\u00f8rt fast bosted til seg. Dette skjer enten ved avtale eller ved \u00e5 fremme krav for tingretten. Dersom denne forelderen da f\u00e5r medhold, m\u00e5 en deretter fremme krav om opphevelse av omsorgsovertakelsesvedtaket og be om tilbakef\u00f8ring av omsorgen gjennom en ny behandling i nemnda. Dagens system fremst\u00e5r derfor som omstendelig og lite tilpasset familier som i utgangspunktet har det krevende. Med forslagene som foreligger i denne h\u00f8ringen, vil en samle dette i en og samme prosess. Utredningen ber ogs\u00e5 om at adgangen til \u00e5 forene saker til felles behandling og felles avgj\u00f8relse i domstolen klargj\u00f8res og utvides. Ut over \u00abdobbeltspor\u00bb-sakene tar utredningen for seg foreldreansvar etter d\u00f8dsfall for barn under omsorg. Det foresl\u00e5s at barneverns- og helsenemnda treffer avgj\u00f8relse om foreldreansvar istedenfor retten. At noen f\u00e5r foreldreansvaret, b\u00f8r heller ikke uten videre f\u00f8re til at omsorgsvedtaket faller bort. Om omsorgen skal oppheves, m\u00e5 vurderes p\u00e5 vanlig m\u00e5te. Fosterforeldre kan overta foreldreansvaret p\u00e5 betingelse av at omsorgsvedtaket oppheves, og oppheving m\u00e5 behandles av nemnda. Det foresl\u00e5s ogs\u00e5 at der d\u00f8dsfall f\u00f8rer til at ingen lenger har foreldreansvaret for barnet, skal statsforvalteren informeres om dette og oppnevne verge. Byr\u00e5det stiller seg bak forslagene i h\u00f8ringen. Byr\u00e5det foresl\u00e5r dermed f\u00f8lgende h\u00f8ringsuttalelse: Bergen kommune takker for en grundig utredning og forslag knyttet til bedre samordning av barnevernloven og barneloven. Selv om problemstillingen knyttet til saker der ett og samme barn er involvert i b\u00e5de en foreldretvist etter barneloven og en sak om tvang etter barnevernsloven gjelder en relativt liten del av sakene i nemnd og domstol, rammer dagens 2 regelverk og praksis disse sakene spesielt hardt. Det er flere ganger tatt til orde for at det er behov for \u00e5 behandle slike saker samlet, spesielt fordi mange av disse familiene i utgangspunktet er s\u00e5rbare og har ekstra behov for en ivaretakende prosess. Bergen kommune har gjennomg\u00e5tt h\u00f8ringen og mener at utredningen har tatt h\u00f8yde for problemstillinger og eventualiteter som kan oppst\u00e5 i m\u00e5lgruppen utredningen omhandler. Dette gjelder b\u00e5de barn, foreldre og fosterforeldre, men ogs\u00e5 systemet som h\u00e5ndterer disse sakene. Bergen kommune \u00f8nsker at forslagene som prinsipalt er foresl\u00e5tt i h\u00f8ringen skal bli vedtatt og effektuert. Bergen kommune st\u00f8tter at adgangen til \u00e5 forene saker til felles behandling og felles avgj\u00f8relse i domstolen klargj\u00f8res og utvides. Bergen kommune st\u00f8tter ogs\u00e5 forslagene som gjelder barn og unge under offentlig omsorg der foreldreansvar bortfaller ved d\u00f8d. Dette har v\u00e6rt et omr\u00e5de med uklare rammer, og Bergen kommune ser frem til tydeligere f\u00f8ringer som ivaretar barnets behov. Det er store gevinster for barn, foreldre og det involverte systemet om det blir vedtatt bedre samordning, fleksibilitet og effektivitet slik som forslagene viser til. Utredningen gir ogs\u00e5 regulering p\u00e5 et rettsomr\u00e5de som har fremst\u00e5tt uklart p\u00e5 hva som b\u00f8r v\u00e6re praksis n\u00e5r barn i offentlig omsorg mister sine biologiske foreldre ved d\u00f8d. Departementet ber h\u00f8ringsinstansene spesielt om \u00e5 vurdere og gi tilbakemelding p\u00e5 administrative og \u00f8konomiske konsekvenser av forslagene. Bergen kommune overlater til barneverns- og helsenemnda og domstolene \u00e5 uttale seg om hvordan forslagene kan sl\u00e5 ut for dem. Bergen kommune ser ikke at det vil medf\u00f8re nevneverdige \u00f8konomiske og administrative konsekvenser for kommunen ut over et oppl\u00e6ringsbehov for barnevernstjenesten knyttet til endringene. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 15.10.2024 i sak 329/24 fattet f\u00f8lgende vedtak: Utvalg for helse og sosial innstiller til bystyret som avgir eventuelt h\u00f8ringssvar til \u00abH\u00f8ring \u2013 Utredning om bedre samordning av barnevernsloven og barneloven\u00bb p\u00e5 vegne av Bergen kommune. Saken sendes i tillegg til utvalg for barnehage, skole og idrett til orientering. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring \u2013 bedre samordning av barnevernsloven og barneloven\u00bb slik den fremkommer av byr\u00e5dets forslag. Dato: 12. november 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Utredning av samordning mellom barneloven og barnevernsloven 3 "
}