{
  "dokument_id": "6ca8cdfa-0445-5b9b-93f1-27a4e29edb71",
  "doc_type": "case_presentation",
  "kommune": 4601,
  "tittel": "Fyllingsdalen gnr 23 bnr 389 Traudalsgrend 28. Klage over avslag p\u00e5 s\u00f8knad om dispensasjon for tilkomstvei",
  "url": "https://bergen.kommune.no/politikere-utvalg/api/fil/bk360/11406538/Framstilling-Fyllingsdalen-gnr-23-bnr-389-Traudalsgrend-28-Klage-over-avslag-pa-soknad-om-dispensasjon-for-tilkomstvei",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/77373-17 Fyllingsdalen gnr 23 bnr 389 Traudalsgrend 28. Klage over avslag p\u00e5 s\u00f8knad om dispensasjon for tilkomstvei Hva saken gjelder: Saken gjelder klage over avslag p\u00e5 dispensasjonss\u00f8knad fra arealform\u00e5let i reguleringsplan 3830000 (gangvei) og i reguleringsplan 11340000 (offentlig gang- og sykkelvei) med form\u00e5l om \u00e5 benytte seg av arealene som kj\u00f8revei til eventuell fremtidig bolig p\u00e5 gbnr. 23/389. Det er ogs\u00e5 s\u00f8kt om utvidet bruk av avkj\u00f8rsel til fylkesvei, jf. pbl. \u00a7 27-4. Avslaget ble gitt den 15.04.2024 da en kom til at det ikke forel\u00e5 rettslig grunnlag for \u00e5 dispensere fra reguleringsplanene, jf. pbl. \u00a7 19-2. Vedtaket er p\u00e5klaget av ansvarlig s\u00f8ker Elden Advokatfirma AS v/Agnieszka Bulat p\u00e5 vegne av tiltakshaver Boguslaw Robert Podlesiecki. Utvalg for milj\u00f8 og byutvikling (\u00abUMBY\u00bb) har tidligere behandlet denne sak i m\u00f8tet 23.10.2024 sak 364/24. Saken ble returnert for byr\u00e5dets vurderinger om \u00abhvor vidt tiltakshaver har privat og offentlige rettigheter til tilkomstveg\u00bb. Klagers eiendom inng\u00e5r i reguleringsplan 3830000 fra 1973, men det er ikke vist bebyggelse p\u00e5 eiendommen. Deler av eiendommen er regulert til gangvei. KPA 2018 viser eiendommen innenfor ytre fortettingssone. Se vedtakets pkt. 2.1 for utfyllende planstatus. Saken omhandler oms\u00f8kte dispensasjoner for atkomst til eiendommen i henhold til vedlagt dispensasjonss\u00f8knad: \u00abDet s\u00f8kes med dette om dispensasjon fra reguleringsplan 3830000 og 11340000 med form\u00e5l om at gnr. 23 bnr. 389 kan benytte eksisterende vei med utkj\u00f8rsel fra Traudalsgrend (oppf\u00f8rt i arealplan som \u00abfortau/gangvei off/felles\u00bb) til offentlig gang- og sykkelvei (oppf\u00f8rt \u00abi matrikkel og Nasjonal vegdatabank som privat\u00bb, og ikke tegnet/klassifisert som sykkelvei i plankart), og videre utkj\u00f8rsel til fv. 540.\u00bb S\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 23/101 (\u00d8konomiutvikling AS Bergen) og gbnr. 23/31 (Douglasth Michaelthasan). Selskapet p\u00e5peker at det ikke er korrekt at dette er siste ubebygde tomt i omr\u00e5det, og forutsetter at oms\u00f8kte tiltak ikke medf\u00f8rer noen begrensninger for utnyttelse av sin eiendom. Michaelthasan \u00abvil ikke at veien [sin] skal bli brukt\u00bb. S\u00f8kers kommentarer til merknadene f\u00f8lger av vedlagt dokument Nabomerknader. Vestland kommune frar\u00e5der i brev datert 05.04.2024 at det innvilges n\u00f8dvendige dispensasjoner. Dette er en sak med en del historikk mellom veimyndighet og s\u00f8ker, og Fylkeskommunen opprettholder enda at bruk av gang- og sykkelvei til kj\u00f8ring ikke skal finne sted ved nyetableringer. Biler vil skape ulemper og potensielt farlige situasjoner for de myke trafikantene. Fylkeskommunens uttalelse og relevante vedlegg fra 2020 til d.d. f\u00f8lger vedlagt. 1 Klage: Klagen er omfattende, og kun hovedpunktene angis i det f\u00f8lgende. Klager mener overordnet at avslagsvedtaket er i strid med Grunnloven og menneskerettighetslovgivningen med henvisning til Grl. \u00a7 105 og EMK P1-1. Det vises til at tiltakshaver fratas muligheten til \u00e5 r\u00e5de over eiendommen sin, innenfor de rammer som klager mener er lovlige. Videre anf\u00f8res det at vilk\u00e5rene for dispensasjon er oppfylt. Klager mener herunder at saken m\u00e5 vurderes ut ifra reelle hensyn hvor veiens formelle status sammenlignes med dens reelle bruk. Det vises til eiendommene som allerede ferdes med bil p\u00e5 dette veistykket. Det fremst\u00e5r derfor \u00abusammenhengende \u00e5 stille s\u00e5pass rigide krav til Podlesiecki \u2013 og ikke minst gi avslag begrunnet utelukkende i trafikksikkerhet \u2013 n\u00e5r vei- og vedtaksmyndighetene for \u00f8vrige ikke utviser interesse i \u00e5 overv\u00e5ke eller utbedre trafikksikkerheten i omr\u00e5det\u00bb. Det vises til vedlagt klage og dispensasjonss\u00f8knad i sin helhet. Fagetatens vurdering og anbefaling: Plan- og bygningsetaten som fagetat p\u00e5peker innledningsvis at det er \u00e5penbart at den europeiske menneskerettighetskonvensjonen (EMK) ikke kommer til anvendelse for tiltakshavers planer om \u00e5 etablere bolig p\u00e5 sin eiendom. Det vises i hovedsak til at gjeldende reguleringsplansituasjon ikke gir en rett til \u00e5 bebygge eiendommen. Videre opprettholder fagetaten at det ikke foreligger rettslig grunnlag for \u00e5 innvilge oms\u00f8kte dispensasjoner, jf. pbl. \u00a7 19-2. Eventuell atkomstvei er regulert til \u00abFortau/gangvei off/felles\u00bb, og skal skape trygge ganglinjer for myke trafikanter. Oms\u00f8kte dispensasjon for \u00e5 etablere avkj\u00f8rsel mot fylkesvei gj\u00f8r det videre n\u00f8dvendig \u00e5 kj\u00f8re cirka 100 meter p\u00e5 denne gangveien for \u00e5 komme til den private avkj\u00f8rselen. Vestland fylkeskommune som veimyndighet m\u00e5 antas \u00e5 st\u00e5 n\u00e6rmest til \u00e5 vurdere virkningene av oms\u00f8kte dispensasjoner, og en legger f\u00f8lgelig til grunn at \u00f8nsket situasjon er sv\u00e6rt trafikkfarlig. Det fremst\u00e5r samlet sett helt tydelig at hensynene bak arealform\u00e5let blir vesentlig tilsidesatt, jf. pbl. \u00a7 19-2. Tiltakshavers utbyggingsinteresse p\u00e5 eiendommen kan ikke ilegges st\u00f8rre vekt enn de mer allmenne trafikksikkerhetshensynene. Det vises til fagetatens notat datert 21.05.2024 i sin helhet. Ellers p\u00e5peker fagetaten i tilleggsnotat datert 27.06.2024 at det er avklart med Fylkeskommunen at s\u00f8knad om utvidet bruk av avkj\u00f8rsel for eiendommen som saken gjelder, skal behandles av veimyndigheten. Byr\u00e5dets vurdering og anbefaling/konklusjon: Byr\u00e5det viser innledningsvis til sin opprinnelige saksframstilling i saken, og finner enda ikke grunnlag for \u00e5 ta klagen til f\u00f8lge. Saksframstillingen f\u00f8lger vedlagt, se vedlegg nr. 1. Byr\u00e5det vil likevel supplere sine klagesaksvurderinger, samt n\u00e6rmere redegj\u00f8re for atkomstveiens status og betydningen av privatrettslige og offentligrettslige sp\u00f8rsm\u00e5l. Utfyllende vurderinger fra byr\u00e5dets side med hensyn til sp\u00f8rsm\u00e5lene Det er for byr\u00e5det flere forhold som gj\u00f8r det utfordrende \u00e5 kunne innvilge oms\u00f8kte dispensasjoner. Det prinsipielle er hvorvidt en skal kunne godkjenne tiltak som forverrer en allerede uheldig situasjon fra f\u00f8r 1970, med motorisert ferdsel p\u00e5 gangveien langs hoved\u00e5ren i Fyllingsdalen. \u00d8kt bruk av den vil i alle tilfeller ikke medf\u00f8re en gunstigere situasjon for myke trafikanter. I tillegg er det et tilsvarende utbyggingspress p\u00e5 n\u00e6rliggende boligtomter, slik at tillatelse i denne sak kan skape en uheldig forventning om at det er kurant \u00e5 f\u00e5 dispensasjoner. Det vises i denne sammenheng til f.eks. \u00d8konomiutvikling AS Bergen sitt uttrykte \u00f8nske om \u00e5 bebygge gbnr. 23/101. Videre har det i reguleringsplanen aldri v\u00e6rt planlagt for bebyggelse p\u00e5 verken gbnr. 23/389 eller 23/101 m.fl., se figur 2 i v\u00e5r tidligere saksframstilling. Det inneb\u00e6rer at det heller ikke er planlagt for atkomst til disse eiendommene. Avslutningsvis under dette punkt, m\u00e5 ogs\u00e5 byr\u00e5det korrigere forhold knyttet til plansituasjonen med hensyn til dispensasjonss\u00f8knadene til behandling. Reguleringsplanen fra 1973 (som omfatter eiendommen) regulerer ikke veien som g\u00e5r parallelt med fylkesveien. 2 Dette antas \u00e5 v\u00e6re \u00e5rsaken til at klager ogs\u00e5 har oms\u00f8kt dispensasjon fra reguleringsplan 11340000 fra 1964, som omfatter arealene som g\u00e5r langs fylkesveien. Dette er best illustrert med et utklipp fra kommunens kartl\u00f8sning, som viser at eiendommen m\u00e5 helt eller delvis ferdes p\u00e5 regulert areal for myke trafikanter (rosa felt) i sistnevnte plan: Om atkomstveiens status og betydning av privatrettslige forhold Deler av atkomsten som vil benyttes for eventuell fremtidig bebyggelse p\u00e5 gbnr. 23/389, g\u00e5r parallelt med fylkesvei 540. Som byr\u00e5det har p\u00e5pekt i f\u00f8rste saksframstilling, kan verken Bergen kommune og/eller Vestland fylkeskommune begrense n\u00e5v\u00e6rende motoriserte ferdsel for allerede godkjent bruk. Denne sak ang\u00e5r imidlertid eventuell fremtidig bruk av regulert gang-/sykkelvei som atkomstvei og til motorisert ferdsel. Dette utl\u00f8ser en ren offentligrettslig problemstilling, ettersom slik bruk krever b\u00e5de dispensasjon fra gjeldende reguleringsplaner og tillatelse til utvidet bruk av avkj\u00f8rsel fra offentlig vei, jf. pbl. \u00a7 12-4 om at planer f\u00e5r virkning for \u00abfremtidig arealbruk\u00bb og veglova \u00a7 40. Det inneb\u00e6rer at oms\u00f8kte bruk av regulert gangvei for \u00f8nsket om \u00e5 bebygge gbnr. 23/389, beror p\u00e5 kommunens dispensasjonsvurderinger i forbindelse med avvik fra reguleringsplan og Vestland fylkeskommunes vurderinger om bruk av avkj\u00f8rsel til Fv. 540. Tiltakshavers privatrettslige rettigheter til \u00e5 benytte seg av veien, er da uten betydning for saken. 3 Byr\u00e5det vil ytterligere belyse at deler av atkomstveien langs fylkesveien p\u00e5 gbnr. 23/3, er angitt som privat vei (PV15845) i Nasjonal vegdatabank og eid av privatperson. Det er likevel ikke avgj\u00f8rende for om veien anses offentlig etter veglovas system. Det f\u00f8lger bl.a. av lovens \u00a7 1 at \u00aboffentlig veg er veg eller gate som er open for allmenn ferdsel og som blir halden ved like av stat, fylkeskommune eller kommune etter reglane i kap. IV\u00bb. Til dette har Vestland fylkeskommune uttrykt f\u00f8lgende: \u00ab[...] sj\u00f8lv om [den aktuelle veien] st\u00e5r oppf\u00f8rt som privat i matrikkel og Nasjonal vegdatabank, s\u00e5 vert den \u00abhalden ved like\u00bb av Vestland fylkeskommune gjennom driftskontrakt (1201 ASOLA \u2013 inng\u00e5tt 01.09.20; og tidlegare 1202 Stor-Bergen), jf. veglova \u00a7 1. Vegen vert derfor rekna som fylkeskommunal gang-/sykkelveg med k\u00f8yring til eigedommar\u00bb. Vestland fylkeskommunes vurderinger mv. f\u00f8lger av vedlegg \u00abUttalelse fra Vestland Fylkeskommune datert 05.04.2024 med vedlegg\u00bb. Ovennevnte er sitert fra dokumentets s. 5 og 6. Om offentlige rettigheter til atkomstveien Det f\u00f8lger av pbl. \u00a7 27-4 om krav til lovlig atkomst til vei i forbindelse med oppf\u00f8ring av bygning, bl.a. at \u00abAvkj\u00f8rsel fra offentlig veg m\u00e5 v\u00e6re godkjent av vedkommende vegmyndighet, jf. veglova \u00a7\u00a7 40 til 43\u00bb. Det foreligger ikke slik godkjenning fra Vestland fylkeskommunen, som rett veimyndighet i saken. Eiendommen gbnr. 23/389 har f\u00f8lgelig ikke lovlig atkomst ette premissene i pbl. \u00a7 27-4. Byr\u00e5det finner det n\u00f8dvendig \u00e5 klargj\u00f8re forholdene om hvem som er rett vedtaksmyndighet med hensyn til ovennevnte. P\u00e5 tidspunktet saken ble oversendt til politisk behandling, forel\u00e5 det en uoverensstemmelse mellom fagetaten og Vestland fylkeskommune med hensyn til hvem som er vedtaksmyndighet i forbindelse med s\u00f8knad om utvidet bruk av avkj\u00f8rsel fra fylkesveien. Byr\u00e5dsavdelingen forespurte da en endelig avklaring. Den 26.06.2024 ble det avholdt m\u00f8te mellom fagetaten og Vestland fylkeskommune. Partene var i m\u00f8tet samstemte i at s\u00f8knad om utvidet bruk av avkj\u00f8rsel for eiendommen, som saken gjelder, skal behandles av veimyndigheten, se vedlagt tilleggsnotat datert 27.06.2024. Byr\u00e5det anser temaet som rettslig sett avklart, sist i forbindelse med uttalelse datert 21.08.2024 fra Statsforvalteren i Vestland til Vestland fylkeskommune: \u00abDersom tiltakshavaren derimot s\u00f8ker om utvida bruk av ei (eksisterande, eldre) avk\u00f8yrsle som ikkje er i samsvar med plan, lyt den utvida bruken handsamast etter s\u00f8knad til vegstyresmakta. Bakgrunnen for dette er at utvida bruk av eksisterande avk\u00f8yrsle som ikkje medf\u00f8rer vesentlege terrenginngrep eller andre s\u00f8knadspliktige arbeid, i utgangspunktet ikkje er eit tiltak i medhald av plan- og bygningslova\u00bb Byr\u00e5det benytter anledningen til \u00e5 opplyse om at det p\u00e5g\u00e5r et arbeid mellom Plan- og bygningsetaten og Vestland fylkeskommune med \u00e5 unders\u00f8ke samhandlingsprosedyrene i slike sakskompleks. Vedtakskompetanse: Saken returneres til utvalg for milj\u00f8 og byutvikling, jf. vedtak i m\u00f8tet 23.10.2024 sak 364/24. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 15.04.2024 opprettholdes. Klagen tas ikke til f\u00f8lge. 4 Dato: 3. desember 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fyllingsdalen gnr 23 bnr 389 Traudalsgrend 28. Klage over avslag p\u00e5 s\u00f8knad om dispensasjon for tilkomstvei [Byr\u00e5dets opprinnelige saksframstilling] 2) Fagetatens notat av 21.05.2024 med f\u00f8lgende vedlegg: 1. Oversiktskart 2. Oversiktsfoto 3. Vedtak datert 15.04.2024 4. Klage datert 06.05.2024 5. Dispensasjonss\u00f8knad med vedlegg 6. Uttalelse fra Vestland Fylkeskommune datert 05.04.2024 med vedlegg 7. Nabomerknader 8. Tilleggsnotat datert 27.06.2024 5 "
}