{
  "dokument_id": "99839017-e150-51db-8eb9-419c672c23e7",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 75 fra Linn Kristin Eng\u00f8 (A) om erstatningsskoler og rehabilitering - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11418766/Svar-pa-skriftlig-sporsmal-nr-75-fra-Linn-Kristin-Engo-A-om-erstatningsskoler-og-rehabilitering-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/164638-3 Saksbehandler: Ylva-Helen Svanberg Helle Fra Dato: 11. november 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 75 fra Linn Kristin Eng\u00f8 (A) om erstatningsskoler og rehabilitering - Utvalg for barnehage, skole og idrett Representant Linn Kristin Eng\u00f8 (A) har 28.10.2024 sendt inn f\u00f8lgende skriftlig sp\u00f8rsm\u00e5l: En lang rekke skoler skal rehabiliteres og benytte erstatningsskoler i \u00e5rene som kommer. Sp\u00f8rsm\u00e5l til byr\u00e5den: 1. Hvilke erstatningsskoler benytter Bergen kommune n\u00e5? 2. Kan byr\u00e5den gi en oversikt over hvilke skoler som skal benytte hvilke erstatningsskoler frem mot 2030? 3. Hva er byr\u00e5det sine ambisjoner for rehabilitering av skolebygg i \u00e5rene som kommer, og i hvilken grad g\u00e5r man n\u00e5 for enklere rehabilitering for \u00e5 oppn\u00e5 helseverngodkjenning, fremfor totalrehabilitering? Svar fra byr\u00e5den: Bergen kommune har i dag fem erstatningsskoler: Eidsv\u00e5g skolepaviljong, Lynghaugparken avlastningsskole 1, Lynghaugparken avlastningsskole 2, Fana Gymnas og Garnesst\u00f8len. Pr oktober 2024 benyttes Lynghaugparken avlastningsskole 1 av Haukeland skole, Lynghaugparken avlastningsskole 2 av Ortun skole og Garnesst\u00f8len av Garnes ungdomsskole. I tillegg til disse fem har vi Ulriken erstatningsskole, men den er under rehabilitering og er ikke i bruk pr i dag. Byr\u00e5dets budsjettforslag ble lagt frem 30. oktober 2024. Av budsjettforslaget fremg\u00e5r det flere endringer n\u00e5r det gjelder investeringer. Det fremkommer feks av forslaget for \u00c5stveit skole at det legges da til grunn at prosjektet skal gjennomf\u00f8res uten skolen i drift, hvilket inneb\u00e6rer at elevene vil ha tilhold i erstatningsarealer mens byggeprosjektet p\u00e5g\u00e5r Byr\u00e5dets forslag til budsjett krever at erstatningsskoleplanen rulleres, og dette arbeidet vil p\u00e5begynnes i november. Det er derfor ikke er form\u00e5lstjenlig at det legges frem en oversikt fordi den rulleres jevnlig, og avhenger av fremdrift i enkeltprosjekter. For byr\u00e5det er det viktig at elevene i Bergen har gode skolebygg som tilrettelegger for god l\u00e6ring. Siden sp\u00f8rsm\u00e5l om rehabilitering av skolebygg ligger under ansvarsomr\u00e5det til Byr\u00e5dsavdeling for finans, er sp\u00f8rsm\u00e5lene forelagt byr\u00e5d for finans som har gitt f\u00f8lgende tilbakemelding: Tidspunktet for n\u00e5r det er hensiktsmessig \u00e5 gjennomf\u00f8re en totalrehabilitering av en skole vil v\u00e6re basert p\u00e5 byggets tilstand, skolens kapasitet, og skolens egnethet i forhold til \u00f8nsket fysisk l\u00e6ringsmilj\u00f8. En totalrehabilitering vil imidlertid kreve b\u00e5de at det finnes ledig erstatningsskolekapasitet, og ikke minst, at det samlede volumet av totalrehabiliteringsprosjekter lar seg gjennomf\u00f8re innenfor det byr\u00e5det anser som et \u00f8konomisk b\u00e6rekraftig investeringsniv\u00e5. Spesielt de to siste elementene er helt avgj\u00f8rende for n\u00e5r en totalrehabilitering av en gitt skole faktisk kan gjennomf\u00f8res. L\u00f8pende utbedringer og tilstandsbaserte oppgraderinger av deler av skolebygg vil forlenge byggenes levetid, og utsette det tidspunktet der en totalrehabilitering er det eneste gjenv\u00e6rende alternativet for \u00e5 sikre at byggene tilfredsstiller dagens forskriftskrav. I forslaget til H\u00d8P 2025- 2028 foresl\u00e5r byr\u00e5det derfor \u00e5 avsette midler for \u00e5 gjennomf\u00f8re slike oppgraderingstiltak p\u00e5 Alv\u00f8en skole, Kaland skole, Kirkevoll skole, Kj\u00f8kkelvik skole, Lynghaug skole, Mj\u00f8lker\u00e5en skole, Olsvik skole, Tertnes skole og Ytrebygda skole. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}