{
  "dokument_id": "fe522ffb-5969-5d33-bec1-2c692a510ce4",
  "doc_type": "case_presentation",
  "kommune": 4601,
  "tittel": "Salg av kommunal eiendom p\u00e5 Dokken til Statsbygg. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/12630520/Framstilling-Salg-av-kommunal-eiendom-pa-Dokken-til-Statsbygg-Gjennomforingsvedtak",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/167847-1 Salg av kommunal eiendom p\u00e5 Dokken til Statsbygg. Gjennomf\u00f8ringsvedtak. Hva saken gjelder: Byr\u00e5det legger i denne saken frem til bystyrets beslutning, en fremforhandlet betinget kj\u00f8pekontrakt med Statsbygg, for salg av kommunal eiendom til oppf\u00f8ring av nye lokaler til Havforskningsinstituttet og Fiskeridirektoratet (HI/FDIR) p\u00e5 Dokken. Bakgrunn: Bystyret vedtok i juni 2019 sak 209/09 Dokken/jekteviken \u2013 oppstart av transformasjon til bydel, at det skulle avsettes en tomt til Statsbygg med sikte p\u00e5 \u00e5 bygge nye lokaliteter for HI/FDIR p\u00e5 Dokken. I forlengelsen av dette ble tre tomtealternativer utredet, benevnt tomt A, B og C. Med utgangspunkt i dette ble det innledet forhandlinger mellom Bergen kommune og Statsbygg om en opsjonsavtale for kj\u00f8p av tomt. Etter den opprinnelige planen skulle den endelige tomteavklaringen vedtas av bystyret som en del av arealstrategien, etter h\u00f8ring og medvirkning. Da den faktiske tidsplanen for arbeidet med arealstrategien avtegnet seg, fremkom det imidlertid i dialogen med Statsbygg, at den opprinnelige l\u00f8sningen potensielt ville medf\u00f8re en prosjektutsettelse p\u00e5 ett \u00e5r, da tomteavklaringen vil komme for sent i forhold til de statlige budsjettprosessene. Bystyret behandlet derfor sak 187/22 \u00abPrinsippsak om tomtevalg for Havforskningsinstituttet og Fiskeridirektoratet\u00bb i sitt m\u00f8te i juni 2022, og vedtok at kommunen skulle g\u00e5 videre med forhandlinger om alternativene A og C, men at alternativ A skulle velges dersom unders\u00f8kelsene viste at det er mulig \u00e5 lokalisere et nybygg p\u00e5 dette alternativet. Hovedsakelig som f\u00f8lge av stor avstand mellom partene i synet p\u00e5 eiendommens verdi, stanset forhandlingene opp utover v\u00e5ren 2023. Dette var ogs\u00e5 bakgrunnen for at Statsbygg den 15. september 2023 ga et bud p\u00e5 eiendommen p\u00e5 235 mill. kroner. Budet ble behandlet av byr\u00e5det i m\u00f8tet den 11. januar 2024 i sak 1005/24. Byr\u00e5det vedtok der at Statsbyggs bud ikke kunne aksepteres. I l\u00f8pet av vinteren og v\u00e5ren 2024 ble det avholdt m\u00f8ter mellom byr\u00e5det og ledelsen i b\u00e5de Statsbygg og i Fiskeri- og n\u00e6ringsdepartementet for \u00e5 bli enige en vei videre, og etter noe tid ble forhandlingene gjenopptatt. Dokken Utvikling AS (DUAS) tiltr\u00e5dte da ogs\u00e5 forhandlingene, slik at DUAS og Bergen kommune v/Eiendomsavdelingen i Etat for bygg og eiendom, i fellesskap deltok i de videre forhandlingene fra selgers side. Fordi det hadde g\u00e5tt lang tid siden forrige gang verdivurderingene ble foretatt, innhentet b\u00e5de Statsbygg og kommunen nye verdsettelser av tomten p\u00e5 bakgrunn av et justert takstmandat. Underveis i de videre forhandlingene gikk forhandlingene ogs\u00e5 over fra \u00e5 dreie seg om en opsjonsavtale til i stedet \u00e5 handle om en betinget kj\u00f8pekontrakt. En betinget kj\u00f8pekontrakt er en kontrakt der partene er forpliktet til \u00e5 gjennomf\u00f8re den transaksjonen som kontrakten regulerer dersom gitte betingelser i kontrakten blir oppfylt. 1 Som ledd i forhandlingene ble det ogs\u00e5 utarbeidet estimater over kostnadene ved h\u00e5ndtering av forurensede masser p\u00e5 tomten. Disse ble gjort p\u00e5 bakgrunn av grunnunders\u00f8kelser utf\u00f8rt av Multiconsult p\u00e5 vegne av kommunen og Statsbygg h\u00f8sten 2023. I tillegg til at Statsbygg og Eiendomsavdelingen har st\u00e5tt langt fra hverandre i synet p\u00e5 eiendommens verdi, har behovet for samordning med Plan- og bygningsetaten om fremtidig arealbruk p\u00e5, og i tilknytning til, eiendommen, v\u00e6rt krevende \u00e5 h\u00e5ndtere i forhandlingene. Det samme gjelder sambruk av kaiarealene i Statsbygg sin byggefase, men ogs\u00e5 i perioden fram til flyttingen av havnevirksomheten er avklart i st\u00f8rre grad. Etter hyppige forhandlingsrunder gjennom h\u00f8sten 2024, og vinteren og v\u00e5ren 2025, klarte Bergen kommune og Statsbygg imidlertid \u00e5 komme frem til en omforent avtale i sitt siste forhandlingsm\u00f8te 6. mai. Sluttproduktet i forhandlingene er den betingede kj\u00f8pekontrakten bystyret n\u00e5 f\u00e5r til behandling. Byggeprosjektet: Eiendommen ligger p\u00e5 Dokken og omfatter gnr. 164 bnr. 3 og deler av gnr. 164 bnr. 1. Nybygget omfatter hovedsakelig kontor- og forskningslokaler for HI/FDIR. Disse funksjonene er pr. n\u00e5 prosjektert i et hovedbygg p\u00e5 den nordlige delen av eiendommen. I tillegg omfatter prosjektet et hangarbygg til bruk som verksted og logistikkfunksjoner for etatenes sj\u00f8baserte virksomhet. Eiendommen skal gi rom for et bygningsvolum med et bruksareal (BRA) p\u00e5 ca. 40 000 m2. Bygningene omtales i avtalen samlet som \u00abNybygget\u00bb. Nybygget er ikke ferdig prosjektert, og omfanget av dette avhenger av st\u00f8rrelsen p\u00e5 den bevilgningen prosjektet f\u00e5r. Det kan bli aktuelt med to byggetrinn, og er usikkert om den nevnte hangaren vil inng\u00e5 i prosjektet. Eiendommen har en grunnflate mellom 12 000 og 13 000 m2, som vist i bildet under til venstre. At avtalen ikke omfatter et n\u00f8yaktig fastsatt areal, skyldes at Statsbygg i l\u00f8pet av forhandlingene s\u00e5 et behov for et st\u00f8rre areal enn f\u00f8rst antatt. Utgangspunktet for forhandlingene var et arealbehov p\u00e5 12 000 m2. Avtalen gir i tillegg en mulighet for \u00e5 kj\u00f8pe et tilleggsareal p\u00e5 opptil 1 000 m2 mellom det planlagte hangarbygget og kaifronten mot Puddefjorden, illustrert i bildet til h\u00f8yre under. Parallelt med forhandlingene har det p\u00e5g\u00e5tt reguleringsarbeid for eiendommen, og omr\u00e5deregulering av Dokken S\u00f8r, som eiendommen er en del av. Reguleringsarbeidet skal etter planen v\u00e6re klar til politisk sluttbehandling i 2027. Verdsettelse av eiendommen: Salg av kommunal eiendom til akt\u00f8rer som driver \u00f8konomisk virksomhet skal skje til markedspris. Dette f\u00f8lger av det s\u00e5kalte statsst\u00f8tteregelverket som er forankret i E\u00d8S- avtalen artikkel 61 (1). Salg til under markedspris vil inneb\u00e6re en form for statsst\u00f8tte, og er som hovedregel forbudt etter dette regelverket. Salg etter budrunde p\u00e5 det \u00e5pne markedet vil sikre at salg skjer til markedspris. Selv om kj\u00f8per i denne saken er staten, m\u00e5 Statsbygg 2 anses som en akt\u00f8r som driver \u00f8konomisk virksomhet i konkurranse med andre eiendomsutviklere. Dette salget er derfor omfattet av regelverket. Ved et direktesalg, som i saken her, m\u00e5 det, iht. E\u00d8S-avtalens artikkel 61 (1), derfor sikres p\u00e5 annen m\u00e5te at salget skjer til markedspris. Dette kan gj\u00f8res ved at salget skjer med forankring i en ekstern, uavhengig verdivurdering av eiendommen. Eventuelle vilk\u00e5r kommunen m\u00e5tte \u00f8nske \u00e5 stille n\u00e5r det gjelder form\u00e5l, bruk og framtidig utvikling av eiendommen, m\u00e5 reflekteres i taksten. Parallelt med forhandlingene om kj\u00f8pekontrakten har derfor Statsbygg og eiendomsavdelingen innhentet verdivurderinger fra Newsec, OPAK og Malling & Co. Forhandlingene har p\u00e5g\u00e5tt over lang tid, og eiendomsverdiene har gjennomg\u00e5tt store endringer i denne perioden. I tillegg til endringer i leiepriser for kontorlokaler og byggekostnader, har s\u00e6rlig det generelle renteniv\u00e5et gitt store utslag i eiendomsverdiene. Det har, som ogs\u00e5 nevnt tidligere i saken, derfor v\u00e6rt n\u00f8dvendig \u00e5 f\u00e5 utarbeidet flere verdsettelser fra de nevnte verdsettelsesforetakene. Den omforente kj\u00f8pesummen som det redegj\u00f8res for under, er forankret i de to seneste verdivurderingene. Disse er utarbeidet av sertifiserte og uavhengige verdsettelsesforetak og ligger tett i tid opp til det framforhandlede utkastet til betinget kj\u00f8pekontrakt. Salget er derfor vurdert \u00e5 v\u00e6re i samsvar med E\u00d8S- avtalens artikkel 61 (1). Avtalens innhold: Den fremforhandlede avtalen inneb\u00e6rer at Statsbygg kj\u00f8per eiendommen for 328 mill. kroner. I tillegg skal Statsbygg betale et vederlag p\u00e5 10 000 kroner for hver kvadratmeter tilleggsareal som Statsbygg gjennom detaljreguleringsplanen f\u00e5r eksklusiv bruksrett til, og dermed kan kj\u00f8pe. Videre forplikter Statsbygg seg til \u00e5 betale et bidrag til etablering av felles infrastruktur p\u00e5 Dokken s\u00f8r p\u00e5 160 mill. kroner. Statsbygg skal ogs\u00e5 betale et infrastrukturbidrag p\u00e5 4 000 kroner for hver kvadratmeter tilleggsareal som Statsbygg eventuelt kj\u00f8per. Kj\u00f8pesummen og infrastrukturbidraget skal justeres i takt med relevante indekser fra august 2024. Statsbygg kan tidligst overta eiendommen 01.01.2028 og senest 31.12.2029. Avtalen inneholder mekanismer for forlenging av denne perioden fram til 30.06.2031. Disse mekanismene tar h\u00f8yde for forsinkelser i planarbeidet og flyttingen av havnen. Oppgj\u00f8r skal skje p\u00e5 tidspunktet for overtagelse. Videre inneholder avtalen flere betingelser som m\u00e5 v\u00e6re oppfylt b\u00e5de p\u00e5 kj\u00f8pers og selgers side f\u00f8r avtalen gjennomf\u00f8res. De viktigste betingelsene er at: - Statsbygg f\u00e5r godkjennelse fra overordnet myndighet og finansieringsvedtak for kj\u00f8p av eiendommen og oppf\u00f8ring av nybygget, - det foreligger vedtatt reguleringsplan som avsetter eiendommen til arealform\u00e5l tilpasset HI/FDIR sin virksomhet, - framtidig bybanetras\u00e9 sin senterlinje ikke plasseres n\u00e6rmere eiendomsgrensen til tomten enn 75 meter, og at - det er funnet en l\u00f8sning for flytting av eksisterende havneaktivitet slik at eiendommen kan brukes som forutsatt. Dersom betingelsene ikke er oppfylt, kan kj\u00f8per, eventuelt selger velge \u00e5 ikke tiltre avtalen. Dette inneb\u00e6rer imidlertid ikke n\u00f8dvendigvis at det ikke blir noe salg. Hvis betingelsene viser seg \u00e5 kunne bli oppfylt p\u00e5 et senere tidspunkt, eller nybygget lar seg prosjektere slik at betingelsene ikke er til hinder for gjennomf\u00f8ring av prosjektet, kan det fremforhandles en ny avtale. 3 Avtalen gir ogs\u00e5 Havforskningsinstituttet og Fiskeridirektoratet en rett til \u00e5 inng\u00e5 leieavtaler for bruk av n\u00f8dvendige kaiarealer p\u00e5 markedsmessige vilk\u00e5r. Avtalen regulerer videre HI/FDIR sitt behov for tilgang til en sm\u00e5b\u00e5thavn for fort\u00f8yning av mindre b\u00e5ter til bruk i deres virksomhet. Ansvaret for forurensning i grunnen har ogs\u00e5 v\u00e6rt diskutert i omfattende grad i forhandlingene. Utf\u00f8rte grunnunders\u00f8kelser viser at det er til dels betydelige forekomster av forurensning som f\u00f8lge av tidligere bruk av eiendommen. Dette er l\u00f8st i avtalen ved at kj\u00f8pesummen tar h\u00f8yde for slike kostnader, slik at Statsbygg har det fulle ansvaret for h\u00e5ndteringen av de forurensede massene og kostnadene med dette. Fagetatens vurdering og anbefaling: Tatt i betraktning av at partene har st\u00e5tt langt i fra hverandre i synet p\u00e5 eiendommens verdi er det fagetatens vurdering at den framforhandlede kj\u00f8pesummen p\u00e5 328 mill. kroner er et godt resultat. Kj\u00f8pesummen er betydelig h\u00f8yere enn budet p\u00e5 235 mill. kroner som Statsbygg framsatte den 15.09.2023. Etter fagetatens vurdering er det en god l\u00f8sning at kj\u00f8pesummen inkluderer framtidige kostnader til h\u00e5ndtering av forurensede masser p\u00e5 eiendommen. Kostnadene er ukjente, men er stipulert av Statsbygg. Statsbyggs anslag er kvalitetssikret av Norconsult p\u00e5 vegne av kommunen. Det fradraget i kj\u00f8pesummen som er gjort som f\u00f8lge av forekomsten av forurensede masser utgj\u00f8r et akseptabelt kompromiss mellom de ulike vurderingene av kostnadene med h\u00e5ndteringen av massene. Fagetaten mener det er beklagelig at Statsbygg har satt som betingelse for \u00e5 gjennomf\u00f8re avtalen at framtidig bybanetras\u00e9 legges minst 75 meter fra eiendommens grense. Betingelsen er begrunnet i behovet for sikkerhet for at vibrasjoner fra bybanen ikke vil p\u00e5virke Havforskningsinstituttet sine laboratorier. Bybanetras\u00e9en gjennom Dokken s\u00f8r legger store f\u00f8ringer p\u00e5 utviklingen av omr\u00e5det, og er dermed et sentralt punkt i arbeidet med omr\u00e5dereguleringsplanen. Det er ikke usannsynlig at bybanetras\u00e9en av hensyn til god byutvikling vil bli plassert n\u00e6rmere enn 75 meter fra eiendomsgrensen, og Statsbygg vil dermed kunne g\u00e5 fra avtalen. Basert p\u00e5 de diskusjonene Statsbygg har hatt med Plan- og bygningsetaten om dette sp\u00f8rsm\u00e5let, og det prosjekteringsmaterialet som er utarbeidet av Statsbygg, er det likevel fagetatens vurdering at nybygget b\u00f8r kunne prosjekteres p\u00e5 en slik m\u00e5te at HI sitt behov blir ivaretatt. Fagetaten anbefaler etter dette at den fremforhandlede avtalen vedtas. \u00d8konomiske konsekvenser: Et salg av tomt i denne st\u00f8rrelsesorden vil gi et betydelig positivt \u00f8konomisk bidrag til Bergen kommune, med et salgsproveny for selve tomten p\u00e5 328 mill. kroner, og et fastsatt bidrag til felles infrastruktur p\u00e5 160 mill. kroner. I tillegg kommer den eventuelle etterjusteringen i kj\u00f8pesum og infrastrukturbidrag, til sammen 14 000 kroner per kvm, for det tilleggsarealet p\u00e5 opptil 1 000 m2, som den vedtatte reguleringsplanen m\u00e5tte gi Statsbygg eksklusiv bruksrett til. Siden avtalens innretning er i form av en betinget kj\u00f8pekontrakt, s\u00e5 er de \u00f8konomiske konsekvensene beskrevet over f\u00f8lgelig ogs\u00e5 betinget av at Statsbygg faktisk velger \u00e5 tiltre kj\u00f8pekontrakten. Siden oppgj\u00f8r skjer ved overtagelse, f\u00f8lger det av beskrivelsen av avtalens innhold at dette tidligst vil kunne skje 1. januar 2028. 4 Byr\u00e5dets vurdering og anbefaling/konklusjon: Byr\u00e5det mener samlokaliseringen av HI og FDIR p\u00e5 Dokken er avgj\u00f8rende for \u00e5 styrke landets verdensledende fagmilj\u00f8 innen forvaltning og havforskning. Satsingen har bred lokal, regional og nasjonal st\u00f8tte. Nybygget til HI/FDIR vil v\u00e6re startskuddet for den planlagte byutviklingen p\u00e5 Dokken, og en viktig pioner for \u00e5 tydeliggj\u00f8re den nye bydelen sin identitet som en del av havbyen Bergen. Byr\u00e5det er derfor sv\u00e6rt forn\u00f8yd med at en endelig er kommet til enighet om kj\u00f8pesum og innhold i en avtale for salg av tomt til Statsbygg sitt samlokaliseringsprosjekt for HI/FDIR. Byr\u00e5det vurderer at kj\u00f8pesummen i avtalen, og avtalensinnholdet for \u00f8vrig, reflekterer en tilstrekkelig balansert risikofordeling mellom partene. Dette tatt i betraktning av at tomten ligger i et operativt havneomr\u00e5de som er under utvikling og planlegging, der flere forhold og usikkerhetsfaktorer enda ikke er endelig avklart, og der flere slike faktorer vil kunne dukke opp. Forhandlinger om salg av tomt, i en slik tidligfase av et transformasjonsomr\u00e5de er derfor sv\u00e6rt krevende. Byr\u00e5det vil likevel presisere at det har v\u00e6rt viktig for Bergen kommune \u00e5 v\u00e6re en konstruktiv forhandlingspart og selger, som har strukket seg langt for \u00e5 minimere usikkerhetsfaktorene for Statsbygg som kj\u00f8per. Samtidig er det viktig for byr\u00e5det \u00e5 fremheve at avtalen m\u00e5 sees i lys av at arbeidet med omr\u00e5deplanen for Dokken s\u00f8r og Statsbygg sin detaljregulering av tomten, har p\u00e5g\u00e5tt parallelt med forhandlingene, og at disse planarbeidene fremdeles p\u00e5g\u00e5r. Bergen kommune som selger har derfor ikke kunne sette vilk\u00e5r eller avgj\u00f8re forhold i avtalen som det ligger til planmyndighetene \u00e5 avgj\u00f8re gjennom reguleringen. En privatrettslig avtale kan ikke binde planmyndighetene. Byr\u00e5det vil likevel peke p\u00e5 at avtalen inneholder flere betingelser som gj\u00f8r at Statsbygg kan velge \u00e5 ikke tiltre avtalen, og som dermed minimerer Statsbygg sine risikofaktorer knyttet til endelig planresultat, og til den endelige l\u00f8sningen for flytting av havnevirksomheten fra Dokken s\u00f8r. Byr\u00e5det forventer likevel at Statsbygg i det videre regulerings- og prosjekteringsarbeidet tilstreber \u00e5 finne l\u00f8sninger som tilpasser seg det \u00f8vrige plan- og byutviklingsarbeidet p\u00e5 en god m\u00e5te. Byr\u00e5det viser til at denne saken er en av flere p\u00e5g\u00e5ende prosesser for \u00e5 kunne starte den planlagte byutviklingen p\u00e5 Dokken, og prosessene er gjensidig avhengig av hverandre for at en skal lykkes. Dette betyr for Statsbygg og HI/FDIR at det i perioden frem til 2035 fremdeles vil v\u00e6re havneaktivitet rundt tomten, i tillegg til eventuell annen byggeaktivitet relatert til byutvikling i omr\u00e5det. Med god dialog og koordinering, og vilje til \u00e5 inng\u00e5 n\u00f8dvendige kompromisser i en mellomfase, mener byr\u00e5det dette vil v\u00e6re gjennomf\u00f8rbart og n\u00f8dvendig for at Statsbygg skal kunne starte nybyggprosjektet innenfor planlagt fremdrift. Videre vil byr\u00e5det fremheve at samlokalisering av HI/FDIR er et omfattende byggeprosjekt med bygningsvolum p\u00e5 ca. 40 000 kvm (BRA), som vil beslaglegge ca. 12 -13 000 kvm areal p\u00e5 et sentralt omr\u00e5de p\u00e5 Dokken, sett fra b\u00e5de land og fra vann. Byr\u00e5det forventer derfor at Statsbygg og samlokaliseringsprosjektet innretter seg etter de politiske f\u00f8ringer, ambisjoner og m\u00e5lsetninger som f\u00f8lger av overordnet strategi for etablering av samlokaliseringsprosjektet, herunder at nybygget tilpasses utviklingen av Dokken S\u00f8r, som en pioner og viktig bidragsyter for \u00e5 skape identitet og medvirkning til et b\u00e6rekraftig og levende byomr\u00e5de p\u00e5 Dokken. Byr\u00e5det anbefaler etter dette at den fremforhandlede avtalen godkjennes. Begrunnelse for framleggelse til bystyret: Budsjettfullmaktenes pkt. 2.3, bokstav j) Salg av eiendom: Bystyret har enekompetanse til \u00e5 gjennomf\u00f8ringsvedtak for salg av eiendommer over 85 mill. (pr. eiendom) i alle rammeomr\u00e5der. 5 Byr\u00e5det innstiller til bystyret \u00e5 fatte f\u00f8lgende vedtak: Bystyret tiltrer den fremlagte betingede kj\u00f8pekontrakten med Statsbygg, og gir byr\u00e5det fullmakt til \u00e5 inng\u00e5 og gjennomf\u00f8re avtalen i tr\u00e5d med premissene i saken. Dato: 13. mai 2025 Christine B. Meyer Jacob M\u00e6hle Byr\u00e5dsleder Byr\u00e5d for finans, barnehage og skole Dokumentet er godkjent elektronisk. Vedlegg: Fagnotat av 8. mai 2025 -Salg av tomt til Havforskningsinstituttet og Fiskeridirektoratet 2025.07.05 Utkast avtale Statsbygg - Bergen kommune Vedlegg 7 \u2013 Felles infrastruktur vs prosjekterintern infrastruktur Oppdatert takstmandat av 20.06.24 Verdivurdering Dokken 2024 fra Newsec Verdivurdering Dokken 2024 Dokken 2024fra Opak Verdivurdering Dokken 2024 fra Malling & co 6 "
}