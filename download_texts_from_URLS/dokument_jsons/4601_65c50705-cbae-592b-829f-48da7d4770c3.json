{
  "dokument_id": "65c50705-cbae-592b-829f-48da7d4770c3",
  "doc_type": "case_attachment",
  "kommune": 4601,
  "tittel": "Fagnotat, datert 6.juli 2023",
  "url": "https://bergen.kommune.no/politikere-utvalg/api/fil/bk360/8565500/Fagnotat-datert-6-juli-2023",
  "tekst": " Bergen brannvesen Til Fagnotat BKMB - Kommunaldirekt\u00f8rens stab (Arbeidssted) V\u00e5r referanse: 2020/87966-33 Saksbehandler: Alf Halsen Fra Dato: 6. juli 2023 Bergen brannvesen Endring av selskapsavtalen for Nasjonalt kommunesamarbeid for 110-sentralene IKS Hva saken gjelder: Nasjonalt kommunesamarbeid for 110-sentralene IKS, organisasjonsnummer 927 056 453, (heretter benevnt selskapet) ble etablert i 2021. Selskapet skal ivareta deltakernes behov, plikter og oppgaver knyttet til anskaffelse, implementering, forvaltning og drift av felles oppdragsh\u00e5ndteringsverkt\u00f8y for landets 110-sentraler. Selskapet skal ogs\u00e5 ivareta deltakernes behov for andre relevante datasystemer, anskaffelse av teknisk infrastruktur og h\u00e5ndtering av felles oppl\u00e6ring for disse systemene for 110-sentralene. Deltakerne i selskapet er S\u00f8r-Varanger kommune, Troms\u00f8 kommune, Salten Brann IKS, Namsos kommune, Midt-Norge 110-sentral IKS, \u00c5lesund kommune, Bergen kommune, Rogaland brann og redning IKS, Arendal kommune, S\u00f8r-\u00d8st 110 IKS, Oslo kommune, \u00d8st 110-sentral IKS og Hamar kommune. Bergen kommune har 10 % eierandel i selskapet. Representantskapet i selskapet vedtok 24. oktober 2022 at l\u00e5nefinansiering skulle utredes. Selskapet skulle utrede konsekvenser av \u00e5 foreta l\u00e5neopptak, og eventuelt \u00f8kning av l\u00e5nerammen. Utredningen ble gjennomf\u00f8rt i samarbeid med regnskapsavdelingen i Hamar kommune og Revisjon \u00d8st. Advokatfirmaet F\u00f8yen AS foretok en juridisk vurdering av hvilken adgang selskapet har til \u00e5 ta opp l\u00e5n, gjenoppl\u00e5ne innenfor en eksisterende l\u00e5neramme samt adgangen til \u00e5 utvide denne, hvem som har beslutningskompetanse til \u00e5 vedta l\u00e5neopptak, og hvilke konsekvenser et l\u00e5neopptak vil ha for deltakerne i selskapet. Selskapet st\u00e5r foran store investeringer i \u00e5rene som kommer. 8. mars 2023 gjennomf\u00f8rte selskapet dialogm\u00f8te med representantskapet der fremtidige investeringer ble gjennomg\u00e5tt. Representanter fra flere av deltakerne i selskapet gav i dialogm\u00f8tet tydelige tilbakemeldinger om at direktefinansiering av investeringene ville bli utfordrende. Flertallet av representantene mente at det vil v\u00e6re mest fornuftig \u00e5 l\u00e5nefinansiere investeringene. Selskapet har beskrevet et behov for \u00e5 endre l\u00e5nerammen fra kr 20 000 000 til kr 200 000 000. Dette krever endring av selskapsavtalen. Endringen er av en slik karakter at den krever vedtak i eierorganene. N\u00e5r selskapsavtalen n\u00e5 m\u00e5 endres p\u00e5 grunn av behovet for \u00f8kt l\u00e5neramme, har selskapet valgt \u00e5 foreta en helhetlig revisjon av avtalen. F\u00f8lgende kapitler er revidert og endret i selskapsavtalen: Kapittel 2 Deltakere Kapittel 3 Selskapets form\u00e5l Kapittel 5 Eierandel, innskuddsplikt og deltakeransvar Kapittel 6 Andre forpliktelser til selskapet Kapittel 7 Definisjoner Kapittel 9 Selskapets representantskap Kapittel 10 Representantskapets m\u00f8ter Kapittel 12 Selskapets styre og daglige ledelse Kapittel 13 Styrets arbeid Kapittel 15 Arbeidsgiveransvar Kapittel 18 Lojalitet og uttreden Kapittel 23 Signatur Det er utarbeidet nytt forslag til selskapsavtale samt et notat som forklarer endringene. Begge disse dokumentene er vedlagt dette fagnotatet. Representantskapet i selskapet behandlet saken 18. april 2023, og fattet f\u00f8lgende vedtak: Representantskapet vedtar foresl\u00e5tte endringer i selskapsavtalen for NKS 110 IKS. Det fremkommer av lov 29. januar 1999 nr. 6 om interkommunale selskaper (IKS-loven) \u00a7 4 hvilke punkter som skal vedtas av eierorganene ved opprettelse av selskapsavtalen og ved endringer i denne. Bestemmelsen lyder: For interkommunalt selskap skal det opprettes en skriftlig selskapsavtale. For de enkelte deltakere skal kommunestyret eller fylkestinget selv vedta avtalen. For deltaker som er interkommunalt selskap, vedtas selskapsavtalen av representantskapet. Vedtaket krever tilslutning fra samtlige medlemmer av representantskapet med mindre annet er fastsatt i selskapsavtalen for det deltakende selskap. Endringer i selskapsavtalen som gjelder forhold som omtalt i tredje ledd, skal skje p\u00e5 samme m\u00e5te. Andre endringer vedtas av representantskapet med tilslutning fra minst to tredeler av de avgitte stemmer med mindre det er avtalt at ogs\u00e5 slike endringer skal vedtas i samsvar med regelen i f\u00f8rste punktum. Selskapsavtalen skal i det minste angi f\u00f8lgende: 1. selskapets foretaksnavn; 2. angivelse av deltakerne; 3. selskapets form\u00e5l; 4. den kommune der selskapet har sitt hovedkontor; 5. antall styremedlemmer; 6. deltakernes innskuddsplikt og plikt til \u00e5 foreta andre ytelser overfor selskapet; 7. den enkelte deltakers eierandel i selskapet og den enkelte deltakers ansvarsandel i selskapet dersom denne avviker fra eierandelen; 8. antall medlemmer av representantskapet og hvor mange medlemmer den enkelte deltaker oppnevner; 9. annet som etter lov skal fastsettes i selskapsavtalen. Fagetatens vurdering: Anskaffelsen av nytt oppdragsh\u00e5ndteringsverkt\u00f8y og ny teknisk infrastruktur til 110- sentralene p\u00e5f\u00f8rer kommunene betydelige kostnader. Det har v\u00e6rt krevende for Bergen brannvesen \u00e5 f\u00e5 ut realistiske \u00f8konomiplaner fra selskapet i rett tid til kommunenes budsjettprosesser. Dette har vanskeliggjort den \u00f8konomiske planleggingen b\u00e5de for Bergen kommune som vertskommune for 110-sentralen i Bergen og for samarbeidskommunene. Bergen kommune sine representanter i styret og representantskapet til selskapet har gjentatte ganger overfor selskapets daglige ledelse understreket viktigheten av god kostnadsstyring. Behovet for \u00e5 endre selskapsavtalen har oppst\u00e5tt som f\u00f8lge av behovet for l\u00e5nefinansiering av selskapets kommende investeringer. Forutsigbarhet i fremtidige kostnader er sv\u00e6rt viktig b\u00e5de for vertskommunen og samarbeidskommunene. L\u00e5nefinansiering i stedet for direktefinansiering av investeringer vil formodentlig bidra til bedre forutsigbarhet. De \u00f8vrige forslagene til endringer i selskapsavtalen fremst\u00e5r ogs\u00e5 som hensiktsmessige. Fagetatens anbefaling: Vi anbefaler bystyret \u00e5 fatte f\u00f8lgende vedtak: Bergen kommune vedtar foresl\u00e5tte endringer i selskapsavtalen for Nasjonalt kommunesamarbeid for 110-sentralene IKS slik disse er fremsatt i notat fra mars 2023 fra selskapet. Med hilsen Bergen brannvesen Janicke Larsen Alf Halsen brannsjef seniorr\u00e5dgiver Dokumentet er godkjent elektronisk. Vedlegg: Forslag til endret selskapsavtale for Nasjonalt kommunesamarbeid for 110-sentralene IKS Notat om endringer i selskapsavtale for Nasjonalt kommunesamarbeid for 110-sentralene IKS Notat fra Advokatfirmaet F\u00f8yen AS om l\u00e5neopptak i interkommunale selskaper "
}