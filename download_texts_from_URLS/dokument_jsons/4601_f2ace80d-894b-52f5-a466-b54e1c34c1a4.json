{
  "dokument_id": "f2ace80d-894b-52f5-a466-b54e1c34c1a4",
  "doc_type": "case_attachment",
  "kommune": 4601,
  "tittel": "Samarbeidsavtale for Syns- og audiopedagogisk  tjeneste Vestland - kommunalt oppgavefellesskap (SAPT Vestland)",
  "url": "https://bergen.kommune.no/politikere-utvalg/api/fil/bk360/9804596/Samarbeidsavtale-for-Syns-og-audiopedagogisk-tjeneste-Vestland-kommunalt-oppgavefellesskap-SAPT-Vestland-",
  "tekst": " Samarbeidsavtale for Syns- og audiopedagogisk tjeneste Vestland \u2013 kommunalt oppgavefellesskap (SAPT Vestland) 1 Oppgavefellesskapets navn Oppgavefellesskapets navn er Syns- og audiopedagogisk tjeneste Vestland \u2013 kommunalt oppgavefellesskap, forkortet til SAPT Vestland. 2 Deltakerkommuner SAPT Vestland best\u00e5r av kommuner og fylkeskommune i Vestland fylke som har tilsluttet seg oppgavefellesskapet. 3 Form\u00e5l og ansvarsomr\u00e5de Form\u00e5let med SAPT Vestland er \u00e5 gi konsultasjon, r\u00e5d og tjenester knyttet til syns- og h\u00f8rselsfeltet til innbyggerne i kommuner og fylkeskommune som deltar i det kommunale oppgavefellesskapet, og bist\u00e5 medlemskommunene i \u00e5 oppfylle kravene i barnehagelov, oppl\u00e6ringslov og lov om folketrygd. Barn og unge skal prioriteres. Blant voksne prioriteres brukere med de mest alvorlige h\u00f8rsels-/synstap. Kriterier for bistand: Barn og unge (inntil fullf\u00f8rt videreg\u00e5ende oppl\u00e6ring. jmf. Oppl\u00e6ringslova kap 3, \u00a7 3 \u20131) For \u00e5 f\u00e5 bistand fra tjenesten (dokumentert syns- h\u00f8rselstap): \u25aa Gjennomsnittlig h\u00f8rselstap (PTA) p\u00e5 25 db eller mer. \u25aa Synstap med visus under 1,0 og/eller synsfelt \u2264 10\u00b0. Voksne For \u00e5 f\u00e5 bistand fra tjenesten (dokumentert syns- h\u00f8rselstap): \u25aa Gjennomsnitts h\u00f8rselstap (PTA) p\u00e5 25 db eller mer. \u25aa Synstap med visus under 0,5 og/eller synsfelt \u2264 10\u00b0. SAPT Vestland skal samarbeide med Statped spesialisthelsetjenesten, og NAV - Hjelpemiddelsentral etter klare samhandlings- og rutinebeskrivelser. 4 Organisasjon SAPT Vestlands faste organer er representantskapet og styret. Bergen kommune er vertskommune og organiserer SAPT Vestland som en resultatenhet i Bergen kommune. SAPT Vestland er ikke et eget rettssubjekt. Tilsatte i SAPT Vestland er tilsatt i Bergen kommune. Bergen kommune har arbeidsgiveransvar for de tilsatte. Resultatenhetsleder st\u00e5r for den daglige driften. 5 Representantskap Representantskapet er SAPT Vestlands \u00f8verste myndighet. Samtlige deltakerkommuner i oppgavefellesskapet skal v\u00e6re representert p\u00e5 representantskapsm\u00f8tet. Representanter og vararepresentanter velges for fire \u00e5r av gangen av den enkelte kommune/fylkeskommune. Ordin\u00e6rt representantskapsm\u00f8te holdes hvert \u00e5r innen utgangen av april m\u00e5ned. Representantskapet er beslutningsdyktig n\u00e5r minst halvparten av kommunene deltar, og representantskapets beslutninger treffes ved vanlig flertall. Representantskapet skal innkalles med minst 4 ukers skriftlig varsel. Saksliste og saksdokument skal f\u00f8lge innkallingen. Representantskapet skal behandle: 1. Godkjenning av innkalling og saksliste med vedlegg. 2. Valg av ordstyrer og to referenter samt to som godkjenner referatet. 3. Godkjenning av talerett for andre enn representantene. 4. Styrets \u00e5rsmelding og regnskap. 6 Styre Styret for SAPT Vestland har det overordnede faglige og \u00f8konomiske ansvaret for styring av de tjenestene som SAPT Vestland skal levere. Styret kan fatte beslutning n\u00e5r minst en halvdel av representantene er til stede. Ved stemmelikhet gjelder det som styreleder har stemt for. Styret best\u00e5r av representanter fra kommunene, fylkeskommunen, de ansatte ved tjenesten og representanter for interesseorganisasjonene etter f\u00f8lgende oppsett: \u2022 Bergen kommune utpeker styreleder. De \u00f8vrige kommunene blir representert gjennom 4 regioner, som hver utpeker 1 styrerepresentant. \u2022 Vestland fylkeskommune utpeker 1 representant, som ogs\u00e5 er styrets nestleder. \u2022 De ansatte utpeker 1 representant i tillegg til en observat\u00f8r. \u2022 Norges Blindeforbund utpeker 1 representant. \u2022 H\u00f8rselshemmedes Landsforbund og Norges D\u00f8veforbund utpeker i fellesskap 1 representant. For hver representant utpekes det ogs\u00e5 en personlig vararepresentant fra samme region/organisasjon. Representanter til styret og varamedlemmer utpekes for 2 \u00e5r om gangen. 7 Resultatenhetsleder Bergen kommune ansetter resultatenhetsleder. Styret i SAPT Vestland vedtar instruks utover de krav til stillingen som gjelder for resultatenhetsledere i Bergen. Enhetsleder er sekret\u00e6r for styret. I daglig administrativ drift forholder enhetsleder seg til styreleder og administrasjonen i Bergen kommune. 8 \u00d8konomi og eierandeler Vestland fylkeskommune dekker 10 % av brutto kostnader. De \u00f8vrige kommunene dekker 90% av brutto kostnader. Fordeling av brutto kostnader mellom kommunene baseres p\u00e5 innbyggertall pr. 01.01 if\u00f8lge SSB sin innbyggerstatistikk. Deltakere i oppgavefellesskapet faktureres en gang i \u00e5ret basert p\u00e5 budsjettert bruttokostnad og forrige \u00e5rs eventuelle over-/underskudd. L\u00f8nnsoppgj\u00f8r og prisvekst innarbeides i det \u00e5rlige budsjettet. Oppgavefellesskapet har ikke myndighet til \u00e5 ta opp l\u00e5n. 9 Rapportering Utover de krav som gjelder for virksomhetsstyring og rapportering i Bergen kommune, fastlegger styret eventuelle kriterier for utforming av de n\u00f8dvendige styringsdokumentene. 10 Uttreden og oppl\u00f8sning Hver enkelt kommune/fylkeskommune kan ved skriftlig varsel si opp avtalen med 1 \u00e5rs varsel, hvor ett\u00e5rsfristen regnes fra f\u00f8rstkommende 1. januar etter at oppsigelsen er mottatt. Kommunene/fylkeskommunen plikter \u00e5 dekke sin forholdsmessige del av oppgavefellesskapets driftsutgifter frem til uttredelsestidspunktet. Representantskapet kan vedta oppl\u00f8sning av oppgavefellesskapet. Et slikt vedtak treffes ved 2/3 av de avgitte stemmene. Representantskapet oppl\u00f8ses da f\u00f8rstkommende 1. januar, med mindre representantskapet vedtar et annet oppl\u00f8sningstidspunkt. Ved en oppl\u00f8sning, eller dersom Bergen kommune trekker seg ut av samarbeidet, overtar Bergen kommune utstyr og inventar, tar ansvar for lokaler og arbeidsgiveransvaret for tilsatte i SAPT Vestland. 11 Ikrafttreden Samarbeidsavtalen trer i kraft 1. oktober 2023 "
}