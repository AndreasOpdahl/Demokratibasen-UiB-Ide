{
  "dokument_id": "97caf037-0364-582f-bb53-ca298c7e5cb2",
  "doc_type": "case_presentation",
  "kommune": 4601,
  "tittel": "Flytting av kastbur til Alv\u00f8en - gave fra Loddefjord IL",
  "url": "https://bergen.kommune.no/politikere-utvalg/api/fil/bk360/11258960/Framstilling-Flytting-av-kastbur-til-Alvoen-gave-fra-Loddefjord-IL",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/152430-1 Flytting av kastbur til Alv\u00f8en - gave fra Loddefjord IL Hva saken gjelder: Det er \u00f8nskelig \u00e5 f\u00e5 oppf\u00f8rt et kastbur p\u00e5 Alv\u00f8en idrettspark. En god l\u00f8sning vil v\u00e6re \u00e5 ta i bruk stengene til kastburet som ikke lenger er i bruk p\u00e5 Fyllingsdalen stadion. Etat for idrett har ikke avsatt midler som kan brukes til dette. Loddefjord IL har sagt seg villig til \u00e5 bestille arbeidet og ta kostnaden knyttet til oppf\u00f8ringen av kastburet. I saken anbefales at Bergen kommune tar imot dette som en gave, med ansl\u00e5tt verdi mellom kr. 100.000 og 200.000 eks. mva. Bergen kommune vil fortsatt eie og drifte kastburet, som resten av anlegget. Loddefjord IL har et godt kastmilj\u00f8, med erfarne ut\u00f8vere som kan bidra med instruksjon og inspirasjon. Ved eventuell flytting av kastbur til Alv\u00f8en Idrettspark, vil bruken av gressbanen bli endret. Loddefjord IL, som ogs\u00e5 har fotballaktivitet p\u00e5 gressbanen, bekrefter at tiltaket er i tr\u00e5d med klubbens og brukernes \u00f8nsker. Loddefjord IL vil levere iht. f\u00f8lgende spesifikasjoner: 1. Det skal leveres komplett fundament for kastbur, inkludert alle grave- og fundamenteringsarbeider. Kastringen for slegge og diskos som er i Alv\u00f8en idrettspark i dag kan brukes. 2. Fundamentet etableres i en sammenhengende hestesko-form, og m\u00e5 inkludere nye hylsefester som passer til de eksisterende stengene fra Fyllingsdalen stadion. 3. Plassering og avstand mellom stengene m\u00e5 v\u00e6re iht. bestemmelsene i IAAF sin Track and Field Facilities Manual. 4. Fundamentet m\u00e5 t\u00e5le vindlastp\u00e5kjenningen av stengene. 5. Fundamentet skal v\u00e6re i solid utf\u00f8relse, med tilstrekkelig armering, og v\u00e6re bygget av fagkyndig personell. 6. Plasseringen av kastburet m\u00e5 ikke komme i konflikt med aktivitets- eller sikkerhetssonen til andre idretter anlegget er ment for. 7. Stenger og nett leveres av Etat for idrett. \u00d8konomiske konsekvenser: Gaven vil verken ha innvirkning p\u00e5 noe p\u00e5begynt eller planlagt investeringsprosjekt, bryte med premissene for bystyrets budsjettvedtak eller binde opp fremtidig ressursbruk. Loddefjord IL tar kostnaden p\u00e5 arbeidet som skal utf\u00f8res, og eksisterende midler til \u00e5 drifte kastburet p\u00e5 Fyllingsdalen stadion vil bli brukt til \u00e5 drifte det videre p\u00e5 Alv\u00f8en. 1 Byr\u00e5dens vurdering og anbefaling/konklusjon: Slik som kastburet var plassert p\u00e5 Fyllingsdalen stadion, utgjorde det en fare for ut\u00f8verne av lengdegropen. Kastburet kunne heller ikke nyttes til det form\u00e5l et kastbur er tiltenkt, da det p\u00e5 Fyllingsdalen stadion er kunstgress, og dette ikke er forenlig med lange kast. Samtidig har Alv\u00f8en idrettspark behov for et kastbur. Gjenbruk av eksisterende kastbur vil v\u00e6re et fornuftig, b\u00e6rekraftig tiltak. I en situasjon der Etat for idrett ikke har avsatt midler til \u00e5 etablere et kastbur p\u00e5 Alv\u00f8en, er det positivt at Loddefjord IL vil p\u00e5ta seg \u00e5 bestille arbeidet og ta kostnaden knyttet til oppf\u00f8ringen. Byr\u00e5den vurderer at Bergen kommune b\u00f8r takke ja til dette som en gave, og setter stor pris p\u00e5 initiativet og dugnads\u00e5nden til Loddefjord IL. Vedtakskompetanse: Bergen kommunes \u00f8konomireglement, oppdatert 26. april 2022 (Sak 40/22): \u00ab3.8 Gaver Byr\u00e5det gis fullmakt til \u00e5 motta og bruke gaver fra eksterne givere til drift eller investering som ikke er av prinsipiell betydning. Med dette menes at gaven ikke g\u00e5r utover den planlagte driften eller fremdriften av planlagte investeringsprosjekter, at bruk av gaven ikke bryter med premissene for bystyrets budsjettvedtak og at den ikke binder opp fremtidig ressursbruk.\u00bb Denne fullmakten er ikke videredelegert til administrasjonen. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: Bergen kommune tar imot en gave fra Loddefjord IL i samsvar med saksfremstillingen. Dato: 19. november 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: Tilbudsbrev kastbur fra Loddefjord idrettslag 2 "
}