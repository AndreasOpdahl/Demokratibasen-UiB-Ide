{
  "dokument_id": "a2c371e3-4ece-5029-9b7a-59d5f0d3ee10",
  "doc_type": "case_attachment",
  "kommune": 4601,
  "tittel": "F\u00f8lgebrev Christi Krybbe",
  "url": "https://bergen.kommune.no/politikere-utvalg/api/fil/bk360/10568183/Folgebrev-Christi-Krybbe",
  "tekst": "Avsender adresse: Halfdan Kjerulfs gate 4 5017 Bergen Mottaker: Plan- og bygningsetaten Bergen kommune Bergen, 16.04.2024 F\u00f8lgebrev \u2013 St\u00f8yskjerm v/Christi Krybbe skole F\u00f8lgebrev for rammes\u00f8knad om ny st\u00f8yskjerm ved Christi Krybbe skole Vetrlidsallmenningen 10 - 167/1523 Bakgrunn: EBE har f\u00e5tt p\u00e5legg om \u00e5 gj\u00f8re tiltak for \u00e5 bedre st\u00f8yforholdene p\u00e5 skoleg\u00e5rden p\u00e5 Christi Krybbe skoler, da deler av skoleg\u00e5rden ligger i r\u00f8d st\u00f8ysone. Brorparten av skoleg\u00e5rden har allerede st\u00f8yskjerm i st\u00e5l og glass, men skolens ballbane har kun et lyd\u00e5pent gjerde. Det er dette gjerdet som her oms\u00f8kes revet og erstattet med st\u00f8yskjerm. Eksisterende gjerde utgj\u00f8r helserisiko av to ulike slag: 1: Det skjermer ikke godt nok for st\u00f8y, slik at st\u00f8yniv\u00e5ene i skoleg\u00e5rden blir h\u00f8yere enn hva som er lovlig. Norconsult har utarbeidet en rapport som skildrer dagens forhold, med konkrete forslag til utbedring. L\u00f8sningen som her oms\u00f8kes tar utgangspunkt i rapportens l\u00f8sningsforslag n\u00e5r det gjelder plassering, materialbruk og h\u00f8yde. Se vedlegg \u00abSt\u00f8yvurdering\u00bb. 2: Gjerdet er for lavt for ballspillaktivitet. Dagens gjerde er 2,5m h\u00f8yt, med et ettermontert ballfangernett med en h\u00f8yde p\u00e5 ca 1,2m. Total h\u00f8yde for dagens nett er dermed 3,7m. If\u00f8lge skolens rektor er ikke h\u00f8yden tilpasset ballbanens aktivitet, og det skytes daglig baller over nettet. Dette utgj\u00f8r en risiko for at barn l\u00f8per ut i bilveien i \u00d8vregaten. Se snitt og oppriss. L\u00f8sning: Tiltaket som oms\u00f8kes er en kombinert st\u00f8yskjerm og ballfangernett-l\u00f8sning. Prosjektert h\u00f8yde er 4,5m (0,8m h\u00f8yere enn eksisterende) og har overheng for \u00e5 styrke gjerdets ballfagerevne. Det blir p\u00e5montert 1,8m h\u00f8ye glassfelt i nedre del, iht st\u00f8yrapport fra Norconsult, mens \u00f8vre del f\u00e5r p\u00e5montert ballnett. Tverrendene vil bli noe forlenget iht \u00f8nske fra skolen. Ellers vil plassering av ny l\u00f8sning v\u00e6re tilsvarende dagens l\u00f8sning. (sm\u00e5 tilpasninger vil bli n\u00f8dvendig) Christi Krybbe regnes som nordens eldste grunnskoleskole og det har v\u00e6rt fokus p\u00e5 \u00e5 lage en l\u00f8sning som ikke forringer det historiske milj\u00f8et i og utenfor skolen, men samtidig utforme gjerdet slik at det utfyller de n\u00f8dvendige behovene for lek og opphold. Vi \u00f8nsker at st\u00f8yskjermen skal oppleves lett og subtilt. S\u00f8ylene er bundet sammen av st\u00e5lbuer, som g\u00e5r i dialog med det historiske milj\u00f8et og peker bl.a. mot bygningenes buede vinduer. Isteden for \u00e5 etterlikne eksisterende former direkte, rendyrkes den geometriske formen og skaper en formlig kontrast. I utformingen av st\u00f8yskjermen er det lagt vekt p\u00e5 at ny l\u00f8sning skal leses i sammenheng med eksisterende st\u00f8yskjerm og danne en helhet. Den nye st\u00f8yskjermen best\u00e5r derfor av lakkerte st\u00e5ls\u00f8yler og glassfelt, lik eksisterende st\u00f8yskjerm. St\u00e5l og glass vil, s\u00e5 langt det statisk lar seg gj\u00f8re, ha lik dimensjonering og utf\u00f8relse som dagens st\u00f8yskjerm p\u00e5 skoleg\u00e5rden. Byantikvaren: Byantikvaren, herunder Marianne Knutsen, har v\u00e6rt involvert i prosessen og deltatt p\u00e5 m\u00f8te den 30.juni 2023 og 7.feb 2024. Hun kjenner bakgrunn for prosjektet og har sett l\u00f8sningsforslag. Riksantikvaren: Christi Krybbe ligger i sonen for fredet bygrunn i Bergen sentrum. Ved etablering av ny st\u00f8yskjerm vil det bli n\u00f8dvendig \u00e5 forsterke fundamentet. For \u00e5 unng\u00e5 \u00e5 komme i konflikt med b\u00f8kehekken, har det blitt besluttet \u00e5 fundamentere seg innover skoleg\u00e5rden. For \u00e5 kartlegge dagens fundament og kvaliteten p\u00e5 massene, ble det foretatt pr\u00f8vegraving med overv\u00e5king av NiKU og med geoteknikker tilstede den 14.02.2023. Se vedlagt rapport. Eksisterende fundament best\u00e5r av en betongsokkel st\u00f8pt p\u00e5 en betongplate. R\u00e5dgivende ingeni\u00f8r fra Norconsult har prosjektert en l\u00f8sning der eksisterende betongsokkel rives, men eksisterende betongplate beholdes. Ny plate og tykkere sokkel st\u00f8pes deretter over eksisterende s\u00e5le. Se RIB-notat og tverrsnitt. Hensikten er \u00e5 unng\u00e5 konflikt med de historiske lagene i bakken og b\u00f8kehekken som g\u00e5r langs hele skoleg\u00e5rdens m\u00f8te med \u00d8vregaten. Riksantikvaren har innvilget s\u00f8knad om graving, basert p\u00e5 beskrevet metode. Se vedlagt vedtaksbrev. Byggegrense: Tiltaket er kun 7,5m fra veimitte til \u00d8vregaten (fv5342) og det er derfor s\u00f8kt Vesland fylkeskommune om dispensasjon fra byggegrense. De skriver f\u00f8lgende: (dokument vedlagt) Ettersom b\u00e5de tiltaket og fylkesvegen er regulert i reguleringsplan vil saken ikke g\u00e5 som en dispensasjon fra byggegrensen etter vegloven, men som en dispensasjon fra byggegrensen i reguleringsplanen etter plan- og bygningsloven. Det er derfor Bergen kommune som skal fatte vedtak i saken. Ettersom at ny st\u00f8yskjerm/ballnett skal plasseres likt som dagens spydspissgjerde har vi ikke merknad til tiltaket. \u00d8vrig: - Det er foretatt nabovarsling for naboer som ansees som relevante ift tiltakets synlighet. - Det er vurdert at det ikke er n\u00f8dvendig med grunnunders\u00f8kelse, da tiltaket skal fundamenteres grunt. Erfaringen fra pr\u00f8vegravingen var at det var nyere masser i det \u00f8verste sjikt. Med vennlig hilsen Arkitektgruppen CUBUS AS \u00d8ystein Gagnat, Arkitekt MNAL "
}