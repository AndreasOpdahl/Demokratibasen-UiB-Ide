{
  "dokument_id": "abfecd7d-859b-58d4-8901-2f5bfa5470c8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 76 fra Christian Haugen (FrP) om handlingsplan mot \u00e5pne russcener - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10927797/Svar-pa-skriftlig-sporsmal-nr-76-fra-Christian-Haugen-FrP-om-handlingsplan-mot-apne-russcener-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/120264-3 Saksbehandler: Rune Tj\u00f8svold Fra Dato: 23. august 2024 Byr\u00e5d for Svar p\u00e5 skriftlig sp\u00f8rsm\u00e5l nr. 76 fra Christian Haugen (FrP) om handlingsplan mot \u00e5pne russcener - Utvalg for helse og sosial 2024 Representanten Christian Haugen (FrP) har den 6. august 2024 sendt inn f\u00f8lgende skriftlige sp\u00f8rsm\u00e5l: I utkastet til ny handlingsplan mot \u00e5pne russcener som ble sendt ut p\u00e5 h\u00f8ring 25. juni 2024 med h\u00f8ringsfrist 25. august finnes det ikke beskrevet noe om testing av rusmidler og rustestingsutstyr. Utkast-Handlingsplan-mot-apne-rusomrader (bergen.kommune.no) NRK har skrevet om at Helsedirektoratet \u00f8nsker \u00e5 utf\u00f8re en pilot etter kopi av Foreningen Tryggere Ruspolitikk som per dags dato driver Norges eneste offentlige rusanalyse-tilbud. https://www.nrk.no/stor-oslo/helsedirektoratet-vil-teste-offentlig-rusanalyse-i-norske-storbyer- 1.16777140 Form\u00e5let er at brukere av ulovlige rusmidler kan teste innholdet for \u00e5 unng\u00e5 farlige stoffer, samt justere doser etter styrken p\u00e5 stoffet. Bergen kommune har uttrykt \u00f8nske om \u00e5 delta i en slik studie if\u00f8lge NRK sammen med Oslo, Trondheim, Stavanger og Troms\u00f8. Sp\u00f8rsm\u00e5l: 1. Hva er status p\u00e5 pilot-prosjektet til Helsedirektoratet og har Bergen s\u00f8kt om \u00e5 f\u00e5 delta? 2. Hvorfor er ikke rusanalyse som et tilbud for rusavhengige i handlingsplanen? Svar fra byr\u00e5den: Svar p\u00e5 sp\u00f8rsm\u00e5l 1: Bergen kommune ble, sammen med Stavanger, Oslo og Trondheim kommuner, invitert av Helsedirektoratet til et innledende informasjons-/dr\u00f8ftingsm\u00f8te som blant annet omhandlet en mulighet for iverksetting av nasjonalt pilotprosjekt om rusmiddelanalysetjenester. M\u00f8tet ble avhold i Trondheim den 13. feb. 2024. P\u00e5 m\u00f8tet ble det blant annet redegjort for rusmiddelanalysetjeneste i Trondheim, som er et samarbeid mellom Helse og overdoseteamet i Trondheim kommune og Avdeling for klinisk farmakologi (AFK) ved St. Olav Hospital. Rusmiddelanalysesamarbeidet i Trondheim fungerer slik at bruker leverer inn stoff til Helse og Overdoseteamet i Trondheim kommune n\u00e5r brukeren opplever virkningene av stoffene som merkelige/uvanlige. Helse og overdoseteamet formidler stoffet til AFK som forest\u00e5r analysen. Styrkegrad/renhetsgrad rapporteres ikke tilbake til bruker. Farlige stoffer f\u00e5r oppmerksomhet. Det varsles mellom samarbeidsetater og ut til brukergruppen n\u00e5r det dukker opp uvanlige/farlige stoffer. Med dagens praksis leveres substanser til analyse vanligvis et par ganger i m\u00e5neden. I m\u00f8tet ble det ogs\u00e5 presentert en vurdering av det juridiske handlingsrommet for rusmiddelanalysetjeneste av jurist ved Helsedirektoratet. Den juridiske konklusjonen var at et nasjonalt pilotprosjekt om rusmiddelanalyse m\u00e5 etableres som en fors\u00f8ksordning under overskriften \u00abutpr\u00f8vende behandling\u00bb (det er en egen nasjonal veileder for utpr\u00f8vende behandling) for \u00e5 sikre at tjenestene blir utf\u00f8rt i henhold til gjeldende regelverk. Etter det juridiske innlegget var det en etterf\u00f8lgende dialog i m\u00f8tet der det ble foresl\u00e5tt \u00e5 se p\u00e5 muligheten for fire regionale varianter for gjennomf\u00f8ring av piloter. Blant annet med forskjellige brukergrupper for \u00e5 dekke ulike helseperspektiv. Samtlige av de inviterte bykommunene uttrykte interesse for \u00e5 delta i et mulig storbysamarbeid omkring rusmiddelanalysetjeneste. Den foresl\u00e5tte fremdriften var at Helsedirektoratet i samarbeid med Senter for rus- og avhengighetsforskning (SERAF) skulle se p\u00e5 hvordan videre pilotering vil kunne rigges, herunder med f\u00f8lgeforskning. Helsedirektoratet skulle i tillegg kontakte Troms\u00f8 kommune for \u00e5 unders\u00f8ke mulig deltakelse. Involvering av laboratorier i tilh\u00f8rende de respektive helseregioner blir ogs\u00e5 viktig i det videre arbeidet. Bergen kommune har forel\u00f8pig ikke mottatt noen formell foresp\u00f8rsel om deltagelse i pilotprosjektet fra Helsedirektoratet. Det vil si at ulike betingelser og forventninger til de deltagende bykommunene i prosjektet ikke er kjent. Byr\u00e5den vil avvente til dette foreligger f\u00f8r det tas en endelig beslutning om deltagelse. Byr\u00e5den er imidlertid positivt innstilt og \u00f8nsker at Bergen kommune deltar i det videre samarbeidet omkring pilotprosjektet for rusmiddelanalysetjenester. Svar p\u00e5 sp\u00f8rsm\u00e5l 2: Handlingsplan mot \u00e5pne rusomr\u00e5der er en omr\u00e5deplan. Planen tar f\u00f8rst og fremst forseg ulike problemstillinger og belastninger knyttet til atferd og fremferd i det offentlige rom, og tiltak som kan bidra til \u00e5 l\u00f8se disse spesifikke utfordringene. Byr\u00e5den skal i h\u00f8st starte arbeidet med en ny temaplan om psykisk helse og rus i Bergen kommune. Rusmiddelanalysetjenester vil v\u00e6re et aktuelt tema for denne planen. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}