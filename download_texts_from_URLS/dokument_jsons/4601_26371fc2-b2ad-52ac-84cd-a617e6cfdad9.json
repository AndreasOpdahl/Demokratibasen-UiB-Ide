{
  "dokument_id": "26371fc2-b2ad-52ac-84cd-a617e6cfdad9",
  "doc_type": "case_attachment",
  "kommune": 4601,
  "tittel": "Kommentar til nabomerknad",
  "url": "https://bergen.kommune.no/politikere-utvalg/api/fil/bk360/11674789/Kommentar-til-nabomerknad",
  "tekst": "S\u00f8knad om bygging av st\u00f8ttemur for planering av hage. Som mange av de andre tomtene i Lokketovegen er v\u00e5r tomt skr\u00e5nende, og for bedre utnyttelse av hagen og lettere vedlikehold \u00f8nsker vi \u00e5 bygge en st\u00f8ttemur. Bruk av st\u00f8ttemurer for \u00e5 opparbeide omr\u00e5der som er anvendelige til hageform\u00e5l er vanlig i denne gaten og utf\u00f8rt p\u00e5 mange av eiendommene. St\u00f8ttemuren som vi \u00f8nsker \u00e5 bygge vil f\u00f8re til at vi f\u00e5r planert ut et omr\u00e5de som i dag er lite anvendelig og sv\u00e6rt tungholdt. Omr\u00e5det vil bli benyttet til hageform\u00e5l. Deler av muren vil komme mindre enn 4 m fra 182/303 (Laberg) og 182/303 (Aadnekvam) sine grenser og mindre enn 15 m fra kommunal vei. B\u00e5de Laberg og Aadnekvam har imidlertid samtykket til murens plassering og Bymilj\u00f8etaten har gitt dispensasjon fra avstand til kommunal vei. Eiere av 182/309 (Eiken/Byrknes) har levert merknader til nabovarselet (vedlegg Ql) og vi har f\u00f8lgende kommentarer til merknadene. -Tiltaket er i strid med naturgitte omgivelser og vil fremst\u00e5 som sv\u00e6rt dominerende i landskapet: Mange av tomtene i Lokketovegen ligger i skr\u00e5ende terreng og p\u00e5 mange av disse tomtene har man m\u00e5tte bygge st\u00f8ttemurer for \u00e5 kunne lage en utnyttbar hage. Eiken/Byrknes hevder at muren vil komme p\u00e5 toppen av en eksisterende mur. Dette er ikke riktig for muren som vi s\u00f8ker om \u00e5 bygge vil bli trukket ca. 1.5 meter i vest og ca. 2m i s\u00f8r innenfor eksisterende mur. Den nye muren vil dermed i helhet bli plassert p\u00e5 eksisterende naturlig terreng og tiltaket vil derfor v\u00e6re mye mindre enn det som hevdes av Byrknes/Eiken. Vi vil her ogs\u00e5 opplyse om at den omtalte eksisterende muren i sin tid ble bygget utelukkende for \u00e5 sikre terrenget etter fjellsprenging som ble utf\u00f8rt for \u00e5 gi naboeiendommer en ny og enklere tilkomstvei. P\u00e5 toppen av muren vil vi montere et \u00ab\u00e5pent\u00bb smijernsgjerde og vi mener at dette sammen med bruk av naturstein vil gi en utforming som passer godt inn i terrenget og ikke vil fremst\u00e5 som dominerende. -Anleggets plassering vil medf\u00f8re vesentlig ulempe med \u00f8kt innsyn til oppholdsrom og tap av sj\u00f8utsikt. Opparbeidet uteareal med terrasse og tilkomstvei vil ogs\u00e5 bli sterkt skadelidende: Vi mener at p\u00e5stander om tap av sj\u00f8utsikt ikke er riktig. Vi kan heller ikke se at v\u00e5rt tiltak vil f\u00f8re til at uteareal og terrasse (som etat for Byggesak ellers tidligere har p\u00e5pekt ikke er oms\u00f8kt (200610892/12, 03.05.2007)) vil bli sterkt skadelidende p\u00e5 grunn av \u00f8kt innsyn. Mur og planering av hage ligger i en del av hagen som det ikke er naturlig \u00e5 bruke som fast oppholdsomr\u00e5de og tiltaket vil ikke f\u00f8re til vesentlig mer innsyn enn det vi allerede har til deres eiendom (se vedlagt bilde som viser utsikt retning Byrknes /Eiken fra det oms\u00f8kte omr\u00e5det). Det er ogs\u00e5 uforst\u00e5ende for oss hvordan tiltaket p\u00e5 noen m\u00e5te kan v\u00e6re skadelidende for tilkomstvei, og Eiken/Byrknes har heller ikke sitt inngangsparti i n\u00e6rheten av den oms\u00f8kte muren. Vi vil ogs\u00e5 gj\u00f8re oppmerksom p\u00e5 at tiltakets plassering ikke er i konflikt med avstand til Byrknes/Eiken sin grense og at de naboer som er ber\u00f8rt av dette har samtykket til tiltaket. "
}