{
  "dokument_id": "338dbc4c-a3be-502b-9fd8-f80c545637cc",
  "doc_type": "case_attachment",
  "kommune": 4601,
  "tittel": "20. Statistikk til evalueringsrapporten.",
  "url": "https://bergen.kommune.no/politikere-utvalg/api/fil/bk360/8554541/20-Statistikk-til-evalueringsrapporten-",
  "tekst": " Bymilj\u00f8etaten Notat V\u00e5r referanse: 2023/51646-17 Saksbehandler: B\u00e5rd Dagestad Carlsen Dato: 27. juni 2023 Statistikk til evalueringsrapporten Feilparkeringsrapporter Innbyggere og tilreisende til Bergen kan rapportere inn feilparkering av elsparkesykler anonymt gjennom appen \u00abFeilparkering\u00bb. Appen er utviklet av Nivel AS og ble lansert under pilotprosjektet for regulering av elsparkesykler. Appen benytter telefonens lokasjon i rapportene, og sender meldingene direkte til kommunen og relevant operat\u00f8r. Bymilj\u00f8etaten betaler en lisensavgift til Nivel for et digitalt verkt\u00f8y hvor vi og operat\u00f8rene kan se og f\u00f8lge opp rapportene. Illustrasjonen under viser hvordan appen fungerer. Illustrasjon: Nivel Tabellen under viser antall rapporter gjennom feilparkeringsappen fordelt p\u00e5 tre tidsperioder. Nr. 1 er de siste tre m\u00e5nedene f\u00f8r oppstart av tillatelsesordningen, nr. 2 er de tre f\u00f8rste m\u00e5nedene av tillatelsesordningen, og nr. 3 er samme m\u00e5neder p\u00e5 \u00e5ret i tillatelsesperioden som i nr. 1. Periode Antall rapporter Turer per rapport Andel avvist Nr. 1 (01.03.22-31.05.22) 3065 366 n/a Nr. 2 (01.06.22-31.08.22) 1655 696 24,8 % Nr. 3 (01.03.23-31.05.23) 1225 748 41,5 % Antallet turer per feilparkeringsrapport er en indikator p\u00e5 hvor ordentlig elsparkesykler blir parkert. Tidsperiode nr. 1 er valgt ut fordi det var p\u00e5 dette tidspunktet at selskapene fikk p\u00e5 plass en funksjon som gj\u00f8r at man m\u00e5 ta et bilde av parkeringen sin for \u00e5 kunne avslutte turen. Denne funksjonen ga en merkbar positiv effekt p\u00e5 ryddighet. N\u00e5r denne perioden da sammenlignes med periode nr. 3 gir det et bedre bilde av effekten av tillatelsesordningen. Kommunen og operat\u00f8rene har mulighet til \u00e5 avvise en feilparkeringsrapport dersom meldingen viser en elsparkesykkel som ikke er feilparkert. Det kan f.eks. v\u00e6re kj\u00f8ret\u00f8y som ikke er en hindring eller som st\u00e5r i et omr\u00e5de som ikke er regulert som parkering forbudt. Som statistikken ovenfor viser, blir en stor andel av rapportene avvist. Kommunen ser over mange av disse rapportene. I noen tilfeller er det blitt avvist rapporter som ikke burde det. Det er ogs\u00e5 noen tvilstilfeller, men som regel er det gyldige avvisninger. Dette betyr at for periode nr. 3 vil ca. 40 % av rapportene ikke v\u00e6re faktiske feilparkeringer. I periode nr. 1 fulgte ikke operat\u00f8rene opp rapportene i samme grad som under tillatelsesordningen, og vi kan dermed ikke si hvor mange av rapportene som var faktiske feilparkeringer. Et forbehold med tallene er at siden appen er anonym vet ikke kommunen om flere/f\u00e6rre bruker den n\u00e5 enn tidligere. Dette vil ogs\u00e5 kunne p\u00e5virke resultatet. Overholdelse av antallsbegrensning i sonene jf. forskriftens \u00a7 8 I sone 1 gjelder en antallsbegrensning p\u00e5 totalt 900 kj\u00f8ret\u00f8y. Antallsbegrensningen i sone 2 er totalt 1500 kj\u00f8ret\u00f8y. Antallsbegrensningen er basert p\u00e5 daglige gjennomsnittstall og fordeles likt mellom utleierne som f\u00e5r tillatelse. Grafene under viser totalt antall kj\u00f8ret\u00f8y i sone 1 og 2. Sone 1: 1. juni \u2013 31. desember 2022. 1. januar \u2013 31. mai 2023. I l\u00f8pet av de f\u00f8rste m\u00e5nedene av tillatelsesperioden var det flere tilfeller av at antallsbegrensningen ble overskredet. Enkelte operat\u00f8rer telte antall kj\u00f8ret\u00f8y p\u00e5 ett tidspunkt i d\u00f8gnet, ikke daglige gjennomsnittstall slik forskriften legger opp til. Dette kombinert med mangelfull oppf\u00f8lging av antallet kj\u00f8ret\u00f8y resulterte i at grensen ble overskredet. Bymilj\u00f8etaten tok opp antallsbegrensningen med operat\u00f8rene, og siden da har ikke antallet oversteget grensen. Sone 2: 1. juni \u2013 31. desember 2022. 1. januar \u2013 31. mai 2023. Totalt antall kj\u00f8ret\u00f8y i sone 2 har aldri v\u00e6rt over antallsbegrensningen. "
}