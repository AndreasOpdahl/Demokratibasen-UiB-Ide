{
  "dokument_id": "fb0b17df-c2dd-5b92-ab8c-2ab36a777350",
  "doc_type": "case_attachment",
  "kommune": 4601,
  "tittel": "_ KLAGE-2023_17708-18 Stadfesting gnr 111 bnr 83 reguleringsplan klagesak 1322317_1_1",
  "url": "https://bergen.kommune.no/politikere-utvalg/api/fil/bk360/10496744/-KLAGE-2023-17708-18-Stadfesting-gnr-111-bnr-83-reguleringsplan-klagesak-1322317-1-1",
  "tekst": " V\u00e5r dato: V\u00e5r ref: 07.05.2024 2024/2018 Deres dato: Deres ref: EIENDOMSSELSKAPET KOKSTADVEIEN 10 AS Saksbehandler, innvalgstelefon Postboks 92 Kokstad Jorunn Fosse Fidjest\u00f8l, 5764 3156 5863 BERGEN Bergen kommune, gbnr. 111/83 - reguleringsplan Kokstaddalen Vi viser til klager fra Forum for natur og friluftsliv Hordaland, fra Tor Brekke vegne av Kokstadveien 10 AS. Videre viser vi til Bergen kommunes oversendelse av klagesaken til oss den 29.01.2024. Vedtak Statsforvalteren i Vestland stadfester Bergen kommunes reguleringsvedtak av 27.09.2023, sak 306/23. Sakens bakgrunn Vi forutsetter at partene er kjent med saksdokumentene og sakens tidligere behandling, men nevner f\u00f8lgende: Utsnittet til venstre viser plankartet med markering av hovedtema.1 Historikk Bergen bystyre vedtok reguleringsplan for Kokstaddalen i m\u00f8te den 22.06.2022 sak 183/22. Planens form\u00e5l er \u00e5 legge forholdene til rette for to st\u00f8rre industri- og lageromr\u00e5der fordelt p\u00e5 syv delfelt (BKB 1-7). Planen \u00e5pner for ca. 103.000 m2 BRA innenfor et planomr\u00e5de p\u00e5 ca. 386 daa. Utnyttelsesgraden er i hovedsak satt til maks %-BRA= 50 % inkludert parkering. Posten Bring er en 1 Illustrasjonen er sakset fra saksdokumentene. E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/13 hovedakt\u00f8r innenfor planomr\u00e5det, og \u00f8nsker \u00e5 samlokalisere sin virksomhet i regionen i en ny logistikkterminal (delfelt BKB1). BIR og BKK \u00f8nsker i tillegg \u00e5 etablere seg innen planomr\u00e5det med en ny energisentral basert p\u00e5 returvirke (delfelt BKB4). Utover de nevne akt\u00f8rene er det regulert for mindre og st\u00f8rre delfelt med form\u00e5l industri/lager (delfelt BKB, 5-7). Reguleringsplanen ble p\u00e5klaget av Forum for natur og friluftsliv Hordaland, Per Kaarb\u00f8, og ABO Plan & Arkitektur p\u00e5 vegne av eier av Kokstaddalen 2 og 4. Statsforvalteren behandlet klagesaken 08.05.2023, og opphevet reguleringsplanen. Begrunnelsen for opphevingen var mangler i kommunens begrunnelse, og manglende vurderinger etter naturmangfoldloven (nml.). Viktig for resultatet i saken var at r\u00f8dlisten var blitt oppdatert etter at naturmangfoldrapporten var utarbeidet, noe som p\u00e5virket statusen for naturmangfoldet i saken, slik at rapporten ikke lenger ga et riktig bilde av kunnskapsgrunnlaget. Saken slik den st\u00e5r for v\u00e5r behandling Bystyret vedtok p\u00e5 nytt planforslaget i m\u00f8te 27.09.2023, i sak 306/23. Planforslaget var det samme som ble vedtatt forrige gang, med noen endringer i bestemmelsene. Vedtaket ble kunngjort den 11.11.2023, med klagefrist satt til 3.12.2023. Vedtaket ble p\u00e5klaget av Forum for Natur og Friluftsliv Hordaland (FNF) og av eiendomsselskapet Kokstadveien 10 AS. Eiendomsselskapet Kokstadveien 10 AS er eier av gbnr. 114/238 og klaget p\u00e5 vedtaket 09.11.2023. De anf\u00f8rer at deres leietakere blir direkte negativt ber\u00f8rt hvis arealer mellom dagens fortau langs Kokstadveien og bygget i Kokstadveien 10 blir ytterligere redusert. Dette ber\u00f8rer eneste mulighet for tilgang til utstillingslokale for biler. Videre vil serveringsvirksomhet av hurtigmat/ferdigmat til bedrifter p\u00e5 Kokstad f\u00e5 problemer for sine kunder hvis arealet mellom bygget og fortauet langs Kokstadvegen blir redusert. Kokstadveien 10 vil derfor ikke akseptere ekspropriasjon av nevnte areal mellom bygget deres og dagens fortau. De viser ogs\u00e5 til at de ikke har blitt invitert til noen m\u00f8ter vedr. negative konsekvenser for deres eiendom ifm. mulig erverv av areal til utvidelse av Kokstadvegen. De kan heller ikke se at deres eiendom 114/238 er nevnt i pkt. 8.15, 8.16 og 8.17 i planforslaget. Forum for natur og friluftsliv Hordaland (FNF) klaget p\u00e5 vedtaket i brev av 03.12.2024. De mener at planvedtaket ikke oppfyller krav som stilles i naturmangfoldloven (nml) \u00a7\u00a7 8\u201312, jf. \u00a7 7, og mener at heller ikke kravene som stilles i forskrift om konsekvensutredninger \u00a7\u00a7 21\u201323 og \u00a7 28 er oppfylt i gjeldende planvedtak \u2013 i tillegg mener de at planvedtaket ikke oppfyller krav i forvaltningsloven \u00a7 17. De hevder at bruddene er s\u00e5pass mange og omfattende, og at de kan ha virket bestemmende p\u00e5 vedtakets innhold \u2013 der sistnevnte er s\u00e6rlig relevant for I/L2. De hevder derfor at reguleringsplanen m\u00e5 oppheves; enten hele planen eller den delen av reguleringsplanen som omfatter I/L2. I merknader av 15.04.2023 viser FNF til at Statsforvalteren i Rogaland 11.04.2024 har fremmet innsigelse mot reguleringsplan for nye Veav\u00e5gen barneskole. Her er s\u00e6rskilt trukket fram at bakgrunnen for innsigelsen er at alternativer til plassering ikke er vist til eller dr\u00f8ftet, noe de mener ogs\u00e5 er tilfellet i denne saken. FNF mener at det mangler reelle \u00f8kosystem-vurderinger i saken, og at det er uheldig at det bygges ned karbonrike areal. Side: 3/13 Bergen kommune behandlet klagene 29.01.2024, men s\u00e5 ikke grunn til \u00e5 ta klagene til f\u00f8lge. Saken ble deretter sendt hit for endelig avgj\u00f8relse. FNF har kommet med merknader til saken 14.02.2024, 15.04.2024 og 02.05.2024. Bergen kommune har kommet med uttalelse 25.04.2024, der de viser til tidligere innsendte dokumenter i saken. Rettsregler Generelt Etter plan- og bygningsloven (pbl.) \u00a7 12-12, jf. pbl. \u00a7 1-9 kan bystyrets vedtak om regulering p\u00e5klages. Departementet har delegert sin myndighet som klageinstans til Statsforvalteren. Det er bystyret som har det \u00f8verste ansvaret for planarbeidet i kommunen. Det ligger dermed til bystyret som kommunal planmyndighet \u00e5 fastlegge arealbruken i kommunen gjennom kommuneplanen og reguleringsplaner. Etter pbl. \u00a7 1-1 skal planarbeidet fremme lovens m\u00e5lsetting om b\u00e6rekraftig utvikling til beste for den enkelte, samfunnet og framtidige generasjoner. Fastlegging av arealbruken m\u00e5 bygge p\u00e5 en samfunnsmessig helhetsvurdering av hva som er den mest gunstigste bruksm\u00e5ten. I denne saken foreligger det ikke innsigelse fra offentlige myndigheter mot reguleringsvedtaket slik det er vedtatt av bystyret. Vilk\u00e5rene for at kommunen kan egengodkjenne planen er derfor til stede, jf. pbl. \u00a7 12-12, jf. \u00a7 12-13. Overordnede planer I kommuneplanens arealdel KPA 2018 er arealet avsatt til industri/kontor/lager, med noe mindre deler avsatt til landbruk-, natur- og friluftsliv (LNF-form\u00e5l). Planomr\u00e5det er ber\u00f8rt av hensynssone for naturmilj\u00f8 \u2013 viltomr\u00e5de, og ligger innenfor konsesjonsomr\u00e5de for fjernvarme og delvis innenfor gul flyst\u00f8ysone. Reguleringsvedtaket samsvarer ogs\u00e5 i hovedsak med gjeldende omr\u00e5dereguleringsplan for Kokstad Vest og Storrinden, plan 60820000, vedtatt av bystyret den 25.11.2015. Omr\u00e5deplanen viser det aktuelle arealet med industri- og lagerform\u00e5l, samt noe infrastrukturform\u00e5l og friluftsform\u00e5l. Begge feltene har likelydende bestemmelser i omr\u00e5dereguleringen, men det er ikke krav til samlet planlegging av disse. Fylkesveg Kokstadvegen og kommunal veg Kokstaddalen er regulert i omr\u00e5deregulering for Liland og Birkeland \u00f8vre, Kokstad \u00f8st, plan 61130000, vedtatt i 2020. Deler av disse veistrekningene omfattes av planforslaget. Naturmangfoldloven. Begrunnelse Form\u00e5let med Naturmangfoldloven (nml.) er at \u00abnaturen med dens biologiske, landskapsmessige og geologiske mangfold og \u00f8kologiske prosesser tas vare p\u00e5 ved b\u00e6rekraftig bruk og vern, ogs\u00e5 slik at den gir grunnlag for menneskenes virksomhet, kultur, helse og trivsel, n\u00e5 og i fremtiden, ogs\u00e5 som grunnlag for samisk kultur\u00bb, jf. lovens \u00a7 1. I nml. \u00a7\u00a7 8-12 er det gitt anvisning p\u00e5 en rekke milj\u00f8prinsipper som skal hensyntas ved offentlige beslutninger: \u2022 \u00a7 8 stiller krav til kunnskapsgrunnlaget som ligger til grunn for beslutningene \u2022 \u00a7 9 oppstiller et \u00abf\u00f8re-var-prinsipp\u00bb Side: 4/13 \u2022 \u00a7 10 sier at p\u00e5virkningen p\u00e5 et \u00f8kosystem skal vurderes ut fra den \u00absamlede belastningen\u00bb systemet er eller vil bli utsatt for \u2022 \u00a7 11 bestemmer at tiltakshaver skal b\u00e6re kostnadene ved \u00e5 hindre eller begrense naturskadene ved tiltaket \u2022 \u00a7 12 krever at man fors\u00f8ker \u00e5 unng\u00e5 eller begrense skadene p\u00e5 naturmangfoldet gjennom valg av driftsmetoder, teknikk og lokalisering Det f\u00f8lger av nml. \u00a7 7 f\u00f8rste punktum at prinsippene i \u00a7\u00a7 8-12 skal legges til grunn som retningslinjer ved ut\u00f8ving av offentlig myndighet. I andre punktum heter det videre at \u00abvurderingen etter f\u00f8rste punktum skal fremg\u00e5 av beslutningen\u00bb. Dav\u00e6rende Milj\u00f8verndepartementet kom 06.10.2011 med en uttalelse om hvordan saker som omhandler plan- og bygningsloven og naturmangfoldloven skal behandles.2 Her fremkommer det at \u00abjo mer og verdifullt naturmangfold som ber\u00f8res, desto grundigere m\u00e5 saken vurderes etter loven\u00bb. Videre fremkommer f\u00f8lgende om interesseavveiningen ved beslutninger etter plan- og bygningsloven: \u00abAlle planvedtak etter plan- og bygningsloven bygger p\u00e5 en interesseavveining. Hvilken vekt prinsippene i \u00a7\u00a7 8-12 i naturmangfoldloven, sammen med forvaltningsm\u00e5lene i \u00a7 4 og \u00a7 5 blir tillagt i denne avveiningen, avhenger av hvilke naturmangfoldverdier som finnes, i hvilket omfang de vil bli ber\u00f8rt og av andre hensyn i saken. For \u00e5 sikre mest mulig ensartet forvaltning i tr\u00e5d med prinsippene, kreves det i \u00a7 7 i naturmangfoldloven at vurderingen og vektleggingen av prinsippene skal framg\u00e5 av beslutningen. Det inneb\u00e6rer en plikt til \u00e5 synliggj\u00f8re hvordan prinsippene er vurdert i den enkelte sak, i hvilken grad de er relevante, og hvilken vekt de er tillagt. Dersom planvedtaket ber\u00f8rer naturtyper som er truet eller n\u00e6rt truet p\u00e5 Norsk R\u00f8dliste for arter 2010 eller verdifulle arter Norge har et s\u00e6rlig ansvar for, skal prinsippene i \u00a7\u00a7 8-12 tillegges st\u00f8rre vekt.\u00bb Kravene som stilles til vurdering etter naturmangfoldloven \u00a7\u00a7 8-12 utgj\u00f8r et tillegg til de generelle krav som stilles til begrunnelse av enkeltvedtak i forvaltningsloven \u00a7\u00a7 24 og 253. V\u00e5r vurdering Klagerett Det f\u00f8lger av fvl. \u00a7 28 at enkeltvedtak kan p\u00e5klages innen klagefristen av en part eller andre med rettslig klageinteresse i saken. Klagene er kommet innen fristen. Vedtaket er bl.a. p\u00e5klaget av Forum for Natur og Friluftsliv Hordaland (FNF). FNF er et samarbeidsforum for natur- og friluftslivsorganisasjoner i Hordaland, som arbeider for \u00e5 ta vare p\u00e5 natur- og friluftsinteressene i det tidligere fylket. Vi legger til grunn at FNF er en naturlig representant for frilufts- og naturinteressene som n\u00f8dvendigvis vil bli ber\u00f8rt av reguleringsvedtaket. Sp\u00f8rsm\u00e5let om det foreligger rettslig klageinteresse for organisasjonen er n\u00e6rmere vurdert i tidligere vedtak i denne saken. Vi vurderer det ogs\u00e5 i denne saken slik at FNF har rettslig klageinteresse, slik at vilk\u00e5rene for \u00e5 behandle klagen deres er oppfylt, jf. fvl. \u00a7 28. 2 Planjuss 1/2012 side 4, https://www.regjeringen.no/no/dokument/dep/kdd/nyhetsbrev- frakmd/planjuss/planjuss-12012/id669326/ 3 Inge Lorange Backer, Naturmangfoldloven Kommentarutgave (2010) s. 86 Side: 5/13 Klagen fra Eiendomsselskapet Kokstadveien 10 AS, gbnr. 114/238 Planen medf\u00f8rer at arealer mellom dagens fortau langs Kokstadveien og bygget i Kokstadveien 10 reduseres. Kokstadveien 10 klager p\u00e5 planvedtaket, og vil ikke akseptere ekspropriasjon av arealet mellom bygget deres og dagens fortau. En reguleringsplan stifter ikke noen rett for utbyggere til \u00e5 gjennomf\u00f8re tiltak i strid med private rettigheter. Reguleringsplanen har ingen virkning for etablerte eiendoms- og bruksrettigheter, og det blir utbyggeren selv som f\u00e5r risikoen for at han eller hun har rett til \u00e5 gjennomf\u00f8re et tiltak. Reguleringsplanen gir samtidig hjemmel for ekspropriasjon, jf. plan- og bygningsloven \u00a7\u00a7 12-4 fjerde ledd og 16-2 f\u00f8rste ledd, og rett til innl\u00f8sning eller erstatning etter plan- og bygningsloven kap. 15. Den som eventuelt f\u00e5r sine rettigheter krenket, m\u00e5 alts\u00e5 t\u00e5le at kommunen styrer arealbruken gjennom en lovlig vedtatt reguleringsplan, men kan ha krav p\u00e5 erstatning dersom vilk\u00e5rene for dette er oppfylte. Vi g\u00e5r ikke n\u00e6rmere inn p\u00e5 dette. Vi kan derfor ikke se at reduksjon av dette arealet kan medf\u00f8re at reguleringsplanene er ugyldig. Klagerne kan heller ikke se at deres eiendom 114/238 er nevnt i pkt. 8.15, 8.16 og 8.17 i planforslaget. Disse punktene i planbeskrivelsen skal beskrive juridiske og \u00f8konomiske konsekvenser for kommunen, konsekvenser for n\u00e6ringsinteresser og konsekvenser for naboer. Vi ser at eiendommen ikke er s\u00e6rskilt nevnt i planbeskrivelsen, men oppgraderingen av krysset er beskrevet i planbeskrivelsen side 67-69. Vi forst\u00e5r utbyggers tilsvar til klagen slik at planen legger opp til en midlertidig l\u00f8sning med et redusert utbyggingsalternativ hvor dagens fortau benyttes s\u00f8r og nord for krysset Kokstadvegen/Kokstaddalen, forbi Kokstaveien 10, i p\u00e5vente av at fremtidig sykkelvei med fortau bygges, jf. planbeskrivelsen side 69. Det er derfor usikkert om og n\u00e5r arealet faktisk vil bli redusert. Det g\u00e5r fram av saken at det som anf\u00f8res i klagen ogs\u00e5 har v\u00e6rt gjenstand for merknad. I merknadsskjemaet har kommunen vist til at det vil bli avholdt m\u00f8te der konsekvensene for eiendommene vil bli gjennomg\u00e5tt. Kokstadveien 10 AS viser imidlertid til at de ikke har blitt invitert til noen m\u00f8ter om negative konsekvenser for deres eiendom i forbindelse med mulig erverv av areal til utvidelse av Kokstadvegen. Vi har forst\u00e5else for at et slikt m\u00f8te ville v\u00e6re \u00f8nskelig. Privatpersoner har likevel ikke noe krav p\u00e5 styring av planprosessen utover det som f\u00f8lger av plan- og bygningslovens regler i kapittel fem om medvirkning, og \u00a7\u00a7 12-8 til 12-10 om behandling av planforslag. Selv om klagerne kunne ha hatt interesse i \u00e5 delta direkte i m\u00f8ter mv., m\u00e5 en derfor akseptere \u00e5 f\u00e5 kunnskap gjennom saksdokument p\u00e5 annen m\u00e5te. Vi har kommet til at dette ikke utgj\u00f8r noen saksbehandlingsfeil, og at kravet til medvirkning er ivaretatt. Vi viser videre til at det er bystyret som er ansvarlig for \u00e5 avgj\u00f8re hvilket areal som skal inng\u00e5 i planen, og hva disse arealene skal brukes til, jf. plan- og bygningsloven \u00a7 12-12. Kommunen har generelt stor frihet til \u00e5 vurdere arealbruken, og det skal sv\u00e6rt mye til for at kommunens konkrete vurderinger blir overpr\u00f8vde i plansaker som ikke utl\u00f8ser innsigelse. Ut fra det som er nevnt over, vurderer Statsforvalteren det slik at planen n\u00e5r det gjelder denne eiendommen har v\u00e6rt gjenstand for en demokratisk prosess, der sektormyndigheter og ber\u00f8rte parter har f\u00e5tt anledning til \u00e5 medvirke. Vi kan ikke se at kommunen i planprosessen har brutt saksbehandlingsreglene eller andre regler i plan- og bygningsloven n\u00e5r det gjelder denne eiendommen. Vi har heller ikke funnet at kommunen har tatt usaklige hensyn i vurderingen av arealbruken for denne eiendommen. Klagen har ikke f\u00f8rt fram. Gjennomf\u00f8ring av planen og eventuell ekspropriasjon er ikke en del av plansaken, og anf\u00f8rsler om dette blir derfor ikke behandlet her. Side: 6/13 Klagen fra FNF Forum for natur og friluftsliv har vist til at prinsippene i naturmangfoldloven \u00a7\u00a7 8-12, jf. \u00a7 7, er mangelfullt vurdert. Nml. \u00a7 7 krever at forvaltningsorganet som har vedtakskompetanse, her: bystyret, selv gj\u00f8r en selvstendig vurdering av hvordan prinsippene i \u00a7\u00a7 8-12 gj\u00f8r seg gjeldende. Prinsippene i \u00a7\u00a7 8-12 gjelder mer enn bare sakens opplysning. De har ogs\u00e5 betydning for selve avveiningen som finner sted ved avgj\u00f8relsen. Kravet i nml. \u00a7 7 gjelder ikke bare at det skal fremg\u00e5 hvordan de aktuelle prinsippene er vurdert, men ogs\u00e5 hvilken vekt de skal ha4. Dette rettslige utgangspunktet er blant annet ogs\u00e5 kommet til uttrykk i Sivilombudets uttalelse i sak 2022/3102. Vi har gjort en vurdering av sakens utredning, og hvordan prinsippene i naturmangfoldloven er vurdert i saken. Opplysning av saken. Konsekvensutredning. Kunnskapsgrunnlag etter naturmangfoldloven \u00a7 8. Fvl. \u00a7 17 sier at saken skal v\u00e6re s\u00e5 godt opplyst som mulig f\u00f8r vedtak treffes. Kravet gjelder ogs\u00e5 ved v\u00e5r behandling av saken som klageinstans, jf. fvl. \u00a7 33. For plansaker er n\u00e6rmere utredningskrav konkretiserte i plan- og bygningsloven kapittel 4. Kravene til konsekvensutredning (KU) for detaljreguleringsplaner f\u00f8lger av plan- og bygningsloven \u00a7 12-10 f\u00f8rste ledd siste setning, jf. \u00a7 4-2 med tilh\u00f8rende forskrift (KU-forskriften). Det er ikke krav om KU der det konkrete tiltaket er utredet i tidligere plan, og der reguleringsplanen er i samsvar med denne tidligere planen, jf. KU-forskriften \u00a7 6 bokstav b. Som nevnt over, s\u00e5 bygger reguleringsplanen p\u00e5 omr\u00e5dereguleringsplan for Kokstad Vest og Storrinden, plan 60820000, vedtatt av bystyret den 25.11.2015. Etter nml. \u00a7 8 skal offentlige beslutninger som ber\u00f8rer naturmangfoldet s\u00e5 langt det er rimelig bygge p\u00e5 vitenskapelig kunnskap om arters bestandssituasjon, naturtypers utbredelse og \u00f8kologiske tilstand, samt effekten av p\u00e5virkninger. Kravet til kunnskapsgrunnlaget skal st\u00e5 i et rimelig forhold til sakens karakter og risiko for skade p\u00e5 naturmangfoldet. I Klima- og milj\u00f8departementets veileder om naturmangfoldloven kapittel II punkt 6.6.3 sies f\u00f8lgende om forholdet mellom kravet til konsekvensutredning og kravene etter naturmangfoldloven: \u00abEtter at denne [konsekvensutrednings-] prosessen er ferdig, kan man som den klare hovedregel legge til grunn at utredningen oppfyller kunnskapsgrunnlag i \u00a7 8. Noen ganger trekker prosjekter ut i tid og konsekvensutredningen blir gammel. KU-regelverket gir ikke grunnlag for \u00e5 p\u00e5legge tiltakshaver eller forslagsstiller \u00e5 vurdere om kunnskapsgrunnlaget kan ha endret seg etter at konsekvensutredningen ble gjennomf\u00f8rt. Naturmangfoldloven \u00a7 8 p\u00e5legger imidlertid offentlige myndigheter \u00e5 legge til grunn eksisterende kunnskapsgrunnlag p\u00e5 tidspunktet for avgj\u00f8relsen. I slike tilfeller m\u00e5 dermed myndighetene selv unders\u00f8ke om det har skjedd endringer.\u00bb Kunnskapsgrunnlaget om naturmangfold er blitt oppdatert etter at planvedtaket ble opphevet. Opus har utarbeidet revidert naturmangfoldrapport datert 26.06.2023, og lagt fram en redegj\u00f8relse, datert 27.06.2023, for hva som er endret i kunnskapsgrunnlaget. 4 Jf. Ot.prp.nr.52 (2008\u20132009) s. 378 Side: 7/13 Den reviderte naturmangfoldrapporten side 12 beskriver hvilket grunnlag rapporten bygger p\u00e5: \u00abPlanomr\u00e5det er befart av biolog f\u00f8lgende datoer: 26.9.2017, 30.10.2019, 23.5.2021, 15.6.2021 og 17.6.2021. I tillegg er resultater fra en befaring 3.11.2022 bakt inn i rapporten, likes\u00e5 registreringer gjort av biolog Gunvar Mikkelsen 16. juni 2022 og 23. juni 2023, i forbindelse med klagesak fra Forum for natur og friluftsliv (FNF) Hordaland.\u00bb Redegj\u00f8relsen fra Opus sier f\u00f8lgende om hva endringene i rapporten i hovedsak g\u00e5r ut p\u00e5: \u00abNy kunnskap som ikke var en del av det opprinnelige beslutningsgrunnlaget, er: - \u00c5tte r\u00f8dlistearter (som f\u00f8lge av oppdatert r\u00f8dliste) ber\u00f8res av planforslaget, bare tre av disse er knyttet til skogsdelen av omr\u00e5det. - To arter som er observert utover registreringer i Artskart: kysthumle (NT \u2013 n\u00e6r truet) og planten myrklegg (LC \u2013 livskraftig/vanlig art). - Myr er n\u00e6rmere beskrevet og vurdert mht. naturtype. Ingen r\u00f8dlistede naturtyper funnet. Alle nye moment og endringer i forutsetninger er innarbeidet i nml-vurderingen, og er n\u00e5 med p\u00e5 \u00e5 danne grunnlaget for vurderinger. Det oppdaterte kunnskapsgrunnlaget har ikke f\u00f8rt til vesentlige endringer i vurderingene.\u00bb Sp\u00f8rsm\u00e5let blir etter dette om kunnskapsgrunnlaget n\u00e5 er tilstrekkelig til \u00e5 gj\u00f8re vedtak i plansaken. Hovedregelen er at naturmangfoldloven \u00a7 8 stiller krav om \u00e5 vurdere eksisterende kunnskap, og stiller ikke krav om innhenting av ny kunnskap, dette kan bare kreves unntaksvis. Statsforvalteren har kommet til at naturmangfoldrapporten n\u00e5 gj\u00f8r rede for eksisterende kunnskap om naturmangfoldet, og at manglene som ble p\u00e5pekt om framstillingen av den eksisterende kunnskapen n\u00e5 er rettet opp. Sp\u00f8rsm\u00e5let er videre om saken tilsier at det kreves ytterligere innhenting av kunnskap for omr\u00e5det. Det f\u00f8lger av naturmangfoldloven \u00a7 8 f\u00f8rste ledd siste setning at \u00ab[k]ravet til kunnskapsgrunnlaget skal st\u00e5 i et rimelig forhold til sakens karakter og risiko for skade p\u00e5 naturmangfoldet.\u00bb If\u00f8lge veileder fra departementet5 skal man i en rimelighetsvurdering blant annet vurdere de potensielle effektene p\u00e5 naturmangfoldet, om det er indikasjoner p\u00e5 at man mangler kunnskap, omfanget av og verdien av tiltaket (\u00f8konomien i prosjektet), kostnadene ved innhenting av ny kunnskap og hvor mye kunnskap som allerede foreligger/er innhentet. Basert p\u00e5 disse momentene vil innhenting av ny kunnskap s\u00e6rlig v\u00e6re aktuelt ved tiltak med et visst skadepotensial der det foreligger indikasjoner p\u00e5 at tiltaket vil f\u00e5 negative konsekvenser for n\u00e6rmere angitt truet natur. FNF har hevdet i sin klage at kunnskapsgrunnlaget fremdeles ikke er godt nok: \u00abEtter v\u00e5r mening er det fortsatt til dels store mangler ved kunnskapsgrunnlaget. Manglene g\u00e5r b\u00e5de p\u00e5 overordnet konklusjon om omr\u00e5dets verdi for naturmangfold, det g\u00e5r p\u00e5 verdien som myrer \u2013 s\u00e6rlig myrer med vannspeil \u2013 har for bl.a. insekt- og fuglefauna i omr\u00e5det (herunder ogs\u00e5 dokumenterte r\u00f8dlistede arter), i tillegg til manglende kunnskap om h\u00f8nsehauk (s\u00e5rbar), og 5 Klima- og milj\u00f8departementets veileder om naturmangfoldloven kapittel II punkt 6.6.1 Side: 8/13 generelt p\u00e5 feil formuleringer n\u00e5r naturmangfoldet i omr\u00e5det beskrives (dvs. en systematisk spr\u00e5klig devaluering av naturverdiene). Det er ogs\u00e5 feil i planbeskrivelse og notat bl.a. n\u00e5r det gjelder forekomster av r\u00f8dlistede arter.\u00bb Opus har 21.12.2023 kommet med tilsvar til klagen. For fullstendig framstilling og spesifiserte klagepunkt og tilsvar til disse, viser vi til klagen og tilsvaret i sin helhet, og n\u00f8yer oss med \u00e5 knytte noen kommentarer til klagen og tilsvaret i det f\u00f8lgende. N\u00e5r det gjelder kystfuruskog er vi enige med Opus i at det er norsk r\u00f8dliste som skal brukes for \u00e5 vurdere naturmangfoldet, noe som er gjort. For myrer er det avgj\u00f8rende etter Statsforvalterens oppfatning at naturtypen og naturmangfoldet er beskrevet i rapporten, og at presisering av hvilke myrer som har vannspeil, ikke er avgj\u00f8rende. Vi ser at Opus har presisert ogs\u00e5 at det ikke var tilsiktet, men beror p\u00e5 en feil, at en setning om \u00f8yenstikkere og andre insekt var falt ut av den reviderte naturmangfoldrapporten. Statsforvalteren ser at kysthumle og myrklegg er beskrevet i revidert naturmangfoldrapport. Det presiseres der at kysthumle er n\u00e6r truet, og at myrklegg er en livskraftig art. Kysthumle kommenteres n\u00e6rmere i tilsvaret til klagen, der det blant annet p\u00e5pekes at myrklegg ikke er en s\u00e6rskilt viktig art for kysthumla, som er \u00abpollengeneralist\u00bb, og at landskapet i planomr\u00e5det med mye skog, er et atypisk omr\u00e5de for kysthumla, som if\u00f8lge artsdatabanken er sterkt bundet til det \u00e5pne kystlandskapet. Det blir ogs\u00e5 presisert at purpurlyng ikke er registrert i myr, men i et h\u00f8ydeparti, ogs\u00e5 beskrevet i naturmangfoldrapporten. Vi ser at artene gulspurv, granmeis, gr\u00f8nnfink og h\u00f8nsehauk er n\u00e6rmere kommentert i tilsvaret til klagen. Vi ser ogs\u00e5 at det er noe uenighet om hva som er tilstrekkelig kunnskapsgrunnlag, og hvor stor verdien av dette er. Opus avslutter sitt tilsvar med f\u00f8lgende: \u00abDet synes imidlertid \u00e5 v\u00e6re en faglig uenighet mellom oss og klager om hvor verdifullt naturmangfold som ber\u00f8res. Av klagen s\u00e5 synes det \u00e5 fremg\u00e5 at klager er av den oppfatning at naturmangfoldet i planomr\u00e5det er sv\u00e6rt verdifullt, og at utredningene som er gjort derfor ikke er tilstrekkelig grundig. V\u00e5r faglige vurdering, basert p\u00e5 de kartlegginger som er gjort og slik det er gjort rede for i rapporten, er at naturmangfoldet i ber\u00f8rte omr\u00e5der, i stor grad er \u00abordin\u00e6rt\u00bb. Dette skrives med tanke p\u00e5 de forutsetningene naturmangfoldvurdering utarbeides under, hvilket er \u00e5 legge vekt p\u00e5: r\u00f8dlistearter, r\u00f8dlistede naturtyper, verneomr\u00e5der, utvalgte naturtyper, prioriterte arter, fredete arter samt fremmedarter. Ut ifra disse forutsetningene kan ikke naturmangfoldet i Kokstaddalen betegnes som spesielt verdifullt og dette f\u00e5r dermed igjen betydning for hvor detaljert naturmangfoldrapporten b\u00f8r v\u00e6re. Vi understreker at det er \u00e5penbart at inngrepet vil ha stor betydning for naturen i omr\u00e5det, da tiltaket inneb\u00e6rer fysisk nedbygging av store naturomr\u00e5der, inkludert myrforekomster. Dette fremg\u00e5r klart av naturmangfoldvurderingen. Vi mener at saken \u2013 i sum \u2013 er grundig belyst, ogs\u00e5 med tanke p\u00e5 det store omfanget av tiltaket.\u00bb Kommunen har tatt tydelig stilling til kunnskapsgrunnlaget. I byr\u00e5dets framstilling av 05.09.2023 side 7 og 8 redegj\u00f8res det for, og konkluderes med at byr\u00e5det vurderer kunnskapsgrunnlaget som tilstrekkelig, og at kravet til kunnskapsgrunnlag i naturmangfoldloven \u00a7 8 dermed er oppfylt. Videre framg\u00e5r det av fagetatens vurdering i fagnotat av 24.01.2024 side 16, og av kommunens oversendelsesbrev i klagesaken, side 14, at kunnskapsgrunnlaget er godt og i tr\u00e5d med naturmangfoldloven \u00a7 8. Side: 9/13 Statsforvalteren har vurdert kunnskapsgrunnlaget, ogs\u00e5 i lys av klagepunktene som hevder at dette ikke er tilstrekkelig. Vi har kommet til at kunnskapsgrunnlaget som er redegjort for i revidert naturmangfoldrapport, redegj\u00f8relse for denne og presiseringene i tilsvaret til klagen, gir et tilstrekkelig kunnskapsgrunnlag for vurdering etter naturmangfoldloven. Vi har konkludert med at det ikke er krav til ytterligere unders\u00f8kelser for \u00e5 \u00f8ke kunnskapsgrunnlaget i denne saken, og at kravet til kunnskapsgrunnlag i naturmangfoldloven \u00a7 8 dermed er oppfylt. F\u00f8re var-prinsippet, naturmangfoldloven \u00a7 9 Det g\u00e5r fram av saksframstillingen at byr\u00e5det regner saken som godt nok opplyst og kunnskapsgrunnlaget som godt nok, og at de avb\u00f8tende tiltakene som er avklart, gj\u00f8r at f\u00f8re var- prinsippet er fulgt. Som kommunen sier, s\u00e5 er det vanskelig \u00e5 unng\u00e5 at det er en viss usikkerhet om kunnskapsgrunnlaget. Statsforvalteren har etter en samlet vurdering kommet til at kunnskapsgrunnlaget er tilstrekkelig, og har konkludert med at f\u00f8re var-prinsippet er ivaretatt i tilstrekkelig grad. Naturmangfoldloven \u00a7 10 Naturmangfoldloven \u00a7 10 legger opp til at en p\u00e5virkning av et \u00f8kosystem skal vurderes ut fra den samlede belastning som \u00f8kosystemet er eller vil bli utsatt for. Statsforvalteren ser av saksframstillingen at kommunen har sett planen i en st\u00f8rre sammenheng, b\u00e5de ut fra naturmangfoldet i omr\u00e5det, og ut fra et generelt klimaperspektiv: \u00abAv rapporten kommer det frem at utbyggingen vil gi tap av eksisterende flora og fauna, samt at en stor del av gr\u00f8ntomr\u00e5det/viltomr\u00e5det ved Storrinden, og livsmilj\u00f8et for planter og dyr i omr\u00e5det vil forringes. Kokstad er et n\u00e6ringsomr\u00e5de som over lang tid er gradvis utviklet, p\u00e5 bekostning av ur\u00f8rt natur. Hele Storrinden har derfor v\u00e6rt gjenstand for en \u00abbit-for-bit\u00bb nedbygging, og gr\u00f8ntomr\u00e5det er i sum redusert i st\u00f8rrelse. Det konkluderes likevel med at gjenv\u00e6rende gr\u00f8ntomr\u00e5de vil v\u00e6re tilstrekkelig stort til \u00e5 kunne ivareta funksjonen som leveomr\u00e5de b\u00e5de for hjort, annet vilt, fugl og insekter.\u00bb ... \u00abI tilfeller der vedtatte politiske m\u00e5lsetninger kommer i konflikt med tidligere vedtak m\u00e5 kommunen som planmyndighet ta vanskelige valg. I dette tilfellet kommer ambisjoner om klimagassreduksjon og ivaretakelse av naturomr\u00e5der i konflikt med interesser i sentrale utbyggingsomr\u00e5der og tidligere vedtak i omr\u00e5deregulering og kommuneplan. I sitt svar til Naturvernforbundets merknad til offentlig ettersyn skriver forslagstiller blant annet: \u00abDet er liten tvil om at nedbyggingen av store skogs- og myromr\u00e5der f\u00f8rer til store utslipp av CO2 og generelt negative konsekvenser for myr i omr\u00e5det. Men tiltaket det tilrettelegges for, Posten, er et samfunnsnyttig tiltak som i dag beslaglegger areal i sentrale str\u00f8k for byutvikling.\u00bb Statsforvalteren har etter dette konkludert med at planen er vurdert ut fra samlet belastning, og at prinsippet i naturmangfoldloven \u00a7 10 har v\u00e6rt fulgt i vurderingen. Naturmangfoldloven \u00a7\u00a7 11 og 12 Naturmangfoldloven \u00a7 11 sl\u00e5r fast at tiltakshaveren skal dekke kostnadene ved avb\u00f8tende tiltak, og \u00a7 12 setter krav til driftsmetoder og teknikk. Side: 10/13 Reguleringsbestemmelsene \u00a7\u00a7 2.6.2 og 2.11 sikrer at eksisterende jordsmonn og vegetasjon bevares, og at stedegen vegetasjon skal brukes ved beplantning i omr\u00e5det. Fremmede arter skal fjernes. Videre forbys oppstart av sprengingsaktivitet i hekkeperioden fra april til juni. Det ble ogs\u00e5 gjort en endring av bestemmelse \u00a7 2.2.3 for \u00e5 \u00e5pne for at arealer som ikke tas i bruk til lagring, kj\u00f8reveg eller parkering ogs\u00e5 kan bevares som gr\u00f8ntareal. I det opprinnelige forslaget var det bare \u00e5pnet for at slike arealer skulle opparbeides som gr\u00f8ntareal. Endringen vil ivareta muligheten til \u00e5 bevare naturlige gr\u00f8nne \u00f8yer i byggeomr\u00e5det. Statsforvalteren har kommet til at prinsippet om at tiltakshaveren skal dekke avb\u00f8tende tiltak, er fulgt, og at bestemmelsene ogs\u00e5 sikrer at driftsmetoder og teknikk som er mer sk\u00e5nsom for milj\u00f8et. Interesseavveiningen Som nevnt over, s\u00e5 inneb\u00e6rer kravet i naturmangfoldloven \u00a7 7 ikke bare at det skal fremg\u00e5 hvordan de aktuelle prinsippene er vurdert, men ogs\u00e5 hvilken vekt de skal ha. Kommunen har sagt f\u00f8lgende om de motstridende interessene: I tilfeller der vedtatte politiske m\u00e5lsetninger kommer i konflikt med tidligere vedtak m\u00e5 kommunen som planmyndighet ta vanskelige valg. I dette tilfellet kommer ambisjoner om klimagassreduksjon og ivaretakelse av naturomr\u00e5der i konflikt med interesser i sentrale utbyggingsomr\u00e5der og tidligere vedtak i omr\u00e5deregulering og kommuneplan. I sitt svar til Naturvernforbundets merknad til offentlig ettersyn skriver forslagstiller blant annet: \u00abDet er liten tvil om at nedbyggingen av store skogs- og myromr\u00e5der f\u00f8rer til store utslipp av CO2 og generelt negative konsekvenser for myr i omr\u00e5det. Men tiltaket det tilrettelegges for, Posten, er et samfunnsnyttig tiltak som i dag beslaglegger areal i sentrale str\u00f8k for byutvikling.\u00bb Ivaretakelse av natur er et av de mest sentrale grepene vi kan gj\u00f8re som arealmyndighet i m\u00f8te med klimakrisen. Det er et av f\u00e5 tiltak som b\u00e5de har god effekt i forhold til klimatilpassing, klimagassutslipp og for \u00e5 dempe negative effekter p\u00e5 planter og dyr som f\u00f8lge av klimaendringer. Med bakgrunn i byr\u00e5dsplattformens fokus p\u00e5 klimatiltak, bystyrets erkl\u00e6ring av klimakrise og nasjonale forpliktelser p\u00e5 dette feltet er det etter byr\u00e5dets vurdering kritisk \u00e5 hindre un\u00f8dig nedbygging av natur. Vedtak av denne reguleringsplanen er en viktig brikke i utviklingen av Dokken og Mindemyren, hvor Posten/Bring har store eiendommer i dag. For \u00e5 kunne realisere den kompakte og attraktive byen som er vedtatt som et overordnet m\u00e5l i KPS, m\u00e5 vi flytte arealkrevende virksomhet fra disse omr\u00e5dene til arealer som er dominert i dag av natur og gr\u00f8nne verdier. Effekten av \u00e5 fortette byn\u00e6re str\u00f8k undergraves om man ikke samtidig strammer inn arealbruken i mindre sentrale deler. Dette er et arbeid som ble p\u00e5begynt i ved vedtak av gjeldende KPA og som byr\u00e5det mener m\u00e5 videref\u00f8res i neste KPA.\u00bb ....... \u00abSamtidig er det en tydelig interessekonflikt mellom hensynet til natur og behovet for areal til arealkrevende n\u00e6ring i Bergen. Byr\u00e5det legger her vekt p\u00e5 samfunnsnytten ved \u00e5 regulere for en utvidelse av det eksisterende n\u00e6ringsomr\u00e5det p\u00e5 Kokstad, og at planforslaget er i tr\u00e5d med vedtatte overordnede arealplaner. Byr\u00e5det anbefaler derfor vedtak av planforslaget i sin helhet.\u00bb Side: 11/13 Vi har vurdert kommunens interesseavveining i saken. Vi deler for ordens skyld opp vurderingen v\u00e5r knyttet til delene av planomr\u00e5det I/L1 og I/L2. V\u00e5r vurdering er at n\u00e5r det gjelder delen av planomr\u00e5det som gjelder I/L1, s\u00e5 er det gjort en vurdering av naturmangfoldet, og interesseavveiningen er veldig tydelig. Frigj\u00f8ringen av Mindemyren og Dokken i sentrum medf\u00f8rer at virksomhetene som har v\u00e6rt lokalisert her, trenger ny lokalisering. Selv om planlegging av omr\u00e5det som utgj\u00f8r I/L1 har uheldige f\u00f8lger for naturmangfoldet, er tilrettelegging for nye n\u00e6ringsomr\u00e5der som forsvinner likevel en del av n\u00f8dvendig byutvikling. Den delen av planomr\u00e5det som utgj\u00f8r I/L1 skal v\u00e6re byggegrunn for Postens terminal, og vi ser det som samfunnsmessig viktig i seg selv at en postterminal f\u00e5r gode og egnede arealer for sin virksomhet. BIR og BKK \u00f8nsker i tillegg \u00e5 etablere seg innen planomr\u00e5det p\u00e5 I/L1 med en ny energisentral basert p\u00e5 returvirke (delfelt BKB4), noe som ogs\u00e5 teller positivt samfunnsmessig og for milj\u00f8et. Vi har kommet til at vurderingene etter naturmangfoldloven og interesseavveiningen kommunen som planmyndighet har gjort for omr\u00e5det I/L1, kommer tilstrekkelig godt fram av saksframstillingen til byr\u00e5dets vedtak. Vi er enige i vurderingene som er gjort, og v\u00e5r vurdering er at avveiningene bygger p\u00e5 planfaglig relevante og saklige hensyn. Vi kan ikke se at det er holdepunkt for \u00e5 si at vurderingene som gjelder I/L1 medf\u00f8rer at planen er ugyldig. N\u00e5r det gjelder delen av planomr\u00e5det som gjelder I/L2, ser vi at denne delen i st\u00f8rre grad ber\u00f8rer naturmangfoldet enn det som er tilfellet for I/L1, med f\u00e6rre, men st\u00f8rre myrer. Videre skal ikke denne delen av planomr\u00e5det brukes som areal for postens virksomhet, eller for BIR og BKK. Dette medf\u00f8rer at de samfunnsmessige interessene i mindre grad gj\u00f8r seg gjeldende for denne delen av planomr\u00e5det, samtidig som at ulempene for naturmangfoldet er st\u00f8rre. Kommunen har ogs\u00e5 tydelig p\u00e5pekt at en ved fortetting i byomr\u00e5der samtidig b\u00f8r tilstrebe at arealbruken strammes inn i mindre sentrale deler. Kommunen har i saksframstillingen tydelig gitt uttrykk for at det er \u00abvanskelig i lys av p\u00e5g\u00e5ende klima- og naturkrise \u00e5 anbefale et vedtak som vil bygge ned et st\u00f8rre omr\u00e5de som i dag er gr\u00f8nt.\u00bb Videre viser kommunen til at planen er uheldig med tanke p\u00e5 klimagassreduksjon. Dette viser at kommunen har pekt p\u00e5 de uheldige f\u00f8lgene av planen i sin interesseavveining. Det hevdes fra klagers side at alternativene til regulering av I/L2 ikke er vurdert grundig nok, og det trekkes paralleller til plansak med innsigelse fra Statsforvalteren i Rogaland til detaljreguleringen for Veav\u00e5gen skole i Rogaland. Det g\u00e5r fram av kommunens saksframstilling at vurderinger av lokalisering i stor grad ble gjort i arbeidet med omr\u00e5dereguleringen. Vi har etter en totalvurdering kommet til at kommunen har gjort en tilstrekkelig vurdering av alternativet til regulering i dette tilfellet. Kommunen har likevel lagt vekt p\u00e5 at planen b\u00f8r vedtas som en helhet, for at prosjektet skal kunne realiseres. For \u00e5 oppn\u00e5 byutvikling i sentrale omr\u00e5der, m\u00e5 det legges til rette for nye n\u00e6ringsomr\u00e5der andre steder. De har lagt vekt p\u00e5 at det er stor ettersp\u00f8rsel etter industriarealer i Bergen kommune, samt at en parallell tomteopparbeidelse kan gj\u00f8re det enklere for utbygger \u00e5 oppn\u00e5 massebalanse. Det er ogs\u00e5 lagt vekt p\u00e5 at reguleringsplanen er i tr\u00e5d med overordnet plan. Statsforvalteren ser at interesseavveiningen er vanskeligere for I/L2. Samtidig er naturverdiene og ulempene planen har for disse etter v\u00e5rt syn tilstrekkelig utredet og framstilt i saksframstillingen, og de uheldige konsekvensene av planen kommer tydelig fram. Slik vi ser det, kan arealbruken medf\u00f8re uheldige konsekvenser for milj\u00f8 og klima. Det g\u00e5r fram av veileder at \u00abReglene bidrar til at vurderingene av naturmangfold blir mer synlige og strukturerte. Prinsippene i \u00a7\u00a7 8 til 12 er i hovedsak n\u00f8ytrale. De krever ikke at man kommer til et bestemt Side: 12/13 resultat.\u00bb Det at en reguleringsplan har uheldige virkninger for naturmangfoldet, gj\u00f8r ikke n\u00f8dvendigvis at planen er ugyldig. Vi kan imidlertid ikke se at kommunen, gitt situasjonen i dag, der en rettslig bindende overordnet plan \u00e5pner for denne reguleringen, er bundet til \u00e5 legge avgj\u00f8rende vekt p\u00e5 Stortingets anmodning om at regjeringen skal legge frem et forslag om forbud mot nedbygging av myr til utbyggingsform\u00e5l, eller til Norges klimaplan 2021\u20132030, og til EUs klimarammeverk, slik klageren \u00f8nsker. Kommunen avgj\u00f8r arealbruken etter en vurdering og avveiing av hensyn, og dette ligger til det kommunale skj\u00f8nnet. Vi har kommet til at prinsippene i naturmangfoldloven er tatt hensyn til i saksbehandlingen. Vi har i v\u00e5r vurdering lagt stor vekt p\u00e5 kommunens vurderinger av arealbruken, jf. forvaltningsloven \u00a7 34. Barn og unges interesser Det hevdes i klagen fra FNF at planen mangler utredning for p\u00e5virkningen planen har p\u00e5 barn og unges oppvekstvilk\u00e5r, jf. forskrift om konsekvensutredninger \u00a7 21. Barn og unges interesser er beskrevet i planbeskrivelsen punkt 8.9. side 118. Barn og unges representant har hatt planen p\u00e5 h\u00f8ring, og har kommet med merknader. Det g\u00e5r fram av saken at l\u00f8sninger for g\u00e5ende og syklende ikke forverres av planen, og at ny sti inn til eksisterende stinett etableres. Det er lagt til rette for at eksisterende barnehage f\u00e5r tilgang til Storrinden friluftsomr\u00e5de p\u00e5 en trygg m\u00e5te. Etablering av erstatningsomr\u00e5de for aktivitetsomr\u00e5de som tapes i og med reguleringsplanen, er sikret i rekkef\u00f8lgebestemmelse \u00a7 6.3.2. Det er v\u00e5r vurdering at barn og unges interesser er tilstrekkelig ivaretatt i plansaken, gjennom beskrivelse i plandokumentene, medvirkning og fastsetting av rekkef\u00f8lgekrav. Oppsummering Vi har konkludert med at kunnskapsgrunnlaget er tilstrekkelig, og at saken er godt nok opplyst, jf. naturmangfoldloven \u00a7 8, forvaltningsloven \u00a7 17 og KU-forskriften \u00a7 6 bokstav b. Vi har videre kommet til at vurderingene etter naturmangfoldloven \u00a7\u00a7 8-14 er ivaretatt, og at begrunnelsen for planvedtaket er tilstrekkelig, jf. forvaltningsloven \u00a7\u00a7 24 og 25. Klagen har ikke f\u00f8rt fram. Statsforvalteren stadfester Bergen bystyrets reguleringsvedtak av 27.09.2023, sak 306/23. Vedtaket v\u00e5rt er endelig og kan ikke p\u00e5klages videre, jf. fvl. \u00a7 28 tredje ledd. Med hilsen Gunnar O. H\u00e6reid Anne Kristin Kayser Eitungjerde ass. statsforvalter fung. avdelingsdirekt\u00f8r Dokumentet er elektronisk godkjent Kopi til: OPUS BERGEN AS Nordre N\u00f8stekaien 1 5011 BERGEN Side: 13/13 POSTEN EIENDOM AS Postboks 1500 Sentrum 0001 OSLO POSTEN EIENDOM BERGEN AS Postboks 1500 0001 OSLO Bergen kommune Postboks 7700 5020 BERGEN Mottakerliste: EIENDOMSSELSKAPET KOKSTADVEIEN 10 AS Postboks 92 5863 BERGEN Kokstad FORUM FOR NATUR OG FRILUFTSLIV (FNF) Tverrgaten 4-6 5017 BERGEN HORDALAND 5 "
}