{
  "dokument_id": "26a6aeac-5abd-5883-8959-0033ed4963da",
  "doc_type": "case_attachment",
  "kommune": 4601,
  "tittel": "Bymilj\u00f8etatens innspill til forslag om endring av klimaloven: Regjeringens forslag til Norges nye klimam\u00e5l for 2035.",
  "url": "https://bergen.kommune.no/politikere-utvalg/api/fil/bk360/11356758/Bymiljoetatens-innspill-til-forslag-om-endring-av-klimaloven-Regjeringens-forslag-til-Norges-nye-klimamal-for-2035-",
  "tekst": " Bymilj\u00f8etaten BBU - Seksjon klima, milj\u00f8 og samfunn V\u00e5r referanse: 2024/150862-4 (Arbeidssted) Saksbehandler: Tine Beate Myklebust Neverdal Postboks 7700 Dato: 23. oktober 2024 5020 BERGEN Deres ref.: 2024/150862-2 Bymilj\u00f8etatens innspill til forslag om endring av klimaloven: Regjeringens forslag til Norges nye klimam\u00e5l for 2035. Saken gjelder Bymilj\u00f8etaten viser til Byr\u00e5dsavdeling for byutviklings oversendelse datert 14.10.24, der det orienteres om at Klima- og milj\u00f8departementet har sendt forslag om endring av klimaloven p\u00e5 h\u00f8ring: Regjeringens forslag til Norges nye klimam\u00e5l for 2035. Bakgrunn Regjeringen foresl\u00e5r at det fastsettes et \u00f8konomidekkende klimam\u00e5l for 2035 \u00abmed et ambisjonsniv\u00e5 innenfor spennet 55 prosent - 80 prosent reduksjon i utslipp sammenlignet med utslippsniv\u00e5et 1990\u00bb. M\u00e5let kan gjennomf\u00f8res ved \u00abutslippsreduksjoner nasjonalt, deltakelse i EUs kvotesystem og kj\u00f8p av utslippsreduksjoner under Parisavtalens artikkel 6\u00bb. Regjeringen ber om synspunkter p\u00e5 hvilket ambisjonsniv\u00e5, innenfor spennet 55 \u2013 80%, et nytt klimam\u00e5l for 2035 b\u00f8r ha og hvorfor. Regjeringen ber ogs\u00e5 om innspill p\u00e5 \u00abhvordan ambisjoner om innenlandske utslippsreduksjoner og omstilling kan rammes inn p\u00e5 en hensiktsmessig og kostnadseffektiv m\u00e5te\u00bb, inklusive om Norge b\u00f8r ha et delm\u00e5l for innenlandske utslippsreduksjoner. De nye m\u00e5lene for utslippsreduksjoner skal v\u00e6re i tr\u00e5d med hva som kan v\u00e6re Norges rettferdige og ambisi\u00f8se bidrag under Parisavtalen, innenfor FNs klimapanels vurderinger om et globalt ambisjonsniv\u00e5 for \u00e5 n\u00e5 1.5\u00b0C-m\u00e5let. Bymilj\u00f8etatens vurderinger Bymilj\u00f8etaten anbefaler at det nasjonale klimam\u00e5let for utslippsreduksjoner i 2035 settes til 80% sammenlignet med 1990. Bymilj\u00f8etaten anbefaler ogs\u00e5 at ambisjoner om innenlandske utslippsreduksjoner og omstilling rammes inn som et delm\u00e5l for innenlandske utslipps- reduksjoner som ligger i den \u00f8vre delen av spennet 55-80% utslippsreduksjon i 2035, sammenlignet med utslippsniv\u00e5et 1990. Norges storbyer har de senere \u00e5rene vedtatt m\u00e5lsetninger for reduksjon i klimagasser med et betydelig h\u00f8yere ambisjonsniv\u00e5 enn de nasjonale m\u00e5lsetningene. Bergens m\u00e5l er \u00e5 kutte de direkte klimagassutslippene med 85% fra 2009 til 2030. Tilsvarende m\u00e5l for Oslo er 95%, for Trondheim 80%, og for Stavanger 80% fra 2015 til 2030. Bergen arbeider ogs\u00e5 mot utslippsn\u00f8ytralitet gjennom det internasjonale samfunnsoppdraget Urban Transitions Mission. Oslo, Stavanger og Trondheim arbeider tilsvarende seg gjennom EUs samfunnsoppdrag for kliman\u00f8ytrale og smarte byer. Bergen og de andre storbyene har de senere \u00e5rene implementert klimabudsjett og andre styringsverkt\u00f8y, for kontinuerlig \u00e5 kunne f\u00f8lge opp fremdrift i arbeidet mot disse m\u00e5lsetningene ved \u00e5 iverksette konkrete tiltak. Postadresse: Telefon: 55565690 Postboks 7700, 5020 BERGEN E-post: bymiljoetaten@bergen.kommune.no Kontoradresse: Internett: www.bergen.kommune.no Johannes Bruns gate 12 Bergens og de andre storbyenes klimaambisjoner har bakgrunn i en vurdering av byenes s\u00e5rbarhet overfor utviklingen i klimaet. Det er ogs\u00e5 byene som vil gjennomf\u00f8re mange av tiltakene med sikte p\u00e5 utslippsreduksjon, koblet til Norges ambisi\u00f8se og rettferdige bidrag i tr\u00e5d med Parisavtalen. Bergen er utsatt for betydelig fysisk klimarisiko, ansvarsrisiko og overgangsrisiko1. I tillegg er kommunen utsatt for grenseoverskridende klimarisiko n\u00e5r klimahendelser i andre land p\u00e5virker oss gjennom f.eks. verdikjeder, finansielle relasjoner og migrasjon. Bergen regner med betydelige kostnader koblet til klimatilpasning i \u00e5rene som kommer. \u00c5 arbeide for raske globale utslippskutt er dermed b\u00e5de et risikoreduserende og kostnadsreduserende tiltak. Bergens klimam\u00e5l for 2030 er ogs\u00e5 viktige med tanke p\u00e5 \u00e5 redusere overgangsrisiko for lokalt n\u00e6ringsliv og kommunens egen virksomhet, samt for \u00e5 skape forutsetninger for \u00e5 ta vare p\u00e5 mulighetene i det gr\u00f8nne skiftet. Bymilj\u00f8etaten viser til at det per n\u00e5 er betydelige avvik mellom klimam\u00e5lene p\u00e5 nasjonalt niv\u00e5, sammenlignet med klimam\u00e5lene som byene har vedtatt. Dette leder til potensielle m\u00e5lkonflikter mellom klimatiltak p\u00e5 nasjonalt og kommunalt niv\u00e5. Forskjellen p\u00e5 omstillingens tempo mellom ulike styringsniv\u00e5er kan f\u00f8re til at innretningen p\u00e5 nasjonale, regulative og \u00f8konomiske rammeverk ikke er tilpasset byenes behov. For \u00e5 oppn\u00e5 klimaforpliktelsene vil byene v\u00e6re avhengige av tilgang til en bredere regulativ verkt\u00f8ykasse og at nasjonalt niv\u00e5 innf\u00f8rer klimatiltak i tr\u00e5d med Klimakur.2 Bymilj\u00f8etaten vurderer ogs\u00e5 at tydeligere samsvar mellom nasjonale, regionale og kommunale klimam\u00e5lsetninger vil forenkle den n\u00f8dvendige dialogen mellom styringsniv\u00e5ene. Dette er vesentlig for \u00e5 sikre n\u00f8dvendige ramme- forutsetninger for at byene skal kunne oppn\u00e5 sine klimaforpliktelser, koblet blant annet til Urban Transitions Mission, Covenant of Mayors og EUs samfunnsoppdrag for kliman\u00f8ytrale og smarte byer. Bymilj\u00f8etaten vurderer videre at et delm\u00e5l for innenlandske utslippsreduksjoner m\u00e5 ligge i \u00f8vre del av spennet 55-80% utslippsreduksjon 2035 sammenlignet med utslippsniv\u00e5et 1990. Dette er ogs\u00e5 viktig for \u00e5 legge til rette for kostnadseffektive klimatiltak og redusere overgangsrisikoen i det norske samfunnet. Norges klimam\u00e5l for 2050 (Klimaloven \u00a74) utgj\u00f8r en utslippsreduksjon i st\u00f8rrelsesorden 90-95%. Mange av de n\u00f8dvendige omstillingene p\u00e5 nasjonalt, regionalt og kommunalt niv\u00e5 som m\u00e5 gjennomf\u00f8res for \u00e5 n\u00e5 dette m\u00e5let vil ta tid3. \u00c5 utsette gjennomf\u00f8ringen inneb\u00e6rer ogs\u00e5 \u00e5 utsette \u00e5 ta kostnadene til en gang i fremtiden. Kostnadene ved \u00e5 kj\u00f8pe utslippskvoter innenfor EU-systemet og i det globale markedet forventes \u00e5 bli b\u00e5de h\u00f8yere og mer uforutsigbare i \u00e5rene mellom 2030 og 2050. EUs European Green Deal og USAs Inflation Reduction Act gir videre sterke f\u00f8ringer om rask klimaomstilling blant v\u00e5re viktigste handelspartnere. Tydelige nasjonale m\u00e5l for utslippsreduksjon vil ytterligere tydeliggj\u00f8re behovet for omstilling av lokalt og nasjonalt n\u00e6ringsliv, noe som anses n\u00f8dvendig for \u00e5 redusere overgangsrisiko og n\u00e5 Bergens klimaambisjoner. Med hilsen Bymilj\u00f8etaten Lise Reinertsen - etatsdirekt\u00f8r Tom. J. Sandahl \u2013 kst. avdelingsleder Dokumentet er godkjent elektronisk. Kopi til: Klimaetaten (Arbeidssted) - Stina Ellevseth Oseland, Klimaetaten (Arbeidssted) - Jakob Olof Grandin 1 Deloitte 2023: Forvaltningsrevisjon Bergen kommune \u2013 Klimarisiko: forebygging og beredskap 2 CICERO report 2020:08: Bergens klimagassutslipp mot 2030 \u2013 Referansebane og muligheter 3 NOU 2023:25: Omstilling til lavutslipp - Veivalg for klimapolitikken mot 2050 Side 2 av 3 Side 3 av 3 "
}