{
  "dokument_id": "a1ecadcd-da81-58e3-8fff-e7b67d7a9f94",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Et nytt system for kvalitetsutvikling - for elevenes l\u00e6ring og trivsel",
  "url": "https://bergen.kommune.no/politikere-utvalg/api/fil/bk360/9455288/Framstilling-Horingsuttalelse-Et-nytt-system-for-kvalitetsutvikling-for-elevenes-laering-og-trivsel",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/271976-2 H\u00f8ringsuttalelse - Et nytt system for kvalitetsutvikling - for elevenes l\u00e6ring og trivsel Hva saken gjelder: Kunnskapsdepartementet har sendt NOU 2023: 27 Et nytt system for kvalitetsutvikling \u2013 for elevenes l\u00e6ring og trivsel p\u00e5 h\u00f8ring. Regjeringen oppnevnte 1. april 2022 et utvalg som skulle gjennomg\u00e5 kvalitets- vurderingssystemet i skolen. Utvalget leverte sin utredning \u2013 NOU 2023: 27 Et nytt system for kvalitetsutvikling \u2013 for elevenes l\u00e6ring og trivsel \u2013 til kunnskapsministeren 13. november 2023. Utvalgets oppdrag har blant annet v\u00e6rt \u00e5 anbefale endringer i dagens verkt\u00f8y, pr\u00f8ver og datakilder, og gi forslag til tiltak og nye modeller som kan st\u00f8tte arbeidet med kvalitetsutvikling i skolen p\u00e5 alle niv\u00e5 i lys av fagfornyelsen. I hovedinnstillingen foresl\u00e5r utvalget et nytt system for kvalitetsutvikling som skal ha som form\u00e5l \u00e5 sikre elevenes l\u00e6ring og trivsel. Systemet skal bidra til likeverdighet i oppl\u00e6ringen, samarbeid og tillit mellom akt\u00f8rene og samspill mellom elever og l\u00e6rere. Utvalget beskriver videre hvordan kvalitetsutviklingssystemet forutsetter strukturer og prosesser for samarbeid og dialog, god ledelse p\u00e5 alle niv\u00e5er, relevant kompetanse p\u00e5 alle niv\u00e5er og et bredt kunnskapsgrunnlag. H\u00f8ringsfrist: 20. februar 2024 Innspill fra fagetat Etat for skole mener at utvalgets rapport og forslag speiler sentrale verdier og prinsipper i gjeldende f\u00f8ringer for grunnskolen. Videre sier etaten at form\u00e5let er tydelig innrettet mot kvalitetsutvikling, og at betydningen av prosesskvalitet, medvirkning, dialog og samhandling kommer tydelig frem. Etat for skole trekker ogs\u00e5 frem at det nye systemet for kvalitetsutvikling legger opp til at skoleeier f\u00e5r kunnskap og informasjon som er sentral for \u00e5 ivareta det overordnede ansvaret for kvalitetsutvikling i skolen. Etat for skole gir uttrykk for at det ikke er for mange tester og pr\u00f8ver i det eksisterende nasjonale kvalitetsvurderingssystemet i dag. De ser at skoler og skoleeier har behov for felles stoppunkter for informasjon om elevenes l\u00e6ringsprogresjon, utover den informasjonen skolene f\u00e5r i sine l\u00f8pende dynamiske kartlegginger. De ser ogs\u00e5 at det ved bortfall av slike felles m\u00e5lepunkter, for eksempel ved bortfall av kartleggingspr\u00f8vene p\u00e5 2. trinn, kan oppst\u00e5 lokale varianter som ikke er kvalitetssikret og egnet til form\u00e5let. Det samme gjelder for mellomtrinnet, hvor tidsspennet mellom nasjonale pr\u00f8ver p\u00e5 5. og 8. trinn oppleves for langt. 1 Byr\u00e5det st\u00f8tter i hovedsak Etat for skole sine vurderinger, med unntak av vurderingene rundt forslaget om \u00e5 avvikle frivillige kartleggingspr\u00f8ver p\u00e5 1. trinn og forslaget om at elevene skal v\u00e6re involvert i og kunne p\u00e5virke arbeidet med kvalitetsutvikling p\u00e5 alle niv\u00e5er. Byr\u00e5dets vurdering og forslag til h\u00f8ringsuttalelse: Bergen kommune mener at en god barndom varer hele livet, og kommunen er derfor opptatt av \u00e5 skape en trygg og inkluderende oppvekst der alle elevene i skolen opplever mestring og motivasjon, og utvikler gode grunnleggende ferdigheter. H\u00f8y kvalitet p\u00e5 oppl\u00e6ringen er en forutsetning for \u00e5 lykkes med dette i skolen, og Bergen kommune ser p\u00e5 utvalgets utredning som et viktig bidrag for \u00e5 skape en enda bedre oppl\u00e6ring i norsk skole. Bergen kommune mener at utvalgets utredning l\u00f8fter flere kjente og viktige problemstillinger i skolen, og at de presenterer mange gode forslag til hvordan disse kan im\u00f8tekommes. Det er en omfattende utredning med mange forslag, og Bergen kommune st\u00f8tter de fleste av dem. Videre vil Bergen kommune kommentere noen av forslagene i utredningen. Et helhetlig system for kvalitetsutvikling i grunnoppl\u00e6ringen Elevene skal v\u00e6re involvert i og kunne p\u00e5virke arbeidet med kvalitetsutvikling p\u00e5 alle niv\u00e5er. Bergen kommune st\u00f8tter forslaget og er enige i at i kvalitetsutviklingsarbeidet m\u00e5 det legges best mulig til rette for elevenes medvirkning. Elevmedvirkning er lovp\u00e5lagt, er tydeliggjort og forsterket gjennom fagfornyelsen og i det nye l\u00e6replanverket og overordnet del sl\u00e5r fast at elevmedvirkning m\u00e5 prege skolens praksis. Bergen kommune vil imidlertid presisere at medvirkning i kvalitetsutviklingsarbeidet p\u00e5 de ulike niv\u00e5ene m\u00e5 skje innenfor tydelige rammer, og p\u00e5 en systematisk m\u00e5te. Det m\u00e5 v\u00e6re tydelig hvilke arenaer elevene skal medvirke p\u00e5, b\u00e5de n\u00e5r det gjelder l\u00e6ringsarbeid og utformingen av skole- og l\u00e6ringsmilj\u00f8et. Forslag fra utvalget for strukturer og prosesser for samarbeid og dialog Krav til jevnlige kvalitetsdialoger mellom skoler og skoleeier som presisering i forskrift. For gode strukturer og prosesser for samarbeid og dialog foresl\u00e5r utvalget at det presiseres i forskrift til oppl\u00e6ringsloven og privatskoleloven at det skal gjennomf\u00f8res jevnlige kvalitetsdialoger der elever, foreldre, l\u00e6rere, skoleledere, skoleeiere og eventuelt andre akt\u00f8rer er involvert. Bergen kommune st\u00f8tter forslaget delvis. Bergen kommune st\u00f8tter at det presiseres i forskrift til oppl\u00e6ringsloven og privatskoleloven at det skal gjennomf\u00f8res jevnlige kvalitetsdialoger. Men en n\u00e6rmere presisering av akt\u00f8rer som b\u00f8r v\u00e6re med i kvalitetsdialogen b\u00f8r v\u00e6re opp til kommunene og lokal handlefrihet, og kan eventuelt foresl\u00e5s i veilederen for gjennomf\u00f8ring som utvalget foresl\u00e5r skal utvikles. Egne handlingsplaner for elevmedvirkning i kvalitetsarbeidet. Utvalget sier at gjennom bestemmelsen om skoledemokratiet, oppl\u00e6ringsloven \u00a7 10-4, har elevene f\u00e5tt en tydelig rolle i kvalitetsutviklingsarbeidet. Videre sier utvalget at elevmedvirkning i kvalitetsutviklingsarbeidet blir tolket og praktisert ulikt i dag, og det ikke er gitt at en lovendring i seg selv f\u00f8rer til praksisendring. Utvalget foresl\u00e5r at alle skoleeiere skal, i samarbeid med de andre akt\u00f8rene i skolen, utarbeide egne handlingsplaner for elevmedvirkning i kvalitetsutviklingsarbeidet. Bergen kommune st\u00f8tter ikke forslaget. \u00c5 styrke elevenes medvirkning i kvalitetsarbeidet er en viktig m\u00e5lsetting. Vi stiller sp\u00f8rsm\u00e5l om en egen handlingsplan er et hensiktsmessig tiltak. 2 Arbeidet med \u00e5 bygge strukturer og praksiser for \u00f8kt elevmedvirkning m\u00e5 v\u00e6re en integrert del av skolens plan for og arbeid med kvalitet. Bergen kommune mener at en egen handlingsplan for elevmedvirkning i kvalitetsarbeidet, ikke n\u00f8dvendigvis vil bidra til dette. Forslag fra utvalget for god ledelse p\u00e5 alle niv\u00e5er Egen funksjon for kvalitetsutvikling. Utvalget foresl\u00e5r at det b\u00f8r opprettes en egen funksjon for kvalitetsutvikling i skolen. Funksjonen inneb\u00e6rer en avlastning og st\u00f8tte til skoleledelsen i kvalitetsutviklingsarbeidet. Forslaget inneb\u00e6rer at alle skoler skal ha tilgang til en funksjon, enten p\u00e5 egen skole eller som en delt ressurs med andre skoler, som har til hensikt \u00e5 \u00f8ke kapasiteten for \u00e5 drive kvalitetsutvikling i skolen. Flertallet i utvalget legger til grunn at det finnes mange forskjellige m\u00e5ter \u00e5 organisere en slik funksjon p\u00e5, og at mange skoler og kommuner allerede har en variant av en slik funksjon. Bergen kommune st\u00f8tter ikke forslaget. Den enkelte kommune b\u00f8r st\u00e5 fritt til \u00e5 utforme egne strukturer for \u00e5 ivareta kvalitetsutviklingsarbeidet p\u00e5 skolene. Det er ogs\u00e5 viktig at eventuelle f\u00f8ringer underst\u00f8tter et kollektivt ansvar for kvalitetsutvikling som ligger til skolen og skoleeier. Nasjonal satsing p\u00e5 ledelse av kvalitetsutviklingsprosesser. Utvalget sier at selv om flere skoler og kommuner arbeider godt med kvalitetsutvikling, viser kunnskapsgrunnlaget at det ikke er slik overalt. Utvalget mener derfor det er behov for en nasjonal satsing som kan bidra til at alle skoler og kommuner f\u00e5r \u00f8kt kunnskap om hvordan tilrettelegge for og styrke et kontinuerlig og systematisk kvalitetsutviklingsarbeid. Utvalget forsl\u00e5r en nasjonal satsing p\u00e5 ledelse av gode kvalitetsutviklingsprosesser for l\u00e6rerne, skolelederne og skoleeierne. Bergen kommune st\u00f8tter forslaget delvis. Kompetansepakker som kan tilpasses og brukes lokalt, kan v\u00e6re hensiktsmessig som st\u00f8tte i ledelsesprosesser. Evalueringer av nasjonale satsinger tilsier at utviklingsarbeid b\u00f8r forankres lokalt. Desentraliserte ordninger tar h\u00f8yde for dette, og kan v\u00e6re et alternativ til en nasjonal satsing. Forslag fra utvalget for et bredt kunnskapsgrunnlag Utvikle et verkt\u00f8y for \u00e5 f\u00f8lge opp alvorlige hendelser i skolemilj\u00f8et. Utvalget foresl\u00e5r \u00e5 utvikle et nasjonalt kvalitetssikret verkt\u00f8y som skolene kan bruke etter behov i det kontinuerlige og systematiske arbeidet med \u00e5 sikre alle elevene trygge og gode skolemilj\u00f8er. Form\u00e5let skal v\u00e6re \u00e5 st\u00f8tte skolenes arbeid med \u00e5 ta tak i alvorlige hendelser som mobbing, vold, diskriminering, trakassering, utestenging og isolering p\u00e5 de enkelte skolene. Bergen kommune st\u00f8tter forslaget. Vold, trusler og trakassering er et \u00f8kende problem i skolen. Bergen kommune mener at det er viktig \u00e5 styrke innsatsen mot slike tilfeller slik at b\u00e5de elever og ansatte kan f\u00f8le seg trygge og trives p\u00e5 skolen. Avvikle kartleggingspr\u00f8ver for 1.trinn (flertallsforslag) Utvalgets flertall foresl\u00e5r \u00e5 avvikle dagens frivillige kartleggingspr\u00f8ver i lesing og regning for 1. trinn. Bergen kommune st\u00f8tter ikke forslaget. Kartleggingspr\u00f8vene p\u00e5 f\u00f8rste trinn er viktige for \u00e5 fange opp de elevene som trenger ekstra oppf\u00f8lging i begynneroppl\u00e6ringen. Elevene m\u00e5 3 fanges opp s\u00e5 tidlig som mulig for at de skal f\u00e5 hjelp og st\u00f8tte og mer tilrettelagt oppl\u00e6ring p\u00e5 omr\u00e5der de strever med. Samtidig mener Bergen kommune at en videreutvikling av kartleggingspr\u00f8vene b\u00f8r gi tilgang til informasjon om og resultater for alle elever, ikke bare de som er i oppf\u00f8lgingsomr\u00e5det. Utrede om det b\u00f8r v\u00e6re pr\u00f8ver som kan avdekke hvilke elever som har behov for ekstra oppf\u00f8lging p\u00e5 mellomtrinnet, ungdomstrinnet og i videreg\u00e5ende oppl\u00e6ring. Bergen kommune st\u00f8tter forslaget delvis. P\u00e5 den ene siden mener vi at god praksis i den daglige l\u00e6rings- og vurderingsdialogen v\u00e6re l\u00e6rerens viktigste verkt\u00f8y for \u00e5 avdekke elevenes behov. Strukturer for dette arbeidet b\u00f8r inng\u00e5 i kvalitetsarbeidet. Samtidig ser vi at skoler og skoleeier etterlyser og har behov for felles stoppunkter for \u00e5 f\u00f8lge med p\u00e5 l\u00e6ringsprogresjonen til alle elever, ikke bare for de som strever mest. Avvikle dagens nasjonale pr\u00f8ver og utvikle nye l\u00e6ringsst\u00f8ttende pr\u00f8ver med form\u00e5l om \u00e5 gi informasjon om elevenes grunnleggende ferdigheter til bruk i det faglig- pedagogiske kvalitetsutviklingsarbeidet Bergen kommune st\u00f8tter forslaget delvis. Bergen kommune mener at nasjonale pr\u00f8ver i sin n\u00e5v\u00e6rende form med tilh\u00f8rende analyseverkt\u00f8y, kan fungere som st\u00f8tte i l\u00e6ringsarbeid. Kvaliteten p\u00e5 de nasjonale pr\u00f8vene vurderes som h\u00f8y, og analysen av resultatene kan gi god st\u00f8tte i l\u00e6ringsarbeidet. Bergen kommune mener at alle pr\u00f8ver (ogs\u00e5 kartleggingspr\u00f8ver) skal brukes som st\u00f8tte i l\u00e6ringsarbeidet. Bergen kommune mener ogs\u00e5 at resultater fra pr\u00f8vene b\u00f8r gi skoleeier informasjon om skolenes st\u00e5sted, slik at skoleeier bedre kan fordele og prioritere ressurser og innsatser for \u00e5 st\u00f8tte skolene. Pr\u00f8vene skal sekund\u00e6rt gi informasjon til skoleeierne og nasjonale myndigheter. Utvalget foresl\u00e5r at form\u00e5let med de nye l\u00e6ringsst\u00f8ttende pr\u00f8vene skal v\u00e6re \u00e5 gi informasjon om elevenes grunnleggende ferdigheter til bruk i det faglig-pedagogiske kvalitetsutviklingsarbeidet. Utvalgets flertall foresl\u00e5r videre at pr\u00f8vene sekund\u00e6rt skal gi informasjon til skoleeierne og nasjonale myndigheter. Bergen kommune st\u00f8tter forslaget, da skoleeier trenger informasjon for \u00e5 v\u00e6re i kvalitetsdialoger med skolene. \u00c5 utrede videre hvordan de l\u00e6ringsst\u00f8ttende pr\u00f8vene kan gi mer informasjon til l\u00e6reren og bidra til eierskap i profesjonsfellesskapet, hvilket tidspunkt p\u00e5 \u00e5ret pr\u00f8vene b\u00f8r gjennomf\u00f8res, hvilke trinn det skal v\u00e6re pr\u00f8ver p\u00e5 og hvordan informasjon kan presenteres slik at den ikke legger til rette for rangering av skoler i tr\u00e5d med form\u00e5let med det nye kvalitetsutviklingssystemet. Bergen kommune st\u00f8tter dette forslaget. Kommunen mener at l\u00e6ringsst\u00f8ttende pr\u00f8ver b\u00f8r gjennomf\u00f8res p\u00e5 h\u00f8sten slik at skolene f\u00e5r tid og muligheter for analysearbeid, igangsetting av tiltak, evaluering og justering gjennom \u00e5ret. Bergen kommune st\u00f8tter alternativet med \u00e5 flytte tidspunktet for gjennomf\u00f8ringen fra 5.,8. og 9. trinn, slik det er i dag, til begynnelsen av 4., 7. og 9 trinn for \u00e5 sikre eierskap til resultatene i profesjonsfellesskapene. Videre mener Bergen kommune at analysearbeid p\u00e5 skolene m\u00e5 involvere l\u00e6rere p\u00e5 tvers av trinn, slik at informasjon blir brukt hensiktsmessig for \u00e5 st\u00f8tte elevenes l\u00e6ring og sikre kvalitet i utvikling av praksis. 4 De eksisterende nasjonale pr\u00f8vene settes p\u00e5 pause eller gjennomf\u00f8res sjeldnere mens nasjonale myndigheter utvikler de nye l\u00e6ringsst\u00f8ttende pr\u00f8vene (mindretallsforslag) Bergen kommune st\u00f8tter ikke forslaget. B\u00e5de elever, l\u00e6rere, skoler og skoleeiere trenger informasjon om elevenes l\u00e6ring og kvalitetssikrede verkt\u00f8y for videre utvikling. Utvikle varige strukturer for st\u00f8tte til l\u00e6rernes arbeid med standpunktvurdering. Utvalget foresl\u00e5r \u00e5 utvikle varige strukturer for st\u00f8tte til l\u00e6rernes arbeid med standpunktvurdering. Form\u00e5let med strukturene skal v\u00e6re \u00e5 sikre kvaliteten p\u00e5 standpunktkarakterene for den enkelte eleven og som informasjonskilde i kvalitetsutviklingsarbeidet. Bergen kommune st\u00f8tter forslaget. Forslaget inneb\u00e6rer tydelige rammer for tolkningsfellesskap, l\u00e6replanforst\u00e5else og \u00e5 styrke kompetansen p\u00e5 standpunktvurdering. Det er viktig at dette gj\u00f8res i alle fag, ogs\u00e5 sm\u00e5 fag og praktisk-estetiske fag. Dette kan gj\u00f8res gjennom fagsamarbeid og nettverk mellom skoler og kommuner der det diskuteres standarder og karaktersetting. Det er spesielt viktig \u00e5 involvere nyutdannede l\u00e6rere i dette arbeidet. Skoleeierne skal ha ansvaret for at l\u00e6rerne har tilgang til strukturer for kvalitetsutvikling og kvalitetssikring av standpunktvurdering, og for \u00e5 legge til rette for nettverk p\u00e5 tvers av skoler, kommuner og fylkeskommuner der det er behov for det. Bergen kommune st\u00f8tter forslaget. Skoleeier sammen med skolene m\u00e5 utvikle strukturer som sikrer kvalitet i arbeidet. Nasjonale myndigheter m\u00e5 st\u00f8tte og veilede kommunene p\u00e5 \u00e5 utvikle strukturer og systemer. Eksamen p\u00e5 10. trinn avvikles. Utvalgets flertall mener det er godt dokumentert at eksamen p\u00e5virker oppl\u00e6ringen betydelig, og mer enn det som er \u00f8nskelig i grunnskolen. I tillegg mener utvalget at oppmerksomheten eksamen f\u00e5r i grunnskolen, kan bidra til at forst\u00e5elsen av l\u00e6replanen snevres inn og bidrar til m\u00e5lforskyvning. Utvalget peker ogs\u00e5 p\u00e5 at alle ungdommer har rett til videreg\u00e5ende oppl\u00e6ring i dag, og at med den nye oppl\u00e6ringsloven er denne retten utvidet til \u00e5 inkludere en rett til \u00e5 fullf\u00f8re. I lys av dette mener utvalgets flertall at det kan stilles sp\u00f8rsm\u00e5l ved om det er behov for eksamen i grunnskolen. Samtidig mener utvalgets flertall at det er viktig at det fortsatt finnes gyldig og p\u00e5litelig informasjon om elevenes l\u00e6ring ved avslutningen av grunnskolen. Utvalget foresl\u00e5r, under forutsetning av at det er etablert varige strukturer for kvalitetssikring av standpunktkaraktersettingen, \u00e5 avvikle eksamen i grunnskolen. Bergen kommune st\u00f8tter ikke forslaget. Bergen kommune er i hovedsak enig med mange av argumentene til utvalget, men mener samtidig at eksamen ikke b\u00f8r avvikles. I stedet mener Bergen kommune at eksamen b\u00f8r videreutvikles til \u00e5 st\u00f8tte og m\u00e5le intensjonene i den nasjonale l\u00e6replanen LK-20. Videre mener Bergen kommune at sensorskolering b\u00e5de sentralt og lokalt b\u00f8r forsterkes for \u00e5 bidra til bedre vurderingsfellesskap, og for \u00e5 utvikle profesjonen. Bergen kommune vil ogs\u00e5 foresl\u00e5 at det vurderes om trekkordningen vi har i dag skal endres, slik at elevene f\u00e5r bedre tid til \u00e5 forberede seg i faget de skal ha eksamen i. Dette vil antakelig bidra til mindre stress og gi elevene mulighet til dybdel\u00e6ring. Elever kan dermed f\u00e5 erfare at \u00e5 fordype seg i et fag gir bedre forst\u00e5else og mestring. Dette er de f\u00f8rste eksamener elever m\u00f8ter i skolel\u00f8pet, og det er viktig at elevene f\u00e5r bedre muligheter til positive mestringsopplevelser. 5 Bergen kommune mener at eksamen kan ha en god effekt, og v\u00e6re et felles avsluttende m\u00e5l i slutten av grunnskolel\u00f8pet, dersom den er tilpasset l\u00e6replanen, og dersom effekten av faktorer som dagsform og tilfeldigheter reduseres. Ideelt sett, mener Bergen kommune at det b\u00f8r etableres gode strukturer for standpunktvurdering, slik at denne p\u00e5 sikt kan overta noen av funksjonene eksamen har i dag. Dette for \u00e5 oppn\u00e5 rettferdig vurdering for alle elever, i alle fag. Erfaringer fra sensorskolering ved sentralt og lokalt gitt eksamen kan overf\u00f8res til arbeid med rettferdig og god standpunktvurdering. \u00c5 videreutvikle de digitale l\u00f8sningene slik at innhenting av informasjon gir en s\u00e5 lav rapporteringsbelastning som mulig i sektoren Utvalget foresl\u00e5r \u00e5 videreutvikle nasjonal innsamling av informasjon om skolesektoren gjennom Grunnskolens Informasjonssystem (GSI) og Vigo1 og \u00e5 gj\u00f8re en kost-nytte- vurdering av informasjonen som samles inn. Utvalget foresl\u00e5r \u00e5 videreutvikle de digitale l\u00f8sningene slik at innhentingen av informasjon gir en s\u00e5 lav rapporteringsbelastning som mulig i sektoren. Bergen kommune st\u00f8tter dette forslaget. Bergen kommune mener det er viktig \u00e5 evaluere og videreutvikle de systemene vi benytter i dag, og st\u00f8tter tiltak som kan bidra til gode og mer effektive l\u00f8sninger. \u00d8konomiske konsekvenser Dersom regjeringen vedtar forslag fra utvalget som inneb\u00e6rer \u00f8kte kostnader for kommunen, m\u00e5 regjeringen bevilge midler til dette. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 28. november 2023 i sak 36/23 fattet f\u00f8lgende vedtak: Utvalg for barnehage, skole og idrett avgir h\u00f8ringssvar til \u00abH\u00f8ring - NOU 2023: 27 Et nytt system for kvalitetsutvikling - for elevenes l\u00e6ring og trivsel\u00bb p\u00e5 vegne av Bergen kommune. Byr\u00e5det innstiller til utvalg for barnehage, skole og idrett \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abEt nytt system for kvalitetsutvikling - for elevenes l\u00e6ring og trivsel\u00bb slik den fremkommer av byr\u00e5dets forslag. Dato: 16. januar 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: Fagnotat fra Etat for skole NOU Et nytt system for kvalitetsutvikling - for elevenes l\u00e6ring og trivsel 1 Informasjon om strukturer i den videreg\u00e5ende oppl\u00e6ringen blir i dag samlet inn fra de videreg\u00e5ende skolene av det interkommunale selskapet Vigo IKS 6 "
}