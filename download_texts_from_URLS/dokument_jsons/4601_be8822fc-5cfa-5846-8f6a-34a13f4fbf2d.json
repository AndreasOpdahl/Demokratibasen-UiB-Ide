{
  "dokument_id": "be8822fc-5cfa-5846-8f6a-34a13f4fbf2d",
  "doc_type": "case_attachment",
  "kommune": 4601,
  "tittel": "Bergenhus gnr 164 bnr 1071 Vestre Torggaten 9 m.fl. Klage over avslag p\u00e5 etablering av innglasset pergola, utvendig solskjerming",
  "url": "https://bergen.kommune.no/politikere-utvalg/api/fil/bk360/10928397/Bergenhus-gnr-164-bnr-1071-Vestre-Torggaten-9-m-fl-Klage-over-avslag-pa-etablering-av-innglasset-pergola-utvendig-solskjerming",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/110023-4 Bergenhus gnr 164 bnr 1071 Vestre Torggaten 9 m.fl. Klage over avslag p\u00e5 etablering av innglasset pergola, utvendig solskjerming og etterisolering m.m. Hva saken gjelder: Saken gjelder klage over avslag p\u00e5 deler av endringss\u00f8knad. Dette gjelder s\u00f8knad om fastmontert pergola (44,6 m2) i forbindelse med uteservering ved Vestre Torggaten 9, utvendig solskjerming i Vestre Torggaten og H\u00e5konsgaten, utvendig etterisolering av fasade for Vestre Torggaten 5-7 og endring av forhage (rettlinjet rampe, 1 stk. tilkomstrapp fjernes og eksisterende trapp blir smalere). Nevnte tiltak inng\u00e5r i en omfattende s\u00f8knad, og tiltakene er i sin helhet opplistet i vedlagt avslagsvedtak datert 20.06.2024 pkt. 1. Avslaget beror p\u00e5 at en kom til at det ikke forel\u00e5 rettslig grunnlag for \u00e5 dispensere fra arealform\u00e5let i KDP Sentrum \u00a7 9 friomr\u00e5der og forhager, jf. pbl. \u00a7 19-2. Plan- og bygningsetaten er ogs\u00e5 kommet til at tiltaket ikke innehar gode visuelle kvaliteter, jf. pbl. \u00a7 29-2. Vedtaket er p\u00e5klaget av CMS Kluge Advokatfirma AS v/ Anders Elling Petersen Johansen p\u00e5 vegne av tiltakshaver VFE Vestre Torggaten AS ved brev datert 03.07.2024. Ansvarlig s\u00f8ker er ARTEC AS v/ Ragnhild Lien Olsen. Eiendommene er uregulert. I kommunedelplan 15780000, BERGENHUS. KDP SENTRUM fra 2001, er eiendommene vist som Blandet sentrumsform\u00e5l (73,6 %) og Friomr\u00e5der og forhager (26,4 %). Tilh\u00f8rende plankart nr. 2 viser eiendommene som del av bebyggelse i verneverdig kulturmilj\u00f8 og kvartalsstruktur Engen, Nyg\u00e5rdsh\u00f8yden og M\u00f8hlenpris. Eiendommene omfattes ogs\u00e5 av Riksantikvarens omr\u00e5de for Nasjonale interesser i by. I KPA 2018 vises eiendommen som Sentrumskjerne og Gr\u00f8nnstruktur, og den ligger innenfor diverse hensynssoner \u2013 Bl.a. hensynssoner for kulturmilj\u00f8. Det er s\u00f8kt om dispensasjon fra arealform\u00e5let i KDP-en \u00a7 9 Friomr\u00e5der og forhager for \u00e5 etablere pergola p\u00e5 arealene, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Bymilj\u00f8etaten er i uttalelse datert 30.04.2024 positiv til at det gj\u00f8res tiltak i uteomr\u00e5det fra slik det er i dag. Bymilj\u00f8etaten kan imidlertid ikke anbefale at det gis dispensasjon til en permanent pergola. Det vises til at markiser synes \u00e5 v\u00e6re en god l\u00f8sning for \u00e5 aktivisere uteomr\u00e5det en st\u00f8rre del av \u00e5ret, samt knytte forhagen til gaten og skape byliv. En pergola vil p\u00e5 den andre siden oppleves som en lukket bygningskropp, og ikke som en del av en \u00abhage\u00bb. Den vil ogs\u00e5 i mindre grad knytte seg til og bli en del av gatelivet. Bymilj\u00f8etaten er ogs\u00e5 kritisk til at en st\u00e5r igjen med \u00e9n smalere trapp i forhold til to bredere. Byarkitekten frar\u00e5der i uttalelse datert 23.05.2024 at det gis tillatelse til forhage, glasspaviljong og etterisolering av fasade. Tiltakene ivaretar ikke eksisterende kvaliteter i omr\u00e5det, herunder forhagestrukturen og fasadeelementene p\u00e5 bebyggelsen. 1 Byantikvaren viser i uttalelse datert 15.05.2024 til at eiendommen ligger i et omr\u00e5de med sv\u00e6rt viktige kulturhistoriske og arkitektoniske verdier knyttet til eksisterende bebyggelse. Byantikvarens er overordnet positiv til den omfattende rehabiliteringen og oppgraderingen av eiendommene, men kan ikke anbefale endringene p\u00e5 forhage og etterisolering av fasade. Det vises til at de historiske forhagene m\u00e5 bli bedre ivaretatt, og at glasspaviljongen blir lukket og permanent i strid med form\u00e5let. Etterisolering vil videre som regel medf\u00f8re vesentlige endringer i fasadelivet, da det er elementer som vanskelig lar seg kopiere. Vestland fylkeskommune stiller seg i uttalelse datert 05.06.2024 bak Byantikvarens uttalelse i saken. Endringene vil f\u00e5 negative konsekvenser for det eksisterende kulturmilj\u00f8et som innehar verdier av vesentlig regional og nasjonal interesse. Det vises til uttalelsene i sin helhet. Klage: Om tiltakets visuelle kvaliteter Klager anf\u00f8rer at det er knyttet store mangler til Plan- og bygningsetatens vurderinger, b\u00e5de hva gjelder materiell vurdering og formell begrunnelse. Utvendig solskjerming har en vesentlig og positiv effekt p\u00e5 temperaturp\u00e5virkningen, og videre energiforbruket knyttet til bruk av klimaanlegg. Det har ogs\u00e5 betydelig bedre effekt i forhold til Plan- og bygningsetatens forslag til interne l\u00f8sninger (innvendig solskjerming). Utvendig solskjerming planlegges etablert integrert i vinduene. \u00abDet visuelle uttrykket fra vinduene vil dermed for alle praktiske forhold videref\u00f8res som i dag\u00bb. Klager anf\u00f8rer at dette inneb\u00e6rer en s\u00e5 marginal endring at det p\u00e5 ingen m\u00e5te er innenfor rammen av hva som kan v\u00e6re avslagsgrunn etter pbl. \u00a7 29-2. Hva gjelder etterisolering av fasaden til Vestre Torggaten 5-7, p\u00e5peker klager at den innehar relativt lite fasadedekor. Klager mener at de f\u00e5 elementene kan videref\u00f8res uten problem. Med dette anf\u00f8res det at byggets fasade f\u00e5r for alle praktiske form\u00e5l samme uttrykk som i dag, men til langt bedre kvalitet. For \u00f8vrig vises det til at de kulturminnefaglige vurderingene er for svakt fundert til \u00e5 tjene som begrunnelse for avslag. Om tiltak i omr\u00e5de for forhage Klager stiller innledningsvis sp\u00f8rsm\u00e5l ved kommunes vurdering om at vilk\u00e5rene for dispensasjon er oppfylt for naboeiendommen Vestre Torggaten 5-7, men ikke for Vestre Torggaten 9. Klager legger f\u00f8lgelig til grunn at de rettslige vilk\u00e5rene ogs\u00e5 er oppfylt for s\u00e5 godt som tilsvarende pergola i Vestre Torggaten 9, og fremhever enkelte momenter av betydning for det kommunale \u00abkan\u00bb-skj\u00f8nnet og vurderingen av tiltakets visuelle kvaliteter: - S\u00f8knaden gjelder en forhage der det bl.a. drives uteservering, og tiltaket vil muliggj\u00f8re hel\u00e5rs bruk. - Godkjent tiltak sett utenfra endres ikke mye med oms\u00f8kte pergola. Det vesentlige sett fra bakkeplan er at en i stedet for tette markiser vil ha en innglassing som er transparent. I tillegg \u00e5pner den for mer sammenhengende gr\u00f8nne omr\u00e5der. - Tiltaket gj\u00f8r eiendommen mer attraktiv for leietaker ved at mindre arealer g\u00e5r bort til ramper, trapper og niv\u00e5forskjeller (i forhold til godkjent situasjon). Oms\u00f8kte rampe er ogs\u00e5 bedre for universell tilkomst. - Bestemmelsen det \u00f8nskes dispensasjon fra retter seg prim\u00e6rt mot bevaring av eksisterende forhager og ikke reetablering. Det vises til klagen i sin helhet. 2 Fagetatens vurdering og anbefaling: Plan- og bygningsetaten som fagetat opprettholder vurderingene i avslagsvedtaket. Fagetaten redegj\u00f8r innledningsvis for klagers prinsipielle sp\u00f8rsm\u00e5l til bygningsmyndighetenes handlingsrom mv. Det vises til at en etter lange og grundige prosesser har kommet til en l\u00f8sning hvor den omfattende bearbeidelsen av kvartalet kan tillates uten forutg\u00e5ende planbehandling, selv om tiltaket i utgangspunktet klart er reguleringspliktig. Fagetatens handlingsrom er med dette oppbrukt i allerede gitt tillatelse. Den aktuelle endringss\u00f8knaden utfordrer n\u00e5 selve grunnlaget for dispensasjonene som alt er gitt ved at tiltaket beveger seg bort fra de avklaringer som er foretatt for \u00e5 ivareta kulturmilj\u00f8et. Overordnet for vurderingene, er fagetaten for \u00f8vrig av den oppfatning at vedtakets begrunnelsene tilfredsstiller forutsetningene i fvl. \u00a7\u00a7 25 jf. 24. Om tiltakets visuelle kvaliteter I denne sak stilles det strengere krav til tiltakets visuelle kvaliteter med hensyn til dets plassering i en av de sentrale ferdselsaksene i sentrum, jf. Ot.prp.nr. 45 (2007-2008) s. 341. Samtlige fagmyndigheter for arkitektur, kulturminner og antikvariske verdier som har hatt s\u00f8knaden til uttale er samstemt i at valgte l\u00f8sninger gir uakseptable resultater for fasadeutformingen. Det er ogs\u00e5 fagetatens selvstendige vurdering. En kan ogs\u00e5 ikke se bort ifra et tillatelsesvedtaks presedensvirkninger for utviklingen i det historiske bygningsmilj\u00f8et. Fagetaten er samlet sett av den oppfatning at vurderingen av tiltaket bygger p\u00e5 saklige og relevante vurderingsmomenter, og at det ikke hefter feil ved vedtaket. Om tiltak i omr\u00e5de for forhage Fagetaten mener at en ved \u00e5 bygge inn hagen med glass, fjerner forhagen som s\u00f8kes vernet til fordel for \u00f8kt serveringsareal. Dette virker privatiserende i byrommet. P\u00e5 generell basis er det heller ikke \u00f8nskelig med tilbygg i glass koblet til eldre murg\u00e5rder i historiske sentrum. Oms\u00f8kte endring fremst\u00e5r videre vesentlig mindre \u00e5pen og tilgjengelig i forhold til opprinnelig godkjent situasjon, se vedlagte tegninger. Det vises til vedlagt fagnotat og avslagsvedtak i sin helhet. Byr\u00e5dens vurdering og konklusjon: Byr\u00e5den er enig i at fagetatens vurderinger tilfredsstiller kravene i fvl. \u00a7\u00a7 25 jf. 24, og kan ikke finne at det foreligger feil eller mangler ved avslagsvedtaket. Byr\u00e5den har imidlertid vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til en annen konklusjon hva gjelder oms\u00f8kte dispensasjon og tiltakets visuelle kvaliteter. Klagen tas med dette til f\u00f8lge p\u00e5 vilk\u00e5r. Dispensasjon fra gjeldende arealform\u00e5l \u00abforhager\u00bb i KDP Sentrum \u00a7 9, jf. pbl. \u00a7 19-2 Det s\u00f8kes om \u00e5 etablere pergola plassert p\u00e5 areal regulert til forhage i KDP sentrum \u00a7 9, og det er s\u00f8kt om dispensasjon fra bestemmelsen, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hovedhensynet bak arealform\u00e5l er forutsigbarhet for hvilken type virksomhet som etableres innenfor planomr\u00e5det, og den p\u00e5virkning og eventuelt de ulemper dette kan bety for omgivelsene, blant annet trafikk, parkering, st\u00f8y m.m. Form\u00e5let med det planfestede arealform\u00e5let \u00abforhager\u00bb er \u00e5 s\u00f8rge for at de historiske forhagene i omr\u00e5det blir ivaretatt og eventuelt tilbakef\u00f8rt. Byr\u00e5den er prinsipielt av den oppfatning at en skal v\u00e6re varsom med \u00e5 dispensere fra bestemmelsen som har betydning for de overordnede strukturene i sentrumskjernen. Dette gjelder spesielt for de sentrale ferdselsaksene i sentrum, der en \u00f8nsker \u00e5 ivareta 3 kulturhistoriske og estetisk elementer. Det avgj\u00f8rende momentet for byr\u00e5den, er imidlertid i hvilken grad oms\u00f8kte endringer p\u00e5virker form\u00e5let om i st\u00f8rst mulig grad tydeliggj\u00f8re forhagestrukturen i gatel\u00f8pet ved at arealene bl.a. holdes \u00e5pne. Byr\u00e5den anser det av vesentlig betydning hvordan tiltaket stiller seg til disse forhold med hensyn til eksisterende og fremtidig situasjon p\u00e5 eiendommen og i n\u00e6romr\u00e5det for \u00f8vrig. Etter en konkret gjennomgang av godkjente tiltak i denne byggesak samt tidligere gitte tillatelser i sak 201630986, er byr\u00e5den av den oppfatning at det er gjort gode grep for \u00e5 skape et sammenhengende uttrykk for Vestre Torggaten 3-9. Det vises til at hver av byg\u00e5rdene vil f\u00e5 hvert sitt tilbygg med i hovedsak tilsvarende materialvalg, som binder sammen gatel\u00f8pet. Glasspaviljongen har dessuten et begrenset fotavtrykk p\u00e5 utearealene, og byr\u00e5den mener det er tilstrekkelig plass til \u00e5 skape en opplevelse av \u00e5penhet p\u00e5, ved og langs eiendommen. Dette momentet forsterkes av materialvalg (transparent glass) og planlagt beplantning. Med videre henvisning til innholdet i vurderingene om tiltakets visuelle kvaliteter, er byr\u00e5den kommet til at hensynene bak gjeldende arealform\u00e5l ikke blir \u00abvesentlig tilsidesatt\u00bb, jf. pbl. \u00a7 19-2. Slik byr\u00e5den vurderer saken, anses ikke glasspaviljongen eller endringene i forhagen for \u00f8vrig til vesentlig ulempe for byrommet. Byr\u00e5den er f\u00f8lgelig av den oppfatning at i den grad glasspaviljongen er en \u00ablukket byggekropp\u00bb, vurderes materialvalget og plasseringen tilstrekkelig avdempende for eventuelle negative konsekvenser. P\u00e5 den andre siden er fordelene for byr\u00e5den \u00e5penbar. Glasspaviljongen inneb\u00e6rer at en kan benytte seg av arealene i alle \u00e5rstider, hvilket er av stor betydning b\u00e5de for virksomheten og for bes\u00f8kende. Byr\u00e5den tilstreber en aktiv og attraktiv bykjerne, og vurderer fordelen relevant for kommunens areal- og ressursdisponering. Bebyggelsen med n\u00f8dvendige tilpasninger i forhold til godkjent situasjon bidrar i tillegg til en \u00f8nsket helhetlig utvikling for Vestre Torggaten 3-9 spesifikt. Samlet sett er fordelene i denne konkrete sak \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjoner fra bestemmelser om byggegrense langs veg og tillatt tomteutnyttelse Fagetaten opplyser for \u00f8vrig om at det ved eventuell omgj\u00f8ring m\u00e5 innvilges dispensasjoner fra bestemmelser om byggegrense langs veg og tillatt tomteutnyttelse. Oms\u00f8kte tiltak medf\u00f8rer etter byr\u00e5dens syn en ubetydelig endring for disse forhold sammenlignet med dispensasjonene som er gitt i rammetillatelse datert 20.01.2023 med referanse BYGG- 2022/27230-20 og Bymilj\u00f8etatens vedtak datert 08.11.2022 med referanse 2022/149836-12, se fagetatens avslagsvedtak pkt. 3.7 for \u00f8vrig. Byr\u00e5den mener at vurderingene i vedtakene kan legges til grunn i denne sak, og anser f\u00f8lgelig de rettslige vilk\u00e5rene oppfylt for \u00e5 gi n\u00f8dvendige dispensasjoner, jf. pbl. \u00a7 19-2. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Visuelle kvaliteter, jf. pbl. \u00a7 29-2 Det f\u00f8lger av pbl. \u00a7 29-2 at ethvert tiltak \u00abskal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv\u00bb og \u00abi forhold til dets funksjon og dets bygde og naturlige omgivelser og plassering\u00bb. Med hensyn til klagens oppbygging, finner byr\u00e5den det hensiktsmessig \u00e5 behandle tiltakene hver for seg. 4 \u2022 Fastmontert pergola og endring av forhage ved Vestre Torggaten 9 Godkjent situasjon Endringss\u00f8knad (denne sak) I likhet med dispensasjonsvurderingen, finner byr\u00e5den det her n\u00e6rliggende \u00e5 ta stilling til oms\u00f8kte endringer i forhold til allerede godkjent situasjon. Godkjent situasjon inneb\u00e6rer en uteservering som er delt i tre soner med tilkomst via to bredere trapper eller L-formet rampe. Byr\u00e5den har ikke noen innvendinger til denne l\u00f8sningen, men vil fremheve at omfanget av gjerder og begrensede beplantingsarealer ikke n\u00f8dvendigvis skaper et s\u00e6rlig preg av \u00e5pne, tilgjengelige og gr\u00f8nne arealer i forhold til oms\u00f8kte situasjon. Til sammenligning har oms\u00f8kte l\u00f8sning en ryddigere utforming som etter byr\u00e5dens syn er tilsvarende eller bedre Godkjent situasjon egnet til \u00e5 ivareta og vitalisere eksisterende bystruktur. Oms\u00f8kte situasjon synes i tillegg \u00e5 v\u00e6re bedre tilpasset situasjonen for Vestre Torggaten 3-9 i sin helhet: Gatel\u00f8pet Vestre torggaten sett mot nord inkl. oms\u00f8kte tiltak Tiltaket har tilfredsstillende visuelle kvaliteter, jf. pbl. \u00a7 29-2. \u2022 Utvendig etterisolering av fasade for Vestre Torggaten 5-7 Samtlige relevante fagetater har uttalt seg negativt til etterisolering med tanke p\u00e5 at fasadedekor, dimensjoner, proporsjoner og utseende lett endres p\u00e5 eldre murhus. Klager 5 presiserer p\u00e5 sin side at byggets fasade f\u00e5r for alle praktiske form\u00e5l samme uttrykk som i dag. Byr\u00e5den mener Vestre Torggaten 5-7 best\u00e5r av relativt lite fasadedekor og er komfortabel med s\u00f8kers redegj\u00f8relse for utvendig etterisolering datert 01.03.2024. Her fremg\u00e5r det at etterisoleringen muliggj\u00f8r videref\u00f8ring av de viktigste elementene i bebyggelsen. S\u00f8ker p\u00e5peker for \u00f8vrig at de er \u00e5pne for \u00e5 finne l\u00f8sning for gesimsornamenteringen sammen med Byantikvaren. Forutsatt at en ivaretar de viktigste elementene i byggets karakteristikk og at gesimsornamenteringen avklares med Byantikvaren f\u00f8r igangsettingstillatelse gis, er byr\u00e5den av den oppfatning at tiltaket har tilfredsstillende visuelle kvaliteter, jf. pbl. \u00a7 29-2. Dette inng\u00e5r som vilk\u00e5r til tillatelsen. \u2022 Utvendig solskjerming i Vestre Torggaten og H\u00e5konsgaten Byr\u00e5den er i utgangspunktet enig i fagetatens vurderinger om at utvendig skjerming kan endre byggets karakter og kan v\u00e6re visuelt skjemmende i et historisk bygningsmilj\u00f8. Byr\u00e5den mener likevel at s\u00f8kers redegj\u00f8relser viser at en har arbeidet godt for finne tekniske l\u00f8sninger som i tilstrekkelig grad ivaretar det helhetlige fasadeuttrykket. Forutsatt at det etableres integrert solskjerming i tr\u00e5d med redegj\u00f8relse om utvendig solskjerming datert 01.03.2024 og at fargebruk - som foresl\u00e5tt av s\u00f8ker - avklares med Byantikvaren, har ikke byr\u00e5den videre innvendinger til tiltaket med hensyn til dets betydning p\u00e5 de visuelle kvalitetene, jf. pbl. \u00a7 29-2. Dette inng\u00e5r som vilk\u00e5r til tillatelsen. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 20.06.2024 oppheves i medhold av forvaltningslovens \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KDP Sentrum \u00a7 4.3 om tomteutnyttelse og \u00a7 9 om arealform\u00e5l forhager, samt fra veglova \u00a7 29 annet, jf. f\u00f8rste ledd. 3. Med hjemmel i pbl. \u00a7 20-1, jf. \u00a7 21-4 gis det tillatelse til endring av rammetillatelse datert 20.01.2023. Endringstillatelsen omfatter fastmontert pergola (44,6 m2) i forbindelse med uteservering ved Vestre Torggaten 9, utvendig solskjerming i Vestre Torggaten og H\u00e5konsgaten, utvendig etterisolering av fasade for Vestre Torggaten 5- 7 og endring av forhage (rettlinjet rampe, 1 stk. tilkomstrapp fjernes og eksisterende trapp blir smalere). Endringstillatelsen gis p\u00e5 f\u00f8lgende vilk\u00e5r: a. Etterisolering utf\u00f8res og utvendig solskjerming etableres i tr\u00e5d med s\u00f8kers redegj\u00f8relser datert 01.03.2024. b. F\u00f8r det kan gis igangsettingstillatelse skal gesimsornamenteringen og fargebruk for fasadene avklares med Byantikvaren. 4. Det overlates Plan- og bygningsetaten \u00e5 utferdige endringstillatelsen og stille n\u00f8dvendige vilk\u00e5r. 5. Klagen tas til f\u00f8lge p\u00e5 vilk\u00e5r. 6 Dato: 7. august 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 05.08.2024 med f\u00f8lgende vedlegg: 1. Oversiktskart 2. Situasjonsplan 3. Oversiktsfoto 4. Vedtak om avslag p\u00e5 deler av s\u00f8knad datert 20.06.2024 5. Klage datert 03.07.2024 6. Vedtak om tillatelse til deler av s\u00f8knad datert 20.06.2024 7. Rammetillatelse datert 20.01.2024 8. Dispensasjonss\u00f8knader 9. S\u00f8kers redegj\u00f8relse for utvendig solskjerming 10. S\u00f8kers redegj\u00f8relse for utvendig etterisolering 11. S\u00f8kers redegj\u00f8relse for forhage 12. Uttale fra Byantikvaren datert 14.05.2024 13. Uttale fra Byarkitekten datert 23.05.2024. 14. Uttale fra Bymilj\u00f8etaten datert 30.04.2024 15. Uttale fra Vestland Fylkeskommune datert 05.06.2024 16. Tegninger 7 "
}