{
  "dokument_id": "91f6ea1c-5f87-570f-ad62-1cbd5dcbe08b",
  "doc_type": "case_presentation",
  "kommune": 4601,
  "tittel": "Forskrift om m\u00e5lform ved den enkelte grunnskule i Bergen kommune",
  "url": "https://bergen.kommune.no/politikere-utvalg/api/fil/bk360/9019258/Framstilling-Forskrift-om-malform-ved-den-enkelte-grunnskule-i-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/52905-14 Forslag til forskrift om m\u00e5lform ved den enkelte grunnskule i Bergen kommune Kva saka gjeld: Byr\u00e5det legg med dette fram forslag til \u00abForskrift om m\u00e5lform ved den enkelte grunnskule i Bergen kommune\u00bb for behandling i Bergen bystyre. I samsvar med oppl\u00e6ringslova \u00a7 2-5 skal kommunen gi forskrift om kva skriftspr\u00e5k som skal vera hovudm\u00e5l i dei enkelte skulane. Det finst i dag inga forskrift om m\u00e5lform ved skulane i Bergen, og kvar enkelt skule har sj\u00f8lv vedteke ei m\u00e5lform for den skriftlege oppl\u00e6ringa. Derfor er det behov for ei forskrift der kommunen stadfestar kva som skal vera hovudm\u00e5l ved den enkelte skule, i tr\u00e5d med nasjonalt lovverk. Forslaget til forskrift inneber ingen endringar fr\u00e5 noverande praksis ved skulane. I samband med skifte av hovudm\u00e5l skal det haldast r\u00e5dgjevande r\u00f8ysting. I oppl\u00e6ringslova \u00a7 2-6 st\u00e5r det: \u00abElevar som har teiknspr\u00e5k som f\u00f8rstespr\u00e5k eller som etter sakkunnig vurdering har behov for slik oppl\u00e6ring, har rett til grunnskoleoppl\u00e6ring i og p\u00e5 teiknspr\u00e5k\u00bb. Denne forskrifta stadfestar og kva for ein skule som gir oppl\u00e6ring i teiknspr\u00e5k, i samsvar med oppl\u00e6ringslova \u00a7 2-6, andre avsnitt: \u00abKommunen kan bestemme at oppl\u00e6ringa i og p\u00e5 teiknspr\u00e5k skal givast p\u00e5 ein annan stad enn den skolen eleven soknar til\u00bb. Prosess: \u00abForskrift om m\u00e5lform ved den enkelte grunnskule i Bergen kommune\u00bb blei lagt ut p\u00e5 h\u00f8yring i juni 2023. Forslaget til forskrift blei kunngjort p\u00e5 Bergen kommune si nettside og p\u00e5 Kommunetorget, og alle som \u00f8nskte det hadde moglegheit til \u00e5 gi innspel. tillegg blei forskrifta sendt direkte til skuleleiinga ved alle skular, Bergen Riksm\u00e5lsforening, Bergen M\u00e5llag, Bergen D\u00f8vesenter og H\u00f8rselshemmede barns organisasjon. Totalt kom det inn 3 innspel til h\u00f8yringsutkastet, fr\u00e5 Garnes ungdomsskule, kommunalt r\u00e5d for personer med funksjonsnedsettelse og Utdanningsforbundet i Bergen. Kvart innspel er vurdert individuelt i vedlagt merknadsskjema. Etter h\u00f8yringsrunden er det gjort nokon endringar i forskrifta. I \u00a7 2 Heimel vises det no til oppl\u00e6ringslova \u00a7 2-5 og \u00a7 2-6 i heilskap. Tidlegare \u00a7\u00a7 6 og 7, som omtalte skulens og elevars plikt til \u00e5 bruke vedteken hovudm\u00e5l, er fjerna. Byr\u00e5det vurderer desse punkta som godt vareteken i nasjonalt lovverk. I bystyrets m\u00f8te 22. november vedtok bystyret \u00e5 avvikla drifta av Trengereid oppveksttun skule fr\u00e5 \u00e5rsskiftet 2023/2024. Trengereid oppveksttun skule er derfor teken vekk fr\u00e5 forskrifta etter dette. 1 \u00d8konomiske konsekvensar: Forskrifta er ei stadfesting av kva m\u00e5lform som er hovudm\u00e5l ved kvar enkelt skule, og inneber ingen endringar fr\u00e5 gjeldande praksis ved skulane. Forskrifta krev dermed ikkje auke i budsjett. Gjennom tildelingsmodellen vert fire skuler tildelt 10 \u00e5rsverk til spr\u00e5kdeling i dag. Dette utgjer over 7 mill. kroner \u00e5rleg. Dette kjem i tillegg til \u00f8yremerka tildelingar, til d\u00f8mes til nynorskb\u00f8ker. Dersom ein vel \u00e5 berre tilby ei m\u00e5lform p\u00e5 skulane, kan dette gje grunnlag for innsparingar. Fr\u00e5 hausten 2024 har regjeringa utvida retten til eiga gruppe p\u00e5 eit anna skriftspr\u00e5k enn det kommunen har vedteke som hovudm\u00e5l dersom minst 10 elevar p\u00e5 eit trinn \u00f8nskjer det, fr\u00e5 \u00e5 berre gjelda p\u00e5 barneskulen til no \u00f2g \u00e5 gjelda ungdomskulen. I Arna er det i dag \u00e9in ungdomsskule, Garnes ungdomsskule. Dersom det skal opprettast eigne bokm\u00e5lsgrupper her vil dette kunna kosta 1,7 mill. per \u00e5r, i tillegg til dei 7 mill. som allereie blir tildelt spr\u00e5kdeling ved barneskulane i Arna i dag. Byr\u00e5det si vurdering og tilr\u00e5ding/konklusjon: Lovverket sl\u00e5r fast at kvar kommune skal vedta forskrift om kva skriftspr\u00e5k som skal vera hovudm\u00e5l i dei enkelte skulane. H\u00f8yringsinnspela er no behandla og vurdert, og byr\u00e5det tilr\u00e5r bystyret \u00e5 vedta \u00abForskrift om m\u00e5lform ved den enkelte grunnskule i Bergen kommune\u00bb. I samsvar med lovverket kan kommunen vedta at oppl\u00e6ring i og p\u00e5 teiknspr\u00e5k kan givast p\u00e5 ein annan skule enn n\u00e6rskulen til eleven. Det er eit f\u00e5tal elevar i bergensskulen som f\u00e5r oppl\u00e6ring i og p\u00e5 teiknspr\u00e5k. Byr\u00e5dets vurdering tilseier at omsynet til \u00e5 gi elevane tilgang til eit samla teiknspr\u00e5kmilj\u00f8 og s\u00f8rge for ei betre utnytting av kommunens ressursar talar for \u00e5 framleis samla undervisninga i teiknspr\u00e5k p\u00e5 ein skule. Grunngjeving for \u00e5 legge saka fram for bystyret: Gjennom \u00abByr\u00e5dets fullmakter som kollegium\u00bb blir byr\u00e5det gitt fullmakt til \u00e5 gi forskrift om kva m\u00e5lform som skal vera hovudm\u00e5let ved kvar enkelt skule. Sidan det er f\u00f8rste gong lokal forskrift om m\u00e5lform i skulen skal vedtakast vel byr\u00e5det likevel \u00e5 fremje saka til bystyret for avgjerd. Byr\u00e5det innstiller til bystyret \u00e5 fatte f\u00f8lgjande vedtak: 1. Bystyret vedtek \u00abForskrift om m\u00e5lform ved den enkelte grunnskule i Bergen kommune\u00bb. 2. Bystyret gir byr\u00e5det fullmakt til \u00e5 endra forskrifta i tr\u00e5d med krav i oppl\u00e6ringslova. Dato: 23. januar 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: - Forskrift om m\u00e5lform ved den enkelte grunnskule i Bergen kommune - Merknadsskjema h\u00f8yringsinnspel til Forskrift om m\u00e5lform ved den enkelte grunnskule i Bergen kommune - H\u00f8yringsinnspel til forskrift om m\u00e5lform ved den enkelte grunnskule i Bergen kommune - H\u00f8yringssvar fr\u00e5 Utdanningsforbundet Bergen \u2013 Forskrift om m\u00e5lform ved den enkelte grunnskule i Bergen kommune 2 - Forskrift om m\u00e5lformer ved grunnskoler i Bergen. H\u00f8ringsinnspill fra kommunalt r\u00e5d for personer med funksjonsnedsettelse 3 "
}