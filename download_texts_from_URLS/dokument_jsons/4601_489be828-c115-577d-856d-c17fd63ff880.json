{
  "dokument_id": "489be828-c115-577d-856d-c17fd63ff880",
  "doc_type": "case_attachment",
  "kommune": 4601,
  "tittel": "Uttale fra Bymilj\u00f8etaten datert 03.11.2022",
  "url": "https://bergen.kommune.no/politikere-utvalg/api/fil/bk360/8862386/Uttale-fra-Bymiljoetaten-datert-03-11-2022",
  "tekst": " Bymilj\u00f8etaten Til Intern korrespondanse PBE Byggesak S\u00f8r (Arbeidssted) v/Aidarus V\u00e5r referanse: 2022/49270-32 Sheikh Adam Abdi Saksbehandler: Ole Rugeldal Sandven Dato: 3. november 2022 Fra Bymilj\u00f8etaten Uttalelse fra Bymilj\u00f8etaten. Fana, gnr. 62 bnr. 2, Bontveitvegen 474 - legalisering av parkeringsanlegg, ridebane og diverse bygg Saken gjelder Bymilj\u00f8etaten viser til oversendelse fra Plan- og bygningsetaten datert 4. oktober 2022 vedr. foresp\u00f8rsel om uttalelse til s\u00f8knad om legalisering av syv frittst\u00e5ende byggverk, vesentlige terrenginngrep i form ridebane, parkeringsplass og terrengheving. Tiltakene er avhengig av dispensasjon fra kommuneplan: - \u00a7 3.1 om plankrav - \u00a7 6.2.2 om byggegrense langs vassdrag - \u00a7 31.2 om LNF-omr\u00e5der - \u00a7 32.1.4 om forbud mot bekkelukking Grunnlag Eiendommen er ikke regulert. Tiltaket ber\u00f8res av f\u00f8lgende arealplan: Kommuneplan KOMMUNEPLANENS AREALDEL 2018 \u2013 2030, plan nr. 65270000, vedtatt 19.06.2019 Arealform\u00e5l: LNF \u2013 omr\u00e5der. Hensynssoner: - Gul St\u00f8y - Vei st\u00f8y - B\u00e5ndlegging Osvassdraget - Landbruk - Sammenhengende landbruk - Faresone \u2013 Aktsomhetsomr. for steinsprang, jord- og flomskred mm. Tiltaksomr\u00e5dene drenerer mot Austevollselva og p\u00e5virker ikke det vernede Osvassdraget. Det er ikke gjort registreringer av verdifullt naturmangfold i eller ved tiltaksomr\u00e5dene. Eiendommen tilh\u00f8rer et st\u00f8rre omr\u00e5de som er registrert som et sv\u00e6rt viktig friluftsomr\u00e5de. Omr\u00e5det er definert som et utfartsomr\u00e5de med h\u00f8y grad av tilrettelegging i form av skil\u00f8yper (inkl. lysl\u00f8yper), terrengsykling og skogsbilveier for turg\u00e5ing. Vurdering Natur- og milj\u00f8forvaltningsseksjon har vurdert tiltakets konsekvenser for interesser knyttet til natur, biologisk mangfold, landskap og friluftsliv. Terrenginngrep: utfylling og bygg Et terrenginngrep i s\u00e5 stor skala, langs/i vassdrag og i LNF-omr\u00e5de uten godkjent s\u00f8knad, er sv\u00e6rt uheldig. Bymilj\u00f8etaten ser derfor sv\u00e6rt alvorlig p\u00e5 saken. En utfylling og planering av et omr\u00e5de st\u00f8rre enn 10 dekar til parkeringsplass og ridebane er helt klart i strid med gjeldende arealform\u00e5l og avstandskravet til vassdrag i KPA2018. Planering og deponering av masser i dette omfanget har medf\u00f8rt stor avrenning av partikler til n\u00e6rliggende vassdrag i anleggsfase. N\u00e5r dette blir gjort uten tillatelse har ikke myndighetene f\u00e5tt mulighet til \u00e5 stille krav om bruk av rene masser, og avb\u00f8tende tiltak som kan redusere forurensingen til milj\u00f8et. N\u00e5r det gjelder byggene, med unntak av garasjen, er de av beskjeden st\u00f8rrelse og har liten eller ingen p\u00e5virkning p\u00e5 naturverdier, friluftsliv eller landskapet. Fremmede, skadelige arter Fremmede arter er en stor trussel mot det stedegne biologiske mangfoldet, da de har stort invasjonspotensiale og kan utkonkurrere stedegne arter. Tiltakshaver m\u00e5 derfor utvise aktsomhet og unng\u00e5 handlinger som f\u00f8rer til videre spredning av arter p\u00e5 Arsdatabankens Fremmedartsliste (2018), jf. Forskrift om fremmede organismer, Kapittel V, Krav til aktsomhet og til virksomheter og tiltak som kan medf\u00f8re spredning av fremmede organismer. Aktsomhetskravet for fremmede arter er ogs\u00e5 fastsatt i naturmangfoldloven \u00a7 28. Uavhengig av om omr\u00e5det skal tilbakef\u00f8res eller forbli slik det ligger i dag, m\u00e5 det gjennomf\u00f8res en grundig unders\u00f8kelse for \u00e5 avdekke om det er tilf\u00f8rt fremmede plantearter i forbindelse med tiltakene/utfyllingen. Dersom det registreres fremmede arter innenfor eller i tilknytning til tiltaksomr\u00e5det m\u00e5 det stilles krav om at de skal h\u00e5ndteres p\u00e5 en aktsom m\u00e5te, i tr\u00e5d med krav i naturmangfoldloven \u00a7 28 og tilh\u00f8rende forskrift om fremmede organismer (FOR 2015-06-19-716). I henhold til forskriften har tiltakshaver blant annet plikt til \u00e5 p\u00e5se at en ikke medf\u00f8rer utilsiktet spredning av slike organismer, jf. kapittel V. Det er s\u00e6rlig arten parkslirekne det vil v\u00e6re sv\u00e6rt viktig \u00e5 h\u00e5ndtere p\u00e5 en aktsom og riktig m\u00e5te. Parkslirekne regnes som en av de verste invaderende artene i verden, og er sv\u00e6rt ressurskrevende \u00e5 fjerne dersom den f\u00f8rst er etablert. Planten utgj\u00f8r en trussel b\u00e5de overfor stedegent biologisk mangfold, i form av konkurranse om areal da den vokser tett og blir over 2 meter h\u00f8y, men kan ogs\u00e5 utgj\u00f8re en trussel mot konstruksjoner grunnet rotsystemet. De har s\u00e6rdeles stor spredningsevne via jordmasser. Eksempler p\u00e5 andre fremmede plantearter er rynkeros, monoglspringfr\u00f8 og r\u00f8dhyll. Bekken Bekken er lagt om over et lengre strekk ved den etablerte parkeringsplassen. Som nevnt over har planering og deponering av masser i dette omfanget medf\u00f8rt stor avrenning av partikler til n\u00e6rliggende vassdrag i anleggsfase. Lukkingen av bekken er utf\u00f8rt over en kort strekning p\u00e5 ca. 12 meter, der tilkomstvei krysser bekken. Resten av bekkel\u00f8pet er lagt om ved utfylling av massene p\u00e5 parkeringsplassen. En fjerning av parkeringsplassen vil ikke kunne gjenskape den naturlige bekken som rant gjennom omr\u00e5det f\u00f8r utfyllingen. Unders\u00f8kelser i regi av Statsforvalteren viser at det er lite avrenning av milj\u00f8gifter fra den utfylte parkeringsplassen. Andre unders\u00f8kelser utf\u00f8rt av Bergen kommune og Vestland fylkeskommune viser sv\u00e6rt h\u00f8ye verdier av bakterier og n\u00e6ringsstoffer. Dette tyder p\u00e5 utslipp fra spredt avl\u00f8p og/eller hestem\u00f8kk. Videre vil en fullstendig tilbakef\u00f8ring av s\u00e5 store tiltak kunne bidra til ny avrenning av partikler. Det er mulig \u00e5 sette inn avb\u00f8tende tiltak mot avrenning av partikler, men en del avrenning av partikler vil trolig uansett forekomme. Andre forhold/merknader Parkeringsplassen er sv\u00e6rt mye brukt i perioder med skif\u00f8re. Allmennhetenes nytte av parkeringsplassen er stor med tanke p\u00e5 hvor mange personer som benytter omr\u00e5det. Oppsummering Et skianlegg inkl. parkering av en slik en st\u00f8rrelse burde v\u00e6rt omhandlet av en reguleringsplan og markert i kommuneplanens arealdel. Det er usikkert om en reguleringsplanprosess p\u00e5 n\u00e5v\u00e6rende tidspunkt vil gi ny informasjon og andre muligheter enn en vanlig byggesak. Ut fra en rent naturfaglig vurderinger er Bymilj\u00f8etaten sin vurdering at ridebanen, parkeringsplassen, varmestue ved skistadion og garasjeanlegget b\u00f8r tilbakef\u00f8res. Dersom det likevel gis dispensasjon for tiltaket vurderer Bymilj\u00f8etaten at det m\u00e5 utf\u00f8res avb\u00f8tende tiltak i form av: - 10 meter kantsone med vegetasjon (tr\u00e6r, busker, gress m.m.) p\u00e5 begge sider av bekken - Kartlegging og bekjempelse av fremmede arter - Tiltak for \u00e5 redusere mengden n\u00e6ringsstoffer og bakerier som tilf\u00f8res vassdraget fra spredt avl\u00f8p og hestem\u00f8kk. Dette m\u00e5 uansett f\u00f8lges opp jf. Forurensningsforskriften og forskrift om gj\u00f8dselvarer mv. av organisk opphav Avb\u00f8tende tiltak vil ha en kostnad. Bymilj\u00f8etaten vurdere det som rimelig \u00e5 kreve avb\u00f8tende tiltak for \u00e5 redusere skadene som er p\u00e5f\u00f8rt naturen. Dersom andre ulovlige tiltak avdekkes p\u00e5 eiendommen, m\u00e5 dette f\u00f8lges opp med en gang. Bymilj\u00f8etatens anbefaling Tiltaket er i strid med kommuneplan: - \u00a7 3.1 om Plankrav - \u00a7 6.2.2 om Byggegrense langs vassdrag - \u00a7 31.2 om LNF-omr\u00e5der - \u00a7 32.1.4 om Forbud mot bekkelukking For \u00e5 f\u00e5 dispensasjon er det krav om at hensynet bak bestemmelsen ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene etter en samlet vurdering, jf. PBL \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Bymilj\u00f8etaten vil basert p\u00e5 ovenforst\u00e5ende naturfaglige vurderinger frar\u00e5 at det gis dispensasjon for oms\u00f8kte tiltak. Vi vil presisere at vi bare har vurdert tiltakene opp mot naturverdier, biologisk mangfold, landskap og friluftsliv. For friluftslivet isolert sett, og i s\u00e6rlig grad allmenhetens mulighet for skig\u00e5ing, har parkeringsplassen stor nytte. Dersom dispensasjon gis, vil Bymilj\u00f8etaten anbefale at det stilles krav om oppf\u00f8lging av nevnte avb\u00f8tende tiltak. Med hilsen Bymilj\u00f8etaten Kristin Madsen Klokkeide - seksjonsleder Ole Rugeldal Sandven - saksbehandler Dokumentet er godkjent elektronisk. "
}