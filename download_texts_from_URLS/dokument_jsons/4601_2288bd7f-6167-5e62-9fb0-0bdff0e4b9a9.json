{
  "dokument_id": "2288bd7f-6167-5e62-9fb0-0bdff0e4b9a9",
  "doc_type": "case_attachment",
  "kommune": 4601,
  "tittel": "Uttalelse fra Bymilj\u00f8etaten datert 31.03.2023",
  "url": "https://bergen.kommune.no/politikere-utvalg/api/fil/bk360/8947035/Uttalelse-fra-Bymiljoetaten-datert-31-03-2023",
  "tekst": " Bymilj\u00f8etaten Til Intern korrespondanse PBE Byggesak S\u00f8r (Arbeidssted) v/Per Magne V\u00e5r referanse: 2023/27379-12 Eide Saksbehandler: Ole Rugeldal Sandven Dato: 31. mars 2023 Fra Bymilj\u00f8etaten Uttalelse fra Bymilj\u00f8etaten. Fana, gnr. 97/1 m.fl., Fanafjorden - Etablering av nytt VA-anlegg Saken gjelder Bymilj\u00f8etaten viser til oversendelse fra Plan- og bygningsetaten 03.03.23 (BYGG- 2023/11376-4) vedr\u00f8rende s\u00f8knad om oppf\u00f8ring av seks pumpestasjoner inkludert nytt ledningsnett ved/i Fanafjorden. I Bergen kommunes Hovedplan for avl\u00f8p og vannmilj\u00f8 2019 \u2013 2028 er sanering av utslipp til Fanafjorden nevnt som et av mange tiltak. Bakgrunn for tiltaket er at indre del av Fanafjorden er en s\u00e5rbar resipient. Avl\u00f8psrensingen i Bergen har som overordnet m\u00e5l \u00e5 sikre god \u00f8kologisk tilstand i fjorder og vassdrag. Grunnlag og overordnede vurderinger Ledningsnett i sj\u00f8 Alle sj\u00f8ledningene er i KPA plassert i omr\u00e5de for bruk og vern av sj\u00f8 (\u00a7 32.2), med unntak av omr\u00e5det utenfor Bj\u00f8rgvika og Mjelkevika som ligger i kombinerte form\u00e5l i sj\u00f8 og vassdrag. Naturmangfold i sj\u00f8 Indre del av Fanafjorden er registrert som et gyteomr\u00e5de for torsk. I tillegg er sj\u00f8omr\u00e5dene n\u00e6rt land er registrert som \u00f8sters- og \u00e5legrasforekomst. \u00c5legrasenger (og enger av andre sj\u00f8grasarter) er av verdens mest verdifulle marine \u00f8kosystemer, med mange viktige \u00f8kosystemfunksjoner. Derfor er dette omr\u00e5der som er sv\u00e6rt viktig \u00e5 ivareta. I Bergen kommune ble det i 2014 og 2015 gjort registreringer av \u00e5legras, men innenfor tiltaksomr\u00e5det ble det bare gjort unders\u00f8kelser i Mjelkevika. Her ble en mindre forekomst av \u00e5legras registrert. Bymilj\u00f8etaten vurderer derfor at det er n\u00f8dvendig \u00e5 gj\u00f8re nye feltunders\u00f8kelser for \u00e5 avdekke om det er \u00e5legras i omr\u00e5det fra 0-10 meters dybde rett utenfor de fem omr\u00e5dene hvor VA-ledninger blir f\u00f8rt i land langs indre del av Fanafjorden (se vedlagt kart). Dersom det registreres \u00e5legras i omr\u00e5det, m\u00e5 det gis forslag til avb\u00f8tende tiltak for \u00e5 ivareta \u00e5legrasomr\u00e5det. I tillegg m\u00e5 det unders\u00f8kes om planlagt avl\u00f8psledning i Mjelkevika kommer i konflikt med registrert lokalitet for \u00e5legras. Friluftsliv Fanafjorden er registrert som et viktig friluftsomr\u00e5de med strandsone og tilh\u00f8rende sj\u00f8omr\u00e5der. Det er viktig at arbeidet med pumpestasjoner og ledningsnettet i sj\u00f8 tar hensyn til allmenhetens bruk av Fanafjorden. Marine naturtyper registrert i Fanafjorden. Pumpestasjoner og ledningsnett p\u00e5 land Alle pumpestasjonene er lokalisert i den funksjonelle strandsonen. Det er derfor viktig at tiltaket tilpasses landskap og omgivelser. Dette gjelder ogs\u00e5 i omr\u00e5dene hvor ledningene f\u00f8res i land. Siden det registrert omr\u00e5der for \u00e5legras langs land i indre del av Fanafjorden og fjorden er et gyteomr\u00e5de for torsk, m\u00e5 partikkelforurensningen ut i sj\u00f8en i anleggsfasen reduseres s\u00e5 mye som mulig siden \u00e5legras og torskeyngel er s\u00e5rbar i forhold til partikkelforurensning. Fremmede plantearter Prosjektet har f\u00e5tt utarbeidet en rapport som beskriver omfanget av fremmede, skadelige plantearter i prosjektomr\u00e5det. Dette er et godt utgangspunkt for \u00e5 h\u00e5ndtere fremmede arter p\u00e5 en god m\u00e5te. Det er registrert en god del fremmede plantearter ved noen av pumpestasjonene og langs VA-ledninger p\u00e5 land. Det m\u00e5 stilles krav om at fremmede skadelige arter og jordmasser fra disse omr\u00e5dene h\u00e5ndteres p\u00e5 en aktsom m\u00e5te, i tr\u00e5d med krav i naturmangfoldloven \u00a7 28 og tilh\u00f8rende forskrift om fremmede organismer (FOR 2015- 06-19- 716). I henhold til forskriften har tiltakshaver blant annet plikt til \u00e5 p\u00e5se at tiltaket ikke medf\u00f8rer utilsiktet spredning av slike organismer, jf. kapittel V. Ved tilf\u00f8rsel av nye masser utenfra m\u00e5 det ogs\u00e5 stilles krav om at disse er rene og fri for fr\u00f8 eller planterester fra fremmede plantearter oppf\u00f8rt p\u00e5 Artsdatabanken sin fremmedartsliste (2018) (www.artsdatabanken.no). Det er s\u00e6rlig arten parkslirekne det vil v\u00e6re sv\u00e6rt viktig \u00e5 h\u00e5ndtere p\u00e5 en aktsom og riktig m\u00e5te. Parkslirekne regnes som en av de verste invaderende artene i verden, og er sv\u00e6rt ressurskrevende \u00e5 fjerne den dersom den f\u00f8rst er etablert. Planten utgj\u00f8r en trussel b\u00e5de overfor stedegent biologisk mangfold, i form av konkurranse om areal da den vokser tett og blir over 2 meter h\u00f8y, men kan ogs\u00e5 utgj\u00f8re en trussel mot konstruksjoner grunnet rotsystemet. Det m\u00e5 derfor stilles tydelige krav om at masser som inneholder rot- og stengelbiter av parkslirekne ikke spres. Slike masser skal under ingen omstendighet omplasseres da dette vil medf\u00f8re spredning. De m\u00e5 enten brukes lokalt eller behandles i godkjent mottak for masser med fremmede arter. Rotsystemet g\u00e5r ca. 3 meter ned og 7 meter ut fra morplanten, og rotbiter p\u00e5 st\u00f8rrelse med en fingernegl gir opphav til ny plante. Dersom masser m\u00e5 fraktes ut av omr\u00e5det skal disse deponeres varig p\u00e5 godkjent mottak eller behandles p\u00e5 en m\u00e5te som frir jorden fra levedyktige planterester. Alt overjordisk plantemateriale skal legges i tette plastsekker og leveres til forbrenning som restavfall, jf. retningslinjer fra Bergen kommune og BIR. Grunnlag og vurdering av den enkelte pumpestasjon og ledninger p\u00e5 land Pumpestasjon p\u00e5 land, P1 Hovdavika, gnr. 95 bnr. 10 I KPA2018 er pumpestasjon P1 plassert i \u00f8vrig byggesone (sone 4). Ellers omfattes tiltaket av byggegrense langs sj\u00f8 (\u00a76.1.1) og funksjonell strandsone (\u00a735.3). Pumpestasjonen p\u00e5 gnr. 95 bnr. 10 er plassert p\u00e5 siden av en allmenningskai som Bymilj\u00f8etaten forvalter. Ut fra kart og flyfoto ser det ut til at det er liten eller ingen bruk av omr\u00e5det hvor pumpestasjonen skal plasseres. Dersom kaien skal brukes i anleggsfasen m\u00e5 den s\u00e5 langt det lar seg gj\u00f8re holdes \u00e5pen for allmennheten. Bymilj\u00f8etaten forutsetter at tiltaket ikke vil ber\u00f8re tilkomsten (privat vei) ned til kaien, forbi der pumpestasjonen er planlagt plassert. Pumpestasjon p\u00e5 land, P2 Sagavika, gnr. 95 bnr. 2 I KPA2018 er pumpestasjon P2 plassert i \u00f8vrig byggesone (sone 4). Ellers omfattes tiltaket av byggegrense langs sj\u00f8 (\u00a76.1.1) og funksjonell strandsone (\u00a735.3). Ut fra kart og flyfoto ser det ut til at omr\u00e5det allerede er p\u00e5virket av andre inngrep og at det er lite opprinnelig landskap og natur igjen. Det sv\u00e6rt viktige friluftslivsomr\u00e5det Notabuneset er registrert mellom pumpestasjon og sj\u00f8. Ledningen fra pumpestasjonen vil g\u00e5 gjennom friluftsomr\u00e5det p\u00e5 vei ut i sj\u00f8en. Det er viktig at ledningen legges slik at de ikke er til hinder for bruk av friluftsomr\u00e5det. Det er ellers ingen registrerte verdier knyttet til naturmangfold ved pumpestasjonen. Pumpestasjon p\u00e5 land, P3 Fanahammeren, ved gnr. 96 bnr. 1 I gjeldende reguleringsplan FANA. E 39 SVEGATJ\u00d8RN - R\u00c5DALEN, DETALJREGULERING Planid 61990000 er omr\u00e5det regulert til \u00a77.1 Bruk og vern av sj\u00f8 og vassdrag med tilh\u00f8rende strandsone og \u00a7 1.5.1 Tiltak i sj\u00f8. I KPA2018 er pumpestasjon P3 plassert i \u00f8vrig byggesone (sone 4). Ellers omfattes tiltaket av byggegrense langs sj\u00f8 (\u00a76.1.1) og funksjonell strandsone (\u00a735.3). Det er ikke registrert verdier knyttet til friluftsliv eller naturmangfold i tiltaksomr\u00e5det. Ut fra kart og flyfoto ser det ut til at omr\u00e5det allerede er p\u00e5virket av andre inngrep og at det er lite opprinnelig landskap og natur igjen. Pumpestasjon p\u00e5 land, P4 Stend, ved gnr. 97 bnr. 2 I gjeldende reguleringsplan FANA. GNR 97 BNR 13, 53 OG 84, STEND M\u00d8LLE, ENDRING AV BEBYGGELSESPLAN planid 16825001 er omr\u00e5det regulert til friomr\u00e5de p\u00e5 land og i sj\u00f8. I KPA2018 er pumpestasjon P4 plassert i gr\u00f8nnstruktur (\u00a7 29). Ellers omfattes tiltaket av byggegrense langs sj\u00f8 (\u00a76.1.1) og funksjonell strandsone (\u00a735.3). Det er ikke registrert verdier knyttet til friluftsliv eller naturmangfold i tiltaksomr\u00e5det. Ut fra kart og flyfoto ser det ut til at omr\u00e5det allerede er p\u00e5virket av andre inngrep og at det er lite opprinnelig landskap og natur igjen. Omr\u00e5det som er markert som gr\u00f8nnstruktur er lite og smalt, og best\u00e5r i dag av et gruset omr\u00e5det hvor det parkeres biler. Eiendommens verdi som gr\u00f8nnstruktur er derfor liten. Pumpestasjon p\u00e5 land, P5 Hordamuseet, ved gnr. 97 bnr. 54 inkl. ledning fra P5 til P6 I KPA2018 er pumpestasjon P5 plassert i \u00f8vrig byggesone (sone 4). Ellers omfattes tiltaket av byggegrense langs sj\u00f8 (\u00a76.1.1) og funksjonell strandsone (\u00a735.3). VA-ledningen mellom P5 og P6 er i KPA2018 plassert LNF-omr\u00e5de (\u00a731) og innenfor byggegrense langs sj\u00f8 (\u00a76.1.1) og funksjonell strandsone (\u00a7 35.5). Pumpestasjonen plasseres ved veg p\u00e5 gresskledd mark. Det er ikke registrert viktig verdier for naturmangfold i omr\u00e5det hvor pumpestasjonen plasseres. Omr\u00e5det rundt Hordamuseet er registrert som et sv\u00e6rt viktig friluftslivsomr\u00e5de og omfatter et gr\u00f8ntomr\u00e5de med gammelt st\u00f8lstun. Siden pumpestasjonen har begrenset st\u00f8rrelse vil den trolig p\u00e5virke friluftsomr\u00e5det i liten grad. Rapporten om fremmede arter tar ogs\u00e5 for seg noe positivt naturmangfold. Det vises bl.a. til to eiketr\u00e6r som kan komme i konflikt med anleggsarbeidene ved Bj\u00f8rgvika p\u00e5 gnr. 97 bnr. 54 i forbindelse med nye ledninger. Sweco beskriver at hvis disse eiketr\u00e6rne g\u00e5r tapt vil parken og milj\u00f8et forringes betydelig. I rapporten oppgis det ikke st\u00f8rrelse eller om eiketr\u00e6rne er hule. Bymilj\u00f8etaten vurderer uansett at det er viktig at disse tr\u00e6rne ivaretas i anleggsperioden, og vi vil be om at det utarbeides en tresikringsplan for dette. Dette fordi store og/eller hule eiketr\u00e6r er en utvalgt naturtype med et s\u00e6rlig vern. Tresikringsplanen vil blant annet ivareta at slike tr\u00e6r ofte har en sv\u00e6rt omfangsrik rotsone. Pumpestasjon p\u00e5 land, P6 Mjelkevika inkl. ledningsnett fra Mjelkevika til P6 I KPA2018 er pumpestasjon P6 plassert i LNF-omr\u00e5de. Ellers omfattes tiltaket av funksjonell strandsone (\u00a735.3). Mjelkevika er registrert som et sv\u00e6rt viktig friluftslivsomr\u00e5de. Omr\u00e5det er en mye brukt badeplass som omr\u00e5det driftes av Bergen og Omland Friluftsr\u00e5d. Badeplassen har langgrunn strand, svaberg og gressplen. Omr\u00e5det er tilrettelagt for bading med bl.a. stupebrett. Det er toalett ved badeplassen og en stor parkeringsplass i n\u00e6rheten. Omr\u00e5det brukes ogs\u00e5 av skoler. Selve pumpestasjonen er lagt like ved en gruslagt plass og vil bare ber\u00f8re et mindre omr\u00e5de med ung vegetasjon uten s\u00e6rlig verdier for naturmangfoldet. Den nye ledningen som kommer i land i Mjelkevika og fortsetter opp til P6 g\u00e5r rett gjennom badeplassen og friluftsomr\u00e5det. Siden dette arealet er klart mest brukt sommerstid, \u00f8nsker vi at anleggsperioden legges til h\u00f8st og vinterstid. Dette vil skape minst konflikt med allmenhetens bruk av omr\u00e5det. Bymilj\u00f8etaten ber om \u00e5 bli holdt underrettet om planlagt prosess og fremdrift for dette tiltaket s\u00e6rskilt, b\u00e5de av hensyn til etterdriften av R\u00e5dal deponi, men ogs\u00e5 med tanke p\u00e5 v\u00e5rt ansvar for oppf\u00f8lging av Bergen og Omland Friluftsr\u00e5d som forvalter og drifter omr\u00e5det. Oppsummering Bymilj\u00f8etatens tilbakemelding kan oppsummeres som f\u00f8lgende \u2022 Bymilj\u00f8etaten vurderer tiltaket som totalt sett positivt for naturmilj\u00f8et og friluftslivet ettersom det bidrar til at vannkvaliteten i Fanafjorden forbedres. \u2022 Hele indre del av Fanafjorden er registrert som et potensielt omr\u00e5de for \u00e5legras og gyteomr\u00e5de for torsk. F\u00f8r det legges nye kloakkledninger i sj\u00f8en m\u00e5 det gjennomf\u00f8res unders\u00f8kelser for \u00e5 avdekke evt. forekomster av \u00e5legras. Ved funn av \u00e5legras, m\u00e5 tilpasninger/justeringer for ledningstras\u00e9 vurderes. Dersom lokaliteten ikke kan unng\u00e5s dersom dette er anbefalt, m\u00e5 det vurderes avb\u00f8tende tiltak \u2022 Siden b\u00e5de \u00e5legras og torskeyngel er s\u00e5rbar for partikkelforurensning m\u00e5 anleggsarbeidet innrettes slik at forurensningen reduseres s\u00e5 mye som mulig. \u2022 Pumpestasjonene blir etablert i tilknytning omr\u00e5der som allerede er p\u00e5virket av boligbebyggelse og veianlegg. Siden tiltakene ligger innenfor den funksjonelle strandsonen er det viktig at terrenginngrepene blir s\u00e5 sm\u00e5 som mulig og at omr\u00e5dene tilbakef\u00f8res p\u00e5 en naturlig m\u00e5te. Bymilj\u00f8etatens vurdering er derfor at hensynet den funksjonelle strandsonen ikke vil bli vesentlig tilsidesatt. \u2022 I notatet \u00abRegistrering av skadelige plantearter i anleggsomr\u00e5det\u00bb beskriver Sweco ulike tiltak for \u00e5 unng\u00e5 spredning av fremmede plantearter. Tiltakene i dette notatet m\u00e5 f\u00f8lges opp i anleggsfasen. \u2022 I den samme rapporten beskrives ogs\u00e5 verdifullt naturmangfold i form at st\u00f8rre tr\u00e6r ved Hordamuseet (gnr. 97 bnr. 54). Her m\u00e5 det utarbeides en tresikringsplan slik beskrevet av konsulent i oppsummeringen pkt. 2. \u2022 Mjelkevika er registrert som et sv\u00e6rt viktig friluftslivsomr\u00e5de. Siden dette arealet er klart mest brukt sommerstid \u00f8nsker vi at anleggsperioden legges til h\u00f8st og vinterstid. Dette vil skape minst konflikt med allmenhetens bruk av omr\u00e5det. Bymilj\u00f8etaten ber ogs\u00e5 om \u00e5 bli holdt s\u00e6rskilt orientert om fremdrift og prosess for arbeidet her. Bymilj\u00f8etatens anbefaling Det oms\u00f8kte tiltaket er i strid med bestemmelser i kommuneplanens arealdel, jf. \u00a729 gr\u00f8nnstruktur og den funksjonelle strandsonen. For \u00e5 f\u00e5 dispensasjon er det krav om at hensynet bak bestemmelsen ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene etter en samlet vurdering, jf. PBL \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Bymilj\u00f8etaten vil ikke frar\u00e5 at det gis dispensasjon de oms\u00f8kte tiltakene, under forutsetning av at punktene i v\u00e5r oppsummering blir fulgt opp f\u00f8r og under anleggsfasen av prosjektet. Med hilsen Bymilj\u00f8etaten Kristin Madsen Klokkeide - seksjonsleder Ole Rugeldal Sandven - saksbehandler Dokumentet er godkjent elektronisk. "
}