{
  "dokument_id": "8e8c91b0-97cc-51cd-8129-a1f219249518",
  "doc_type": "case_attachment",
  "kommune": 5501,
  "tittel": "Vedlegg 1 - Tilskudd til ladeinfrastruktur i boligselskap - 2024",
  "url": "https://innsyn.tromso.kommune.no/application/getMoteDokument?dokid=2001694497",
  "tekst": "Vedlegg 1: Tilskudd til ladeinfrastruktur i boligselskap Form\u00e5l Troms\u00f8 kommune tilbyr n\u00e5 tilskudd til ladeinfrastruktur for elbiler i boligselskaper. Hensikten er \u00e5 stimulere til trygg og enkel hjemmelading for el- og hybridbiler. Hvem kan s\u00f8ke om tilskudd Boligselskap (borettslag, sameier, boligaksjelag, huseierforeninger og boligsamvirker) i Troms\u00f8 kommune kan s\u00f8ke. Det gis ikke st\u00f8tte til privatpersoner, statlige byggeiere eller kommunale akt\u00f8rer. S\u00f8knadsfrist er 10. mai 2024. Etter at du har f\u00e5tt innvilget s\u00f8knaden (f\u00e5tt vedtak om tilskudd) kan du sette i gang med tiltaket, det vil si akseptere tilbud, inng\u00e5 arbeidskontrakter og utf\u00f8re tiltaket. Hva prioriteres Ordningen kan gi tilskudd til etablering/oppgradering av elektrisk anlegg for lading av el- og hybridbiler i boligselskaper, herunder kabling frem til fordelingsskap i parkeringsanlegg og system for lastdeling. \u2022 \u00d8konomisk st\u00f8tte fra kommunen skal v\u00e6re utl\u00f8sende for at tiltaket blir realisert. Det gis derfor ikke tilsagn om st\u00f8tte etterskuddsvis. Arbeidene m\u00e5 ikke igangsettes f\u00f8r det er gitt tilsagn om tilskudd. \u2022 P\u00e5l\u00f8pte kostnader til ekstern r\u00e5dgiving/analyse kan inng\u00e5 i s\u00f8knaden. \u2022 St\u00f8tten begrenser seg til maksimalt 100.000 per borettslag/sameie. \u2022 St\u00f8tten kan maksimalt v\u00e6re 20 prosent av investeringskostnadene og oppad begrenset til kroner 5 000 per ladepunkt det legges til rette for. \u2022 Kun faste installasjoner som borettslaget eller sameiet selv eier kan st\u00f8ttes \u2022 Smarte ladesystem med tids- og effektstyring prioriteres \u2022 Hvis prosjektet bidrar til \u00e5 legge til rette for bildeling, ved \u00e5 gj\u00f8re parkeringsplasser offentlig tilgjengelig, vil det bli vurdert som positivt. Dette st\u00f8ttes ikke: \u2022 Det gis ikke st\u00f8tte til den enkelte beboers ladepunkt/ladeboks p\u00e5 den enkelte parkeringsplass \u2022 Det gis ikke st\u00f8tte til drift \u2022 Det gis ikke st\u00f8tte til oppgradering av trafostasjon. I mange tilfeller vil det v\u00e6re mulig \u00e5 montere styringsverkt\u00f8y som gj\u00f8r at oppgradering av trafo ikke er n\u00f8dvendig og dette dekkes av tilskuddsordningen \u2022 Bygg under oppf\u00f8ring kan ikke s\u00f8ke om tilskudd Anbefalinger og veiledninger Vi anbefaler at boligselskapet benytter ekstern faglig bistand til \u00e5 planlegge tiltaket, og at dette blir gjort av andre enn dem som er aktuelle for \u00e5 utf\u00f8re installasjonen. Planen b\u00f8r ogs\u00e5 omfatte en vurdering av framtidige behov og kostnadsfordeling mellom eierne av boenhetene. Det anbefales at boligselskapets forvalter involveres tidlig i prosessen. Elbilforeningen, konsulentfirmaer og andre kan v\u00e6re aktuelle st\u00f8ttespillere for faglig bistand. Nyttige veiledere \u2022 Elbilforeningen har laget et forslag til hvordan man i det enkelte boligselskap kan g\u00e5 fram for \u00e5 f\u00e5 en god prosess om \u00e5 f\u00e5 etablert eller vurdert etablert ladepunkter. Dette omfatter blant annet organisering, behovskartlegging og mer tekniske forhold. De trekker ogs\u00e5 fram behovet for at man b\u00f8r ta hensyn til at anlegget senere b\u00f8r kunne skaleres opp og utvikles over tid. \u2022 Elbilforeningen, Enova og Enmira har sammen laget en veileder om \u00abSlik setter du opp ladestasjon for ansatte og kunder\u00bb der det er nyttig informasjon ogs\u00e5 for et boligselskap. Denne veilederen inneholder en del oppdateringer fra en egen veileder for boligselskap som ble laget for noen \u00e5r siden. \u2022 Direktoratet for samfunnssikkerhet og beredskap (DSB), Elbilforeningen, Norsk Elektroteknisk Komite (NEK) og NELFO (landsforening i NHO som blant annet organiserer elektrobedriftene) har laget en veileder med mange tips og informasjon om hvilke krav som gjelder ved etablering av ladepunkter til elbil. "
}