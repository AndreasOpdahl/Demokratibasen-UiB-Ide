{
  "dokument_id": "feae8cae-1e58-52dd-b7e3-9188fd8d836e",
  "doc_type": "case_presentation",
  "kommune": 4601,
  "tittel": "Interpellasjon nr. 3 fra Line Berggreen Jacobsen (A) og Ingrid Nergaard Fjeldstad (V) om etablering av flere boliger til flyktninger i Bergen. Bergen bystyre 19.02.2025",
  "url": "https://bergen.kommune.no/politikere-utvalg/api/fil/bk360/12059380/Framstilling-Interpellasjon-nr-3-fra-Line-Berggren-Jacobsen-A-og-Ingrid-Nergaard-Fjeldstad-V-om-etablering-av-flere-boliger-til-flyktninger-i-Bergen-Bergen-bystyre-19-02-2025",
  "tekst": " Bystyrets kontor Til Intern korrespondanse BBSM-kommunaldirekt\u00f8rens stab V\u00e5r referanse: 2025/95324-2 Saksbehandler: Anette Hatlemark Drabl\u00f8s Fra Dato: 10. februar 2025 Bystyrets kontor Interpellasjon nr. 3 fra Line Berggren Jacobsen (A) og Ingrid Nergaard Fjeldstad (V) om etablering av flere boliger til flyktninger i Bergen. Bergen bystyre 19.02.2025 Krigen i Ukraina har sendt millioner av mennesker p\u00e5 flukt, og mange av dem har funnet trygghet i Norge. Bergen kommune har tatt imot et stort antall flyktninger, men vi st\u00e5r n\u00e5 overfor en akutt utfordring: mangelen p\u00e5 boliger. Kommunen har forpliktet seg til \u00e5 bosette de som f\u00e5r opphold, men uten et tilstrekkelig boligtilbud risikerer vi at mennesker blir sittende fast i midlertidige l\u00f8sninger over lengre tid. Samtidig er boligmarkedet i Bergen under press, og \u00f8kt ettersp\u00f8rsel fra flyktninger kan forsterke utfordringene for s\u00e5rbare grupper som allerede sliter med \u00e5 finne et sted \u00e5 bo. Boligpolitikken m\u00e5 ivareta fellesskapets interesser og er en grunnleggende forutsetning for integrering, deltakelse i arbeidslivet og en verdig hverdag. Det haster derfor med \u00e5 finne pragmatiske og gjennomf\u00f8rbare l\u00f8sninger for raskt \u00e5 etablere flere boliger. Erfaringene fra tidligere viser at tradisjonell boligbygging i offentlig regi ofte tar lang tid p\u00e5 grunn av reguleringsprosesser, anbud og bygging. I en ekstraordin\u00e6r situasjon som denne m\u00e5 vi tenke mer fleksibelt. Modull\u00f8sninger kan v\u00e6re et svar p\u00e5 de umiddelbare behovene. Modulboliger kan settes opp raskt, har lavere byggekostnader og kan plasseres midlertidig p\u00e5 kommunal grunn der det er tilgjengelig areal. Dette er en l\u00f8sning vi har sett fungere i andre kommuner og som kan bidra til \u00e5 avlaste presset p\u00e5 det private leiemarkedet. Samtidig m\u00e5 vi ha et langsiktig perspektiv. De som bosettes her, skal ha mulighet til \u00e5 etablere seg, f\u00e5 en jobb og v\u00e6re en del av fellesskapet. Det krever ikke bare boliger, men ogs\u00e5 tilstrekkelige investeringer i skole, barnehager og helse- og velferdstjenester. Vi st\u00e5r i en ekstraordin\u00e6r situasjon som krever ekstraordnin\u00e6re tiltak. Vi m\u00e5 sikre at de som kommer til Bergen f\u00e5r en god start p\u00e5 sitt nye liv, samtidig som vi unng\u00e5r et for stort press i boligmarkedet. P\u00e5 denne bakgrunn vil jeg stille f\u00f8lgende sp\u00f8rsm\u00e5l til byr\u00e5det: 1. Hvilke tiltak vil byr\u00e5det iverksette for raskt \u00e5 etablere flere boliger for flyktninger i Bergen? 2. Vil byr\u00e5det vurdere bruk av modulboliger som en midlertidig l\u00f8sning for \u00e5 huse flyktninger og samtidig avlaste presset p\u00e5 det ordin\u00e6re boligmarkedet? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}