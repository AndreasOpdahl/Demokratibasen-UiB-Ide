{
  "dokument_id": "ed1eeda3-446c-5e2f-88d4-358168cad5aa",
  "doc_type": "case_attachment",
  "kommune": 4601,
  "tittel": "Tilleggsnotat til UMBY sak 297/24- Ytrebygda, Gnr. 116, Bnr. 195 mfl., Sandsli\u00e5sen 46, Reguleringsplan (planID 70900000). 2. gangs behandling av detaljregulering  ",
  "url": "https://bergen.kommune.no/politikere-utvalg/api/fil/bk360/11162142/Tilleggsnotat-til-UMBY-sak-297-24-Ytrebygda-Gnr-116-Bnr-195-mfl-Sandsliasen-46-Reguleringsplan-planID-70900000-2-gangs-behandling-av-detaljregulering-",
  "tekst": " BYR\u00c5DSAVDELING FOR BYUTVIKLING BBU - kommunaldirekt\u00f8rens stab Bystyrets kontor V\u00e5r referanse: 2022/56802-88 Postboks 7700 Saksbehandler: Senia Raum 5020 BERGEN Dato: 18. september 2024 Deres ref.: Tilleggsnotat til UMBY sak 297/24- Ytrebygda, Gnr. 116, Bnr. 195 mfl., Sandsli\u00e5sen 46, Reguleringsplan (planID 70900000). 2. gangs behandling av detaljregulering Sp\u00f8rsm\u00e5l: UMBY skal behandle reguleringsplan for Sandsli\u00e5sen 46 \u2013 plan-ID 70900000. I planforslaget som var p\u00e5 h\u00f8ring l\u00f8d bestemmelsen om parkering som f\u00f8lger: \u00ab3.1.1.9. Parkering og sykkelparkering 3.1.1.9.1. Felles parkeringsanlegg for bil og sykkel plasseres i felt f_BGF1-2 under BB1-6 og B/F og skal dekke parkering for alle boenheter innenfor omr\u00e5de KBA, BB1-6, B/F og BK1-4. 3.1.1.9.2. Parkeringsdekning for bil skal v\u00e6re maks 0,8 bilparkeringsplasser per 100 m2 bolig. All bilparkering skal l\u00f8ses i felles parkeringskjeller. 3.1.1.9.3. Minimum 15% av bilparkeringsplassene for bolig innenfor planomr\u00e5det skal avsettes til gjesteparkering. 3.1.1.9.4. Minimum 10 % av parkeringsplassene skal v\u00e6re utformet og reservert for bevegelseshemmede. Disse skal ha kortest mulig gangavstand og gunstig tras\u00e9 til hovedatkomst/heis. 3.1.1.9.5. Minimum 3% av bilparkeringsplassene skal settes av til bildeleordning. 3.1.1.9.6. Det skal legges til rette for lading av el-bil ved alle bilparkeringsplassene. 3.1.1.9.7. For bolig skal det etableres minimum 2,5 sykkelparkeringsplasser per 100m2 BRA. Minst 5 % av plassene skal dimensjoneres for lastesykler og sykkelvogner. 3.1.1.9.8. For Forretning og tjenesteyting skal det settes av minimum 1,3 sykkelparkeringsplasser pr. 100m2 BRA. 3.1.1.9.9. Sykkelparkering for boliger skal fordeles p\u00e5 to typer sykkelparkering: - Gjesteparkering/utend\u00f8rsparkering ved inngangssoner og i felles uteoppholdsareal - Innend\u00f8rs parkering i parkeringskjeller, som er lett tilgjengelig innenfor parkeringsanlegg f_BGF1-2. 3.1.1.9.10. Det skal etableres felles sykkelverksted og vaskestasjon for sykkel i tilknytning til sykkelparkeringsplassene innenfor f_BGF1-2. 3.1.1.9.11. Sykkelparkeringsplassene skal ha tilkomst fra egen inngang ved Garasjeport i BB1, og inngang via KBA.\u00bb Postadresse: Telefon: 55565556 Postboks 7700, 5020 BERGEN E-post: byutvikling@bergen.kommune.no Kontoradresse: Internett: www.bergen.kommune.no R\u00e5dhusgaten 10 Man har i andre saker erfart at PBE i forbindelse med sluttbehandling har foresl\u00e5tt reduksjon av parkeringsdekning i forhold til planbestemmelsene som var ute p\u00e5 h\u00f8ring/offentlig ettersyn. Eksempler p\u00e5 reduksjon fra 1,0 per 100m2BRA til 0,6, har f.eks. forekommet. Dette inneb\u00e6rer fagetaten \u00e5penbart har vurdert at det er rom for en viss endring av parkeringsdekningen \u2013 uten at dette er har v\u00e6rt ansett \u00e5 utgj\u00f8re vesentlig endring som fordrer ny h\u00f8ring/offentlig ettersyn. Man m\u00e5 jo da ogs\u00e5 kunne forutsette et tilsvarende justeringer ogs\u00e5 m\u00e5 kunne finne sted andre veien \u2013 ved at parkeringsdekningen \u00f8kes noe. Det bes derfor om at byr\u00e5den/byr\u00e5dsavdelingen gir en vurdering av om f\u00f8lgende endringer av planbestemmelsene vil ansens som vesentlige endringer som fordrer ny h\u00f8ring/offentlig ettersyn - eller ikke: a) Punkt 3.1.1.9.2 endres til \u00e5 lyde som f\u00f8lger: \u00abParkeringsdekning for bil skal v\u00e6re maks 0,9 bilparkeringsplasser per 100 m2 bolig. All bilparkering skal l\u00f8ses i felles parkeringskjeller.\u00bb b) Punkt 3.1.1.9.2 endres til \u00e5 lyde som f\u00f8lger: \u00abParkeringsdekning for bil skal v\u00e6re maks 1,0 bilparkeringsplasser per 100 m2 bolig. All bilparkering skal l\u00f8ses i felles parkeringskjeller.\u00bb c) Punkt 3.1.1.9.5.endres til \u00e5 lyde som f\u00f8lger: \u00abI tillegg til parkeringsdekning nevnt i punkt 3.1.1.9.2 tillates inntil 6 bilparkeringsplasser avsatt til bildeleordning. Bilparkeringsplasser avsatt til bildeleordning kan plasseres enten i felles parkeringskjeller eller som overflateparkering for \u00e5 lette publikumstilgang til bildele- biler.\u00bb Svar: Byr\u00e5den peker p\u00e5 at h\u00f8ring og offentlig ettersyn er formelle skritt som skal bidra til \u00e5 sikre plan- og bygningslovens form\u00e5l om \u00ab\u00e5penhet, forutsigbarhet og medvirkning fra alle ber\u00f8rte interesser og myndigheter\u00bb, jf. \u00a7 1-1 fjerde ledd. Det f\u00f8lger av plan- og bygningsloven \u00a7 12-10 at \u00abforslag til reguleringsplan\u00bb skal legges ut til offentlig ettersyn f\u00f8r det legges frem for kommunestyret til vedtak (\u00a7 12-12). Sammenhengen mellom \u00a7\u00a7 12-10 og 12-12 tilsier at det \u00abforslag til reguleringsplan\u00bb som legges frem for kommunestyret til vedtak, i utgangspunktet m\u00e5 v\u00e6re det samme som tidligere har v\u00e6rt p\u00e5 h\u00f8ring og offentlig ettersyn. Kommunen kan derfor ikke vedta en reguleringsplan med endringer av vesentlig betydning for arealbruken, som h\u00f8ringsinstansene og andre ber\u00f8rte ikke har hatt foranledning til \u00e5 uttale seg om. Det sentrale etter plan- og bygningslovens system og form\u00e5l er at alle ber\u00f8rte i n\u00f8dvendig utstrekning skal f\u00e5 reell mulighet til \u00e5 uttale seg om arealbruken og dens virkninger f\u00f8r den blir vedtatt av kommunestyret. Dette henger ogs\u00e5 sammen med kravet i forvaltningsloven \u00a7 17 om at saken skal v\u00e6re s\u00e5 godt opplyst som mulig f\u00f8r vedtak treffes. Dersom det gj\u00f8res endringer i plankartet og/eller -bestemmelsene som ber\u00f8rer interesser som ikke tidligere er gitt reell foranledning til \u00e5 uttale seg om planforslaget, m\u00e5 kommunen derfor sikre medvirkning fra de ber\u00f8rte. Sp\u00f8rrer p\u00e5peker at det gjennomf\u00f8res reduksjoner av parkeringsdekning i etterkant av offentlig ettersyn, uten at dette er til gjenstand for en begrenset h\u00f8ring. Byr\u00e5den viser til at det er stor forskjell p\u00e5 \u00e5 \u00f8ke og \u00e5 redusere parkeringsdekningen i et prosjekt. En \u00f8kning kan ha konsekvenser for arealbruken i planomr\u00e5det, belastning p\u00e5 kryss og vegnett samt ha konsekvenser for n\u00e6rmilj\u00f8et og bokvalitet. Det er derfor flere h\u00f8ringsinstanser som kan ha interesse av \u00e5 uttale seg til en \u00f8kning av parkeringsdekning. En reduksjon vil p\u00e5 den andre siden v\u00e6re innenfor rammene av det som har v\u00e6rt p\u00e5 h\u00f8ring tidligere, og vil vanligvis ikke gi negative konsekvenser med betydning for h\u00f8ringsinstanser, slik som \u00f8kt belastning p\u00e5 vegnettet og nullutslippsm\u00e5l. Side 2 av 3 Byr\u00e5den vurderer at en endring av parkeringsdekning fra 0,8 plasser per 100 m2 BRA bolig til 0,9 eller 1,0 ikke b\u00f8r gj\u00f8res uten av dette har v\u00e6rt forelagt Vestland fylkeskommune og Statsforvalteren i Vestland. Byr\u00e5den vurderer samtidig at en endring av bestemmelse \u00a7 3.1.1.9.5 om bildelebiler vil kunne gjennomf\u00f8res uten h\u00f8ring, da dette vil handle om disponering av plassene, og ikke vil medf\u00f8re en samlet \u00f8kning i antall parkeringsplasser. Imidlertid vil byr\u00e5den frar\u00e5de \u00e5 \u00e5pne for at dette skal l\u00f8ses som overflateparkering. Det er p\u00e5 plankartet ikke avsatt areal til dette form\u00e5let og en omdisponering vil g\u00e5 utover andre arealform\u00e5l og hensyn. En slik endring vil ikke kunne gjennomf\u00f8res uten en begrenset h\u00f8ring. Med hilsen Christine Kahrs \u2013 Byr\u00e5d for byutvikling Dokumentet er godkjent elektronisk. Kopi til: Bystyrets kontor - Bjarte Kristiansen Fr\u00f8nsdal, Bystyrets kontor - Andreas Graue Berg Side 3 av 3 "
}