{
  "dokument_id": "c508c21c-dbd5-5a12-8f19-e9868f4b4959",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 21 fra Rune Bakervik (A) om Vektertjenester og PSS- Utvalg for finans kultur og n\u00e6ring",
  "url": "https://bergen.kommune.no/politikere-utvalg/api/fil/bk360/9894637/Svar-pa-skriftlig-sporsmal-nr-21-fra-Rune-Bakervik-A-om-Vektertjenester-og-PSS-Utvalg-for-finans-kultur-og-naering",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2024/26794-3 Saksbehandler: Kristopher Ivan Straus Fra Dato: 14. februar 2024 Byr\u00e5d for finans Svar p\u00e5 skriftlig sp\u00f8rsm\u00e5l nr. 21 fra Rune Bakervik (A) om Vektertjenester og PSS- Utvalg for finans kultur og n\u00e6ring Representanten Bakervik (A) stiller f\u00f8lgende skriftlige sp\u00f8rsm\u00e5l: \u00abI 2023 vant PSS en anbudskonkurranse i Bergen kommune, og leverer n\u00e5 vektertjenester til kommunen. I anbudet ble det stilt krav om at bedriften skulle ha l\u00e6rlinger p\u00e5 de aktuelle oppdragene, og at de ansatte skulle ha l\u00f8nn- og arbeidsvilk\u00e5r i tr\u00e5d med tariffavtale. Sp\u00f8rsm\u00e5l til byr\u00e5den: 1. Har PSS Securitas Stavanger, som vant anbudet og leverer tjenestene til Bergen kommune, l\u00e6rlinger ansatt i Bergen? 2. Har de \u00f8vrige ansatte l\u00f8nn- og arbeidsvilk\u00e5r i tr\u00e5d med tariffavtale?\u00bb Svar fra byr\u00e5den: Personal Service og Sikkerhet AS (PSS) ble tildelt rammeavtale for stasjon\u00e6r vektertjeneste med oppstart 1.10.2023. I henhold til kontraktens bilag 10 \u2013 Vilk\u00e5r om bruk av l\u00e6rlinger, kreves det \u00abat fem prosent av totalt antall arbeidede timer hvert kontrakts\u00e5r regnet fra kontraktoppstart skal utf\u00f8res av l\u00e6rling(er). Det enkelte avrop trenger ikke oppfylle kravet, forutsatt at kravet i sum er oppfylt for hvert \u00e5r i kontraktsperioden.\u00bb Per dags dato har PSS ansatt \u00e9n l\u00e6rling i sikkerhetsfaget, og de jobber med \u00e5 rekruttere inn flere l\u00e6rlinger. For \u00e5 oppfylle kontraktsvilk\u00e5ret m\u00e5 m\u00e5let om fem prosent l\u00e6rlingetimer v\u00e6re n\u00e5dd i oktober 2024. Arbeidstakere som jobber p\u00e5 kontrakten skal ha l\u00f8nns- og arbeidsvilk\u00e5r i tr\u00e5d med Vekteroverenskomsten. PSS har levert egenrapportering om l\u00f8nns- og arbeidsvilk\u00e5r, og i denne redegj\u00f8res det for hvordan en automatisert prosess skal sikre at vektere som gj\u00f8r oppdrag for kommunen f\u00e5r utbetalt blant annet l\u00f8nn, tillegg og overtidsgodtgj\u00f8relse i tr\u00e5d med Vekteroverenskomsten. Eivind K. N\u00e6vdal-Bolstad - Byr\u00e5d for finans Dokumentet er godkjent elektronisk. "
}