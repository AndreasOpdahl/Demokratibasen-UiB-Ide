{
  "dokument_id": "a047437e-f9e7-510e-ad5a-a9ed263a41b5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Christian Haugen (FrP) om avlastning og aktivitetstilbud for personer med utviklingshemming - Utvalg for helse og sosial - Innsendt: 17.2.2025",
  "url": "https://bergen.kommune.no/politikere-utvalg/api/fil/bk360/12174898/Svar-pa-skriftlig-sporsmal-fra-Christian-Haugen-FrP-om-avlastning-og-aktivitetstilbud-for-personer-med-utviklingshemming-Utvalg-for-helse-og-sosial-Innsendt-17-2-2025",
  "tekst": " Byr\u00e5dsavdeling for eldre, helse og omsorg Til Intern korrespondanse Bystyrets kontor V\u00e5r referanse: 2025/121462-3 Saksbehandler: Marit Hagevik Fra Dato: 3. mars 2025 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l fra Christian Haugen (FrP) om avlastning og aktivitetstilbud for personer med utviklingshemming - Utvalg for helse og sosial - Innsendt: 17.2.2025 Avlastning og aktivitetstilbud for utviklingshemmede er viktig for den utviklingshemmede selv, men og for familiene som ofte har behov for at sine barn eller familiemedlemmer med utviklingshemming blir ivaretatt i perioder. Sp\u00f8rsm\u00e5l til byr\u00e5den: 1. Hvilke mulighet for avlastning og aktivitetstilbud/dagtilbud har barn med utviklingshemming i Bergen? 2. Hvilke mulighet for avlastning og aktivitetstilbud/dagtilbud har voksne med utviklingshemming i Bergen? Svar fra byr\u00e5den: 1. Familier med s\u00e6rlig tyngende omsorgsoppgaver, gis timeavlastningstilbud i hjemmet eller i dagsenter. Videre gis de tilbud om d\u00f8gnavlastning i bes\u00f8kshjem eller i etatens avlastningsinstitusjoner. Tilbudene gis i det omfang og den frekvens som forvaltningsenheten i etaten, gjennom behandling av s\u00f8knad og dialog med familie og tjenestemottaker, vurderer som dekkende. Barn med utviklingshemming gis, som andre barn i oppveksten, dag- /dagaktivitetstilbud i Bergen kommunes ordin\u00e6re barnehage- og skoletilbud. Likeledes gjennom kommunens ordin\u00e6re, og s\u00e6rskilt tilrettelagte, idretts-, fritids- og kulturtilbud for barn. Barna kan ogs\u00e5 f\u00e5 tilbud om \u00e5 delta p\u00e5 kommunens sommerleirtilbud ved H\u00e5landsdalen leirskole. 2. Ogs\u00e5 p\u00e5r\u00f8rende til voksne personer med utviklingshemming gis tilbud om avlastning n\u00e5r de har s\u00e6rlig tyngende omsorgsoppgaver. Dette gis som timeavlastningstilbud i hjemmet eller i dagsenter. De gis ogs\u00e5 tilbud om d\u00f8gnavlastning i avlastningsinstitusjon. Dersom det kan avlaste p\u00e5r\u00f8rende gis det ogs\u00e5 enkelte ganger avlastning i form av hjelp til ulike husholdningsoppgaver. N\u00e5r det gjelder aktiviteter/dagtilbud f\u00e5r mange voksne personer med utviklingshemming tilbud om plass p\u00e5 dagsenter som organiserer ulike aktiviteter. Enkelte voksne f\u00e5r sitt dagaktivitetstilbud i bofellesskapet der de bor. Tilbudene gis i det omfang og den frekvens som forvaltningsenheten i etaten, gjennom behandling av s\u00f8knad og dialog med familie og tjenestemottaker, vurderer dekkende. Voksne personer med utviklingshemming deltar ogs\u00e5 i ordin\u00e6re, og s\u00e6rskilt tilrettelagte, idretts-, fritids- og kulturtilbud for voksne. De kan ogs\u00e5 delta p\u00e5 kommunens ferietilbud for m\u00e5lgruppen. Personer som s\u00f8ker om avlastning, f\u00e5r sin s\u00f8knad vurdert av fagfolk og s\u00f8kerne f\u00e5r et enkeltvedtak som beskriver hva de innvilges og hvorfor. Dette sikrer ogs\u00e5 at de kan f\u00e5 beslutningen overpr\u00f8vd av Statsforvalter om de opplever at tilbudet ikke er godt nok. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}