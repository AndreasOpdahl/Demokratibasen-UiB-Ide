{
  "dokument_id": "e267fd76-f99f-51d9-b466-60d047da63a2",
  "doc_type": "case_presentation",
  "kommune": 4601,
  "tittel": "Representantforslag fra Linn Kristin Eng\u00f8 (A) om utvidet rett til velferdspermisjon ved barnehagetilvenning",
  "url": "https://bergen.kommune.no/politikere-utvalg/api/fil/bk360/11185876/Framstilling-Representantforslag-fra-Linn-Kristin-Engo-A-om-utvidet-rett-til-velferdspermisjon-ved-barnehagetilvenning",
  "tekst": " Forretningsutvalget Saksframstilling V\u00e5r referanse: 2024/145662-1 Saksbehandler: \u00d8ivind Hauge St\u00f8le Representantforslag fra Linn Kristin Eng\u00f8 (A) om utvidet rett til velferdspermisjon ved barnehagetilvenning \u2013 korrigert fordeling Hva saken gjelder: Bystyrerepresentanten Linn Kristin Eng\u00f8 (A) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 04.09.2024. Sak om representantforslaget ble behandlet i forretningsutvalget 10. september 2024 og fordelt til utvalg for barnehage, skole og idrett. I etterkant har bystyrets kontor blitt gjort oppmerksom p\u00e5 at representantforslaget burde v\u00e6rt fordelt til utvalg for finans, kultur og n\u00e6ring fordi kjernen i saken handler om sp\u00f8rsm\u00e5let om utvidet velferdspermisjon for ansatte i Bergen kommune. Det er UFKN som har ansvar for kommunens arbeidsgiverpolitikk. Bystyredirekt\u00f8ren slutter seg til denne vurderingen og fremmer derfor saken p\u00e5 nytt til forretningsutvalget for \u00e5 korrigere fordelingen av saken. Forslaget lyder slik: Den siste tiden har det v\u00e6rt skrevet en lang rekke artikler om hvilken p\u00e5virkning barnehageoppstart har p\u00e5 barn. Nyere forskningsresultater peker p\u00e5 at stressniv\u00e5ene hos barna \u00f8ker betydelig i forbindelse med oppstart, men kontrollm\u00e5linger tre m\u00e5neder etter oppstart viser at niv\u00e5et g\u00e5r ned igjen. P\u00e5 Barnehage.no kan en lese at Druglis forskning antyder at nok tid til tilvenning, god kommunikasjon mellom hjem og barnehage, samt nok ansatte i barnehagene er viktige faktorer i tilvenningsfasen. Flertallet av barn i Bergen begynner i barnehagen mens de er i ett\u00e5rsalderen. Spr\u00e5ket er begrenset og antall trygge omsorgspersoner har for de fleste v\u00e6rt mer eller mindre begrenset til foreldre, foresatte og n\u00e6r familie. Kompetente ansatte gj\u00f8r det de kan, i en hektisk og krevende arbeidshverdag, for at en av de st\u00f8rste overgangene i livet skal bli mest mulig smidig. I Trondheim har man innf\u00f8rt konseptet \u00abforeldreaktiv tilvenning\u00bb som legger opp til at foreldre skal delta i tilvenningsfasen over fem dager - istedenfor tre dager, som mange barnehager og arbeidsgivere synes \u00e5 legge til grunn. I f\u00f8lge Trondheim kommune sine nettsider foreg\u00e5r tilvenningen slik: Dag 1: Du er sammen med barnet hele tiden og har alt ansvar for barnet Dag 2: Du er sammen med barnet hele tiden og har alt ansvar for barnet 1 Dag 3: Kontaktpersonene tar over en eller noen av oppgavene med barnet, men du er fortsatt til stede hele dagen Dag 4: Du overlater mer ansvar til kontaktpersonene, men er i n\u00e6rheten av barnet hele dagen Dag 5: Kontaktpersonene tar det meste av ansvaret for barnet. Du er i n\u00e6rheten, men kan v\u00e6re litt i bakgrunnen Trondheim kommunes praksis for barnehagetilvenning forutsetter at foreldre har rett- og anledning til \u00e5 ta fri fra jobben. Rett til fri ved barnehageoppstart er ikke omtalt i Arbeidsmilj\u00f8loven. Det er derimot retten til permisjon ved svangerskap- og f\u00f8dsel, barns sykdom, omsorg for og pleie av n\u00e6rst\u00e5ende. Likevel er det vanlig at arbeidstakere i Norge f\u00e5r noe fri med eller uten l\u00f8nn i forbindelse med barnehageoppstart. I Bergen kommunes personalreglement er rettigheter ved barnehagetilvenning omtalt slik: \u00abTilvenning av barn i ny barnehage/SFO/hos ny barnepasser i inntil 3 dager for \u00e9n av de foresatte, under forutsetning av at begge de foresatte er i arbeid. Dagene kan deles mellom de foresatte.\u00bb I Bergen kommunes informasjonsskriv \u00abBarnehagen \u2013 en god start\u00bb beskrives tilvenningsprosessen: \u00ab(...)Barn er forskjellige, og reagerer ulikt p\u00e5 \u00e5 begynne i barnehage. Noen blir raskt trygg i de nye omgivelsene, mens andre trenger lengre tid p\u00e5 dette. I starten b\u00f8r barnet bare v\u00e6re noen f\u00e5 timer i barnehagen, sammen med en eller begge foreldrene. Etter hvert kan antall timer \u00f8kes. Barnehagen avtaler med dere hvordan de f\u00f8rste dagene b\u00f8r legges opp.\u00bb I hvor stor grad man har anledning til \u00e5 f\u00f8lge opp barn i forbindelse med barnehagestart avhenger med andre ord av avtaleverket knyttet til den enkelte arbeidsplass- og grad av fleksibilitet i arbeidshverdagen. For ansatte med kontorjobber m\u00e5 vi forutsette at det er lettere \u00e5 tilpasse arbeidet i perioder med barnehagetilvenning, mens det vil v\u00e6re mer krevende for medarbeidere i turnusyrker. Bergen kommune b\u00f8r g\u00e5 foran og tilrettelegge for smidigere barnehagetilvenning for barn, foreldre og medarbeidere i barnehagene. Forslag til vedtak: Bystyret ber byr\u00e5det vurdere muligheten for \u00e5 utvide retten til velferdspermisjon ved barnehagetilvenning for ansatte i Bergen kommune. I kommuneloven er representantenes forslagsrett regulert i \u00a710-9: \u00a7 10-9. Forslagsrett \u00abMedlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles.\u00bb I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. 2 Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 19.02.2025. Saken handler i sin kjerne om utvidet rett til velferdspermisjon for ansatt i Bergen kommune. Det foresl\u00e5s derfor at utvalg for finans, kultur og n\u00e6ring \u2013 som har ansvaret for kommunens arbeidsgiverpolitikk \u2013 avgir innstilling i saken. Videre foresl\u00e5s det at utvalg for barnehage, skole og idrett f\u00e5r saken til orientering. Forslag til vedtak: 1. Representantforslag fra Linn Kristin Eng\u00f8 (A) om utvidet rett til velferdspermisjon ved barnehagetilvenning, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.02.2025. 3. Utvalg for finans, kultur og n\u00e6ring avgir innstilling i saken. Saken sendes ogs\u00e5 utvalg for barnehage, skole og idrett til orientering. Dato: 23. september 2024 \u00d8ivind Hauge St\u00f8le - fagleder Tina Omdahl Hayes - f\u00f8rstekonsulent Dokumentet er godkjent elektronisk. 3 "
}