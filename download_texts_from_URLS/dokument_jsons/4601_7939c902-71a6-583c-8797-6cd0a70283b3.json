{
  "dokument_id": "7939c902-71a6-583c-8797-6cd0a70283b3",
  "doc_type": "case_attachment",
  "kommune": 4601,
  "tittel": "Innspill fra Bymilj\u00f8etaten p\u00e5 h\u00f8ring p\u00e5 forslag til ny lov om ut\u00f8velse av jakt, fangst og felling av vilt mv. (viltressursloven).",
  "url": "https://bergen.kommune.no/politikere-utvalg/api/fil/bk360/11014034/Innspill-fra-Bymiljoetaten-pa-horing-pa-forslag-til-ny-lov-om-utovelse-av-jakt-fangst-og-felling-av-vilt-mv-viltressursloven-",
  "tekst": " Bymilj\u00f8etaten Til Intern korrespondanse BBU - Seksjon klima, milj\u00f8 og samfunn V\u00e5r referanse: 2024/107649-3 (Arbeidssted) v/Andr\u00e9 Listhaug Saksbehandler: Caroline Erts\u00e5s Christie Dato: 7. oktober 2024 Fra Bymilj\u00f8etaten Innspill fra Bymilj\u00f8etaten p\u00e5 h\u00f8ring p\u00e5 forslag til ny lov om ut\u00f8velse av jakt, fangst og felling av vilt mv. (viltressursloven). Det er gjort et omfattende og grundig arbeid med gjennomgang av gjeldende viltlov, inkludert tilknyttede lover og forskrifter, og det er et oversiktlig og modernisert lovutkast til ny viltressurslov som n\u00e5 er lagt frem for h\u00f8ring. Lovforslaget videref\u00f8rer i stor grad etablerte forvaltningsprinsipp p\u00e5 viltomr\u00e5det og er utformet som en ressurs- og fullmaktslov basert p\u00e5 generelle bestemmelser, der det ogs\u00e5 er tatt inn hjemler for \u00e5 fastsette n\u00e6rmere regler i forskrifter. Enkelte bestemmelser i dagens gjeldende lovgivning er over tid erstattet av annen lovgivning. Departementet har \u00abryddet\u00bb i gjeldene lovverk og lovforslaget fremst\u00e5r forenklet og bedre samordnet med andre lover. Det er foresl\u00e5tt strukturelle endringer sammenlignet med gjeldende viltlov, som gir loven et ryddig og helthetlig inntrykk, og de spr\u00e5klige endringene sammen med en mer enhetlig begrepsbruk, inkl. en ny paragraf med begrepsdefinisjoner, gj\u00f8r lovteksten og innholdet i bestemmelsene mer tydelig for brukerne av loven. Bymilj\u00f8etaten mener forslaget til ny viltressurslov p\u00e5 en god m\u00e5te videref\u00f8rer de relevante og etablerte forvaltningsprinsippene p\u00e5 viltomr\u00e5det, gir en ryddig og oversiktlig struktur, justerer spr\u00e5k og klargj\u00f8r begrep og tidligere uklare bestemmelser p\u00e5 en god m\u00e5te. Lovforslaget er modernisert i tr\u00e5d med de samfunns- og teknologiske endringene vi har hatt siden viltloven tr\u00e5dte i kraft i dagens utgave i 1981. Enkelte av endringene som foresl\u00e5s vil ha en innvirkning p\u00e5 regler i forskrift. H\u00f8ring p\u00e5 forslag til forskriftsendringer vil derfor bli sendt ut i egen prosess i etterkant av et eventuelt lovvedtak. Det vil bli sv\u00e6rt viktig at de forespeilede prosessene med gjennomgang/oppdatering og p\u00e5f\u00f8lgende forskriftsarbeid blir gjennomf\u00f8rt snarest mulig, da en lengre mellomperiode med delvis ikrafttredelse av lovforslagets bestemmelser vil skape utfordringer i den daglige tolkningen av regelverket og oppf\u00f8lging av saksbehandling p\u00e5 viltomr\u00e5det. Departementet foresl\u00e5r at enkelte bestemmelser i viltloven ikke videref\u00f8res. Dette inneb\u00e6rer blant annet at kommunen ikke lenger har oppgavene knyttet til viltlovens \u00a7 28 tredje ledd, \u00a7 36, \u00a7 37 og \u00a7 38. Departementet ber spesifikt om tilbakemelding fra kommunene om hvordan gjeldende viltlovs \u00a7 28 tredje ledd andre setning blir praktisert i kommunene. Dette vil bli n\u00e6rmere omtalt under innspill til lovforslagets \u00a7 31. Bymilj\u00f8etaten er enig i departementets vurdering om oppheving av bestemmelsene listet over. Gjennom andre paragrafer i lovforslaget tilegnes kommunene enkelte nye oppgaver, og tydeligere ansvar enn i dagens lovverk. Nye tildelte oppgaver f\u00f8lger fortrinnsvis av lovforslagets \u00a7 48 om skuddpremie og \u00a7 51 om h\u00e5ndtering av skadet vilt. Ny lov p\u00e5virker ni andre lover som inneholder henvisninger til viltloven generelt og/eller til spesifikke bestemmelser i den. Endringene i disse lovene er foresl\u00e5tt gjennomf\u00f8rt ved lovforslagets \u00a7 59. Bymilj\u00f8etaten har kommentarer til f\u00f8lgende paragrafer i lovforslaget: \u00a7 1 Form\u00e5l Bymilj\u00f8etaten st\u00f8tter foresl\u00e5tt endring i tekst for form\u00e5lsparagrafen. Tilf\u00f8ring av b\u00e6rekraftbegrepet og l\u00f8fting av hensynet til dyrevelferd ved inkludering av dyrevelferdsloven bidrar til en tettere kobling til relevante bestemmelser i dyrevelferdsloven p\u00e5 tilsvarende m\u00e5te som henvisningen til naturmangfoldloven. \u00a7 3 Definisjoner Bymilj\u00f8etaten st\u00f8tter inkludering av en klargj\u00f8rende definisjonsparagraf. Med utgangspunkt i hovedelementene i forslaget til ny lov mener vi derimot at lovforslaget mangler en definisjon av begrepet \u00abfelling\u00bb slik tolkningen er tenkt i lovverket, eksempelvis slik begrepet er omtalt og definert i h\u00f8ringsutkastet. Utover dette foresl\u00e5r Bymilj\u00f8etaten at det inkluderes en tydelig definisjon av hva som menes med \u00abp\u00e5skutt dyr\u00bb, blant annet slik det skal tolkes i lovforslagets \u00a7 19. Av hensyn til dyrevelferd og kravet om etters\u00f8k som f\u00f8lger n\u00e5r p\u00e5skutt dyr ikke gjenfinnes, ser vi det som hensiktsmessig at det er en tydelig avklaring av hva som defineres som p\u00e5skutt, slik at det ikke er \u00e5pning for tvilstilfeller der det blir opp til den enkelte jeger \u00e5 avgj\u00f8re om dyret er p\u00e5skutt og etters\u00f8k skal iverksettes. Se ogs\u00e5 kommentar \u00a7 19. \u00a7 5 Fylkeskommunens og kommunens oppgaver etter loven, klagerett og omgj\u00f8ring Kommunal- og distriktsdepartementet (KDD) hadde i 2023 en h\u00f8ring om s\u00e6rlovsgjennomgang for \u00e5 sikre at oppgaver til kommuner og fylkeskommuner tildeles i loven og forskrifter. Det var et m\u00e5l i denne gjennomgangen at oppgavene til kommunene og fylkeskommunene skal fremg\u00e5 direkte av lover eller forskrifter, og ikke av delegeringsvedtak, tildelingsbrev, rundskriv eller lignende, ei heller delegeres fra statsforvaltningen. Bymilj\u00f8etaten st\u00f8tter forslaget om tydeliggj\u00f8ring av oppgaveansvar innen lovverket i viltforvaltningen. I lovforslaget til ny viltressurslov er kommunen n\u00e5 tildelt oppgaver, fremfor delegert oppgaver. Tildeling av oppgaver i lovforslagets \u00a7\u00a7 5, 7, 19, 20, 26 og 47 er i hovedsak videref\u00f8ring av eksisterende tildelte oppgaver. Oppgaver i lovforslagets \u00a7\u00a7 8, 38 og 40 er n\u00e5 tildelt kommunen, fremfor delegert som i gjeldende regelverk. Ifm. tildeling av enkelte nye oppgaver og tydeliggj\u00f8ringen av hva som er kommunens ansvar og oppgaver er det behov for \u00e5 tydeliggj\u00f8re og omtale konsekvensen for kommunen mht. \u00f8kte ressursbehov som vil f\u00f8lge av ansvarsavklaring og nye oppgaver, spesielt som f\u00f8lge av ordlyden i \u00a7 51, samt ev. \u00a7 12. Se ytterligere omtale \u00a7 51. Videre st\u00f8tter Bymilj\u00f8etaten bestemmelsene i \u00a7 5 vedr. videref\u00f8ring av statsforvalter som klageinstans for vedtak fattet av kommunen, samt forsalget om at kongen gis omgj\u00f8ringskompetanse for vedtak kommunen fatter etter \u00a7\u00a7 38 og 48. \u00a7 12 Jegerpr\u00f8ve Annet ledd, siste setning i denne paragrafen lyder \u00abKongen kan gi forskrift om at oppgaver om gjennomf\u00f8ring av jegerpr\u00f8ven legges til kommunen\u00bb. I gjeldende lovverk har kommunene ansvar for den elektroniske jegerpr\u00f8veeksamen, men ikke gjennomf\u00f8ring av obligatorisk, praktiske kurs. Formuleringen i denne paragrafen kan forst\u00e5s som at et st\u00f8rre ansvar kan legges til kommunen, dersom det her vises til oppgaver \u00abutover\u00bb den elektroniske jegerpr\u00f8veeksamen. Ansvar for det praktiske jegerpr\u00f8vekurset er en omfattende oppgave kommunene ikke kan st\u00e5 ansvarlig for. \u00a7 19 Etters\u00f8k av p\u00e5skutt og s\u00e5ret vilt Lovforslaget medf\u00f8rer flytting av en rekke bestemmelser fra forskrift til lov (og motsatt vei) som vil kreve oppf\u00f8lging i p\u00e5f\u00f8lgende oppdaterende forskriftsarbeid. Det blir viktig at dette arbeidet ikke strekker ut i tid. For \u00e5 forsikre at etters\u00f8ksplikten ivaretas etter intensjon og i den grad den er ment for \u00e5 ivareta dyrevelferd, b\u00f8r loven inkludere en definisjon av \u00abp\u00e5skutt vilt\u00bb som setter hensynet til viltet f\u00f8rst og ikke \u00e5pner for tvilstilfeller eller individuell vurdering mht. om avfyrt skudd skal defineres som \u00abp\u00e5skutt vilt\u00bb og kravet om etters\u00f8k iverksettes. \u00a7 20 Rett til \u00e5 forf\u00f8lge s\u00e5ret storvilt p\u00e5 annens grunn ved etters\u00f8k Spr\u00e5klig kommentar: I lovforslagets f\u00f8rste ledd, siste punktum henvises det til \u00a7 18, tredje ledd. Dette ser ut som en feil og at korrekt henvisning vil v\u00e6re \u00a7 19, tredje ledd. \u00a7 21 Jaktv\u00e5pen og ammunisjon B\u00e5de Bernkonvensjonen og v\u00e5penloven setter rammer for utforming av regler om bruk av v\u00e5pen til jakt. Departementet har foresl\u00e5tt to alternativer knyttet til jaktv\u00e5pen som skal v\u00e6re tillatt, begge foresl\u00e5r regler knyttet til jaktv\u00e5pen regulert i en egen bestemmelse, at jaktv\u00e5pen skal v\u00e6re et skytev\u00e5pen med visse funksjonskrav, og at n\u00e6rmere detaljregulering skal fremg\u00e5 av forskrift. Alternativ 1: \u00a7 21 Jaktv\u00e5pen og ammunisjon \u00abTil jakt kan det bare brukes skytev\u00e5pen med ladning av krutt. Vilk\u00e5r for erverv av s\u00f8knadspliktig skytev\u00e5pen, v\u00e5pendeler og ammunisjon til jakt f\u00f8lger av v\u00e5penlova \u00a7 11\u00bb Alternativ 2: \u00a7 21 Jaktv\u00e5pen og ammunisjon \u00abTil jakt kan det bare brukes skytev\u00e5pen, v\u00e5pendeler og ammunisjon som er egnet til \u00e5 avlive viltet p\u00e5 en sikker og dyrevelferdsmessig forsvarlig m\u00e5te. Vilk\u00e5r for erverv av s\u00f8knadspliktig skytev\u00e5pen, v\u00e5pendeler og ammunisjon til jakt f\u00f8lger av v\u00e5penlova \u00a7 11\u00bb Alternativ 2 fremst\u00e5r som en mer modernisert og teknologin\u00f8ytral formulering som gir et lovverk tilpasset eventuell fremtidig teknologiske nyvinninger som kan gi oss nye v\u00e5pentyper like effektive, eller bedre enn de som vi har i dag. Lovverket b\u00f8r ikke da begrense bruken til bare kruttv\u00e5pen. Ved alternativ 2 vil det bli sv\u00e6rt viktig at en raskt kommer i gang med forskriftsarbeidet som skal detaljregulere hva som vurderes som egnet til \u00e5 avlive viltet p\u00e5 en sikker og dyrevelferdsmessig forsvarlig m\u00e5te. \u00a7 23 Bruk av synlig lys og s\u00e6rskilte siktemidler Bymilj\u00f8etaten st\u00f8tter lovforslaget om videref\u00f8ring av tidligere intensjon med loven, og klargj\u00f8ring av forbudet mot \u00e5 bruke restlysforsterkende og termiske siktemidler, og andre siktemidler med liknende teknologi, til vanlig jakt. Videre st\u00f8tter Bymilj\u00f8etaten at hovedregel ligger i loven, mens unntak plasseres i forskrifter. \u00a7 24 Bruk av hund og jakthundtrening Det blir viktig at de planlagte oppf\u00f8lgende endringene i ut\u00f8velsesforskriften, og at arbeidet med oppf\u00f8lging av \u00f8vrige forskriftsbestemmelser som skal regulere bruk av hund til jakt og jakthundtrening ikke blir forsinket eller strekker ut i tid, men vedtas parallelt med ny viltressurslov som forespeilet. Vi st\u00f8tter den foresl\u00e5tte endringen av begrepet \u00abl\u00f8s, p\u00e5 drevet halsende hund\u00bb til \u00abdrivende\u00bb hund i den fremtidige gjennomgangen av ut\u00f8velsesforskriften, men mener det er n\u00f8dvendig \u00e5 tydeliggj\u00f8re hva som regnes som \u00ablos over lengre tid\u00bb slik at det ogs\u00e5 blir tydeligere ut fra forskrift hva som kan regnes som en \u00abst\u00f8tende /kortdrivende\u00bb hund med funksjonsegenskaper tillatt for blant annet hjortejakt, tross bogh\u00f8yde/mankeh\u00f8yde over 41 cm, jf. Milj\u00f8direktoratets avklaring rundt st\u00f8tende hund p\u00e5 klovviltjakt fra 2014, samt igjen i 2019 ovenfor M\u00fcnsterlender-klubben. \u00a7 31 Grunneiers adgang til \u00e5 overlate retten til jakt og fangst Departementet ber spesifikt om tilbakemelding fra kommunene om hvordan gjeldende viltlovs \u00a7 28 tredje ledd andre setning blir praktisert i kommunene og hva oppheving av denne bestemmelsen vil si for kommunene. Per i dag praktiserer Bergen kommune oppf\u00f8lging av bestemmelsen om skriftlig bortleieavtale og meldeplikten til kommunen, dog fortrinnsvis ved behandling av s\u00f8knader om godkjenning/endring av hjortevald. Kommunen har gjennom de siste 5 \u00e5r arbeidet med oppdateringer av eiendomsforhold for dagens hjortevald, og har gjennom dette arbeidet forholdt oss til kravet om meldeplikt for skriftlige bortleieavtaler. Dette gjelder f\u00f8rst og fremst der valdene i utstrakt grad er sammensatt av eiendommer som er del av valdet gjennom en bortleieavtale. Som en utpreget bykommune best\u00e5r flere av hjortevaldene v\u00e5re av eiendommer der det er begrenset landbruksdrift og grunneier selv i liten/begrenset grad er engasjert i hjorteviltforvaltningen. Flere hjortevald er samlet etter initiativ fra utenforst\u00e5ende/jegere med bakgrunn i bortleieavtaler for jaktretten. Praksisen med skriftlige bortleieavtaler som tydelig synligj\u00f8r at rettighetshaver for en eiendom har samtykket i at jaktretten tilfaller annen en grunneier har representert ryddige forhold b\u00e5de for jaktut\u00f8ver og kommunen ifm. saksbehandling av valdgodkjenning. Samtidig er vi klar over at det med stor sannsynlighet eksisterer stor grad av jaktrettbortleie som ikke er meldt inn og som kommunen dermed ikke er kjent med, og som det heller ikke er ressurser til \u00e5 f\u00f8lge opp mht. meldeplikten. Kommunens kjennskap til bortleieavtaler har ved flere anledninger bidratt til tidlige avklaringer i diverse konfliktsaker. Vi ser likevel fordelene med, og st\u00f8tter en forenkling av regelverket p\u00e5 dette punktet. \u00a7 38 Jakt p\u00e5 hjortevilt og bever Bestemmelsen lovfester en del av det som f\u00f8lger av hjorteviltforskriften, og vi st\u00f8tter forslaget om en forskriftsbestemmelse jf. lovforslagets \u00a7 38 5. ledd som vil kunne gi kommunene ytterligere virkemidler for aktivt \u00e5 bruke fellingstillatelser som virkemiddel for \u00e5 n\u00e5 forvaltningsm\u00e5l. \u00a7 39 Sv\u00f8mmende hjortevilt Spr\u00e5klig kommentar: Slik bestemmelsen i lovforslaget er formulert f\u00f8lger det ved bruk av \u00abOG\u00bb, i juridisk forstand, et kumulativt vilk\u00e5r om at b\u00e5de \u00a7\u00a7 19 og 51 m\u00e5 v\u00e6re til stede for at vilk\u00e5r som \u00e5pner for forf\u00f8lgelse hjortevilt ved etters\u00f8k kan inntreffe. Vi forst\u00e5r det som at det her er snakk om et alternativt vilk\u00e5r og at bestemmelsen skal \u00e5pne opp for forf\u00f8lgelse ved etters\u00f8k i medhold av \u00a7\u00a7 19 og/eller 51, og foresl\u00e5r \u00e5 endre ordlyden deretter ved \u00e5 bytte ut \u00abog\u00bb med \u00abog/eller\u00bb. \u00a7 42 Skadefelling Det blir viktig at oppf\u00f8lgingen med endringer i viltforskriften gjennomf\u00f8res s\u00e5 snart som mulig etter lovvedtak for ny viltressurslov. De utfyllende reglene i viltforskriften om skadefelling gjelder ikke for skadefelling av hjortevilt hjemlet i nml \u00a7 18 fjerde ledd, slik de gjelder for lovforslagets \u00a7 43. Det er store variasjoner i hvordan kommunene vurderer slike tillatelser, og det er behov for utfyllende regler for hvilke vilk\u00e5r som skal ligge til grunn for kommunenes vurdering av skadefelling hjemlet i nml \u00a7 18 fjerde ledd. \u00a7 48 Skuddpremieordning Ansvaret for godkjenning av skuddpremieordning inneb\u00e6rer en ny oppgave for kommunen. I Bergen er det per 2024 ett grunneierlag som aktivt praktiserer skuddpremieordning der ordningen er vurdert og godkjent av fylkeskommunen. Det forventes at allerede godkjente skuddpremieordninger videref\u00f8res, og tilf\u00f8ring av denne oppgaven vil i liten grad kreve ekstra ressurser fra kommunen. \u00a7 51 Offentlig etters\u00f8k av sykt eller skadet vilt utenom jaktut\u00f8velse Som presentert i h\u00f8ringsnotatets punkt 10.2.3, er det i gjeldende lovverk gitt flere bestemmelser i forskrift som p\u00e5legger det offentlige et ansvar i forbindelse med etters\u00f8k av sykt og skadet vilt utenom jaktut\u00f8velse. Hjemmelsgrunnlaget for \u00e5 p\u00e5legge det offentlige plikter og finansieringsforpliktelser i forbindelse med slike offentlige etters\u00f8k, har imidlertid v\u00e6rt noe uklart etter viltlovens bestemmelser. I praksis er det i stor grad kommunene som har ivaretatt disse oppgavene, i den grad det har v\u00e6rt mulig for den enkelte kommune. Departementenes lovforslag \u00a7 51 inneb\u00e6rer en lovfesting av kommunens rolle i forbindelse med offentlig etters\u00f8k av sykt eller skadd vilt utenom jaktut\u00f8velse, jf. omtale i punkt 10.2. Bestemmelsens f\u00f8rste ledd inkluderer ogs\u00e5 begrepet \u00abh\u00e5ndtering\u00bb, som vil skape en forventning om oppf\u00f8lging fra kommunene av en helt annen grad og karakter enn gjeldende situasjon. Vedtas lovforslaget m\u00e5 det f\u00f8lge midler med til kommunene for \u00e5 kunne im\u00f8tekomme forventingen til oppf\u00f8lging av sm\u00e5vilt. Kommunen f\u00e5r utvidet ansvar for sykt og skadet vilt: Slik lovforslaget er formulert f\u00e5r kommunen n\u00e5 lovfestet formelt, og utvidet ansvar for alt sykt og skadet vilt utenom jakt. Per i dag har kommunene ansvar for etters\u00f8k og avliving av sykt og skadet storvilt. \u00a7 51 F\u00f8rste ledd lyder: \u00abKommunen skal i rimelig utstrekning s\u00f8rge for etters\u00f8k og h\u00e5ndtering av sykt vilt og vilt som er skadd utenom jaktut\u00f8velse\u00bb. Ut fra lovforslaget definisjon av \u00abvilt\u00bb, samt inkludering av begrepet \u00abh\u00e5ndtering\u00bb, m\u00e5 f\u00f8rste ledd tolkes dit hen at kommunen ikke bare skal ha ansvar for etters\u00f8k og avliving storvilt, men ogs\u00e5 \u00abh\u00e5ndtering\u00bb av alt vilt, f\u00f8lgelig alt av sm\u00e5vilt. Vi er enig i at ansvaret for skadet sm\u00e5vilt er utydelig og spredt i gjeldende lovverk, men mener det er urimelig at ansvaret n\u00e5 skal plasseres p\u00e5 kommunene uten medf\u00f8lgende midler. Selv om lovforslaget har lagt til \u00abi rimelig utstrekning\u00bb plasseres n\u00e5 ansvaret formelt hos kommunen, og samfunnets forventning til oppf\u00f8lging av sm\u00e5vilthendelser, spesielt i storbykommuner med h\u00f8y frekvens av dyr-menneske interaksjoner vil bli enormt ressurs- og kompetansekrevende. Ansvar for kostnadene med p\u00e5kj\u00f8rt vilt: Departementene mener det er mest hensiktsmessig \u00e5 forankre reglene om trafikk/skade etters\u00f8k i en ny lov, selv om det ikke har en direkte sammenheng med jaktut\u00f8velse. Bakgrunnen for departementenes syn er at kommunen over tid har fulgt opp slike etters\u00f8k, at verdien av fallvilt tilfaller de kommunale viltfondene og at utgifter ved offentlig etters\u00f8k kan dekkes over kommunale viltfond, jf. lovforslagets \u00a7 51 3.ledd. I praksis, med dagens krav og regelverk forbundet med godkjenning av viltkj\u00f8tt, representerer ikke fallvilt en verdi som tilfaller viltfondet. Tvert imot er det kun kostnader knyttet til etters\u00f8k og forskriftsmessig h\u00e5ndtering og kassering av fallvilt. Det er ikke rimelig at viltfondet, hvis hovedinntekt er fellingsavgift ment p\u00e5 \u00e5 komme viltarbeid og grunneiere til gode, i hovedsak g\u00e5r med til \u00e5 dekke etters\u00f8k for\u00e5rsaket av viltp\u00e5kj\u00f8rsler. \u00a7 51 tredje ledd \u00e5pner for at det kommunale viltfondet kan benyttes til \u00e5 dekke kommunens kostnader til etters\u00f8k og h\u00e5ndtering av skadet vilt. Denne bestemmelsen sl\u00e5r uheldig ut for viltarbeidet generelt, n\u00e5r det det fremfor \u00e5 v\u00e6re en mulighet kommunene har, blir en hvilepute for fremdriften i samarbeidet om \u00e5 finne bedre egnede l\u00f8sninger for \u00e5 dekke kostnadene med viltp\u00e5kj\u00f8rsler. F\u00f8lgelig blir den et hinder i \u00e5 fremme form\u00e5let med det kommunale viltfondet, om \u00e5 skape \u00f8konomisk bakgrunn for \u00e5 fremme viltforvaltningen. Det nevnes ogs\u00e5 at et utvidet ansvar knyttet til sm\u00e5vilt, er ventet \u00e5 utfordre balansen p\u00e5 viltfondet ytterligere i negativ retning. Heller ikke dette vil fremme viltforvaltningen p\u00e5 en slik m\u00e5te fondet er tenkt, og p\u00e5 sikt kan dette ogs\u00e5 p\u00e5virke kommunens anledning til etters\u00f8ksarbeid. I dag er veieier ansvarlig for kostnadene med \u00e5 fjerne p\u00e5kj\u00f8rt vilt som ligger d\u00f8dt p\u00e5 eller ved veien. Det er naturlig at veieier ogs\u00e5 er finansielt ansvarlig for kostnadene knyttet til etters\u00f8k og h\u00e5ndtering av vilt som f\u00f8lge av p\u00e5kj\u00f8rsel p\u00e5 veieiers vei. Kommunen har ansvar for at dyrevelferd ivaretas ved \u00e5 organisere kompetente ekvipasjer, men det er ikke rimelig at kommunen skal dekke kostnaden med etters\u00f8k av vilt ved p\u00e5kj\u00f8rsler p\u00e5 veier eid av fylkeskommune og stat. Departementene har signalisert at de er kjent med problemstillingen rundt kommunenes kostnader til etters\u00f8k av sykt eller skadd vilt utenom jaktut\u00f8velse, og signaliser at de \u00f8nsker \u00e5 se n\u00e6rmere p\u00e5 l\u00f8sninger gjennom de ordin\u00e6re budsjettprosessene og i samarbeid med ber\u00f8rte departementer. Det er viktig at denne forespeilede oppf\u00f8lgingen blir en realitet f\u00f8r endelig lovforslag vedtas, og formelt lovp\u00e5lagt ansvar ender p\u00e5 kommunene uten at det f\u00f8lger midler med. Med hilsen Bymilj\u00f8etaten Lise Reinertsen etatsdirekt\u00f8r Tord Honne Holgernes avdelingsleder Dokumentet er godkjent elektronisk. "
}