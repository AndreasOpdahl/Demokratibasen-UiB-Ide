{
  "dokument_id": "4ec85cb3-797c-5448-a99e-382484f309b4",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 2 fra Thor Haakon Bakke (MDG) om morsm\u00e5lsundervisning i bergensskolen - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/12004801/Svar-pa-skriftlig-sporsmal-nr-2-fra-Thor-Haakon-Bakke-MDG-om-morsmalsundervisning-i-bergensskolen-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2025/64415-3 Saksbehandler: Maria Smith Fra Dato: 6. februar 2025 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 2 fra Thor Haakon Bakke (MDG) om morsm\u00e5lsundervisning i bergensskolen - Utvalg for barnehage, skole og idrett Representant Thor Haakon Bakke (MDG) har 22.01.2025 sendt inn f\u00f8lgende skriftlig sp\u00f8rsm\u00e5l: Bakgrunn: I budsjettet for 2025 ble det vedtatt en kraftig innskrenkning av tilbudet om morsm\u00e5lsundervisning i bergensskolen. Elever i Bergen som har hatt behov for det har f\u00e5tt tilbud om slik undervisning i fem \u00e5r, mens man n\u00e5 fremover som hovedregel skal f\u00e5 tilbudet i maksimalt to \u00e5r. Denne innstrammingen ble m\u00f8tt med sterk kritikk og kraftige advarsler fra fagmilj\u00f8ene p\u00e5 feltet. For eksempel skriver tospr\u00e5klig l\u00e6rer Oufa Nat\u00e5s Lazhari i et leserinnlegg i BA at: \u201cMorsm\u00e5lsundervisning er avgj\u00f8rende for hvor godt disse elevene greier seg p\u00e5 skolen. Elever som f\u00e5r slik st\u00f8tte presterer bedre, fullf\u00f8rer oftere utdanning og f\u00e5r en st\u00f8rre trygghet i fagene.\u201d og \u201c[A]lternativet er elever som st\u00e5r i fare for \u00e5 oppleve forsinkelser i sin faglige utvikling p\u00e5 grunn av spr\u00e5k. Det er frustrerende, fremmedgj\u00f8rende og kan i verste fall f\u00f8re til at de dropper ut av skolen. En arbeidsstyrke med store spr\u00e5klige utfordringer vil gi sosiale og \u00f8konomiske kostnader for kommunen p\u00e5 sikt. I tillegg er det en risiko for at de trekker seg tilbake til u\u00f8nskede milj\u00f8er, og mulighetene for utenforskap og sosiale utfordringer \u00f8ker. Sp\u00f8rsm\u00e5l til byr\u00e5den: 1. Har byr\u00e5den sendt en bestilling til Etat for skole som detaljerer hvordan innstrammingen i vedtakene for morsm\u00e5lsundervisningen skal gjennomf\u00f8res? 2. Kommunens nettsider skiller mellom morsm\u00e5lsundervisning og tospr\u00e5klig oppl\u00e6ring i fag. Gjelder innstrammingen begge disse ordningene, eller kun morsm\u00e5lsundervisning? 3. Hvor mange elever ansl\u00e5r byr\u00e5den at vil miste sitt tilbud som f\u00f8lge av innstrammingen? 4. Basert p\u00e5 antall tidligere vedtak om morsm\u00e5lsundervisning (og evt. tospr\u00e5klig oppl\u00e6ring i fag), hvordan vil kuttet sl\u00e5 ut for de ulike skolene? Representanten antar at noen skoler vil rammes betydelig mer enn andre p\u00e5 grunn av ulik demografi. 5. Budsjettvedtaket nevner at man forventer \u00f8kt bruk av forsterket oppl\u00e6ring i norsk som f\u00f8lge av innstrammingen av den/de andre ordningene. Hvorfor mener byr\u00e5det dette likevel vil v\u00e6re kostnadsbesparende? 6. Er byr\u00e5den bekymret for at skolenes kostnader knyttet til \u00e5 sikre tilpasset oppl\u00e6ring og et forsvarlig l\u00e6ringsmilj\u00f8 vil \u00f8ke som f\u00f8lge av innstrammingen i morsm\u00e5lsundervisning? Svar fra byr\u00e5den: Jeg vil starte med \u00e5 presisere at morsm\u00e5lsoppl\u00e6ring og tospr\u00e5klig fagoppl\u00e6ring ikke er et m\u00e5l i seg selv. For \u00e5 f\u00e5 morsm\u00e5lsoppl\u00e6ring og/eller tospr\u00e5klig fagoppl\u00e6ring, er det et vilk\u00e5r at eleven trenger dette for \u00e5 l\u00e6re seg norsk. Dette vil kunne v\u00e6re aktuelt for minoritetsspr\u00e5klige elever uten norskferdigheter eller med sv\u00e6rt begrensede norskferdigheter. Et vedtak om morsm\u00e5lsoppl\u00e6ring eller tospr\u00e5klig fagoppl\u00e6ring gjelder bare s\u00e5 lenge det er n\u00f8dvendig for \u00e5 st\u00f8tte norskoppl\u00e6ringen, og retten til morsm\u00e5lsoppl\u00e6ring og tospr\u00e5klig fagoppl\u00e6ring opph\u00f8rer n\u00e5r eleven har tilstrekkelige norskferdigheter til \u00e5 f\u00f8lge den vanlige oppl\u00e6ringen. Inntil da spiller tospr\u00e5klig oppl\u00e6ring en avgj\u00f8rende rolle for elevens faglige utvikling. M\u00e5let er at eleven skal oppn\u00e5 gode nok norskferdigheter til \u00e5 f\u00f8lge den ordin\u00e6re undervisningen med et godt faglig utbytte. Jeg vil ogs\u00e5 understreke at det er foresl\u00e5tt at det som hovedregel bare skal gis vedtak om morsm\u00e5lsoppl\u00e6ring og tospr\u00e5klig fagoppl\u00e6ring i inntil to \u00e5r. Hvis en elev etter en konkret vurdering trenger morsm\u00e5lsoppl\u00e6ring eller tospr\u00e5klig fagoppl\u00e6ring ut over to \u00e5r, vil de ha rett til dette. Skolene s\u00f8ker for elever som er kartlagt og som de har vurdert trenger morsm\u00e5l/tospr\u00e5klig oppl\u00e6ring i fag innen 1.mars. Om det s\u00f8kes morsm\u00e5l/tospr\u00e5klig oppl\u00e6ring i fag ut over to \u00e5r skal skolen sende eget s\u00f8knadsskjema. S\u00f8knadsskjema og s\u00f8knadsprosedyren til skolene er det samme som tidligere. Skolene har blitt informert om bystyrevedtaket og at morsm\u00e5l/tospr\u00e5klig oppl\u00e6ring i fag som hovedregel bare skal gis i to \u00e5r. 1. Har byr\u00e5den sendt en bestilling til Etat for skole som detaljerer hvordan innstrammingen i vedtakene for morsm\u00e5lsundervisningen skal gjennomf\u00f8res? Det er angitt i budsjettet hvor mye det forventes at Bergen kommune skal redusere dette tilbudet. Der presiseres det at morsm\u00e5lsundervisning/tospr\u00e5klig oppl\u00e6ring i fag som hovedregel ikke skal gis ut over to \u00e5r. Det er ikke sendt en bestilling utover det. Etat for skole f\u00f8lger opp i henhold til budsjettet 2. Kommunens nettsider skiller mellom morsm\u00e5lsundervisning og tospr\u00e5klig oppl\u00e6ring i fag. Gjelder innstrammingen begge disse ordningene, eller kun morsm\u00e5lsundervisning? Morsm\u00e5lsundervisning og tospr\u00e5klig oppl\u00e6ring i fag er to ulike tiln\u00e6rminger for \u00e5 st\u00f8tte elever som har et annet morsm\u00e5l enn norsk eller samisk. Hovedforskjellene er f\u00f8lgende: Morsm\u00e5lsundervisning: o Fokus: Oppl\u00e6ring i elevens eget morsm\u00e5l. o M\u00e5l: Oppl\u00e6ringen skal bidra til \u00e5 styrke elevens forutsetninger for \u00e5 beherske det norske spr\u00e5ket, og l\u00e6ringsmulighetene til eleven i fag. Tospr\u00e5klig oppl\u00e6ring i fag: o Fokus: Oppl\u00e6ring i ett eller flere fag b\u00e5de p\u00e5 norsk og p\u00e5 elevens morsm\u00e5l. o M\u00e5l: Sikre faglig progresjon samtidig som eleven l\u00e6rer norsk. Begge tiln\u00e6rmingene har som m\u00e5l \u00e5 st\u00f8tte elevenes spr\u00e5kutvikling og faglige progresjon, men de gj\u00f8r det p\u00e5 forskjellige m\u00e5ter. Presisering av hvor lenge en elev skal ha denne oppl\u00e6ringen gjelder begge tiln\u00e6rminger til spr\u00e5kl\u00e6ringen. I Bergen kommune har det v\u00e6rt praksis at elever p\u00e5 1.-4.trinn f\u00e5r morsm\u00e5lsundervisning og elever p\u00e5 5.-10. tildeles tospr\u00e5klig oppl\u00e6ring i fag. 3. Hvor mange elever ansl\u00e5r byr\u00e5den at vil miste sitt tilbud som f\u00f8lge av innstrammingen? Bystyret vedtok 17.12.24 at morsm\u00e5l\\tospr\u00e5klig oppl\u00e6ring i fag som hovedregel kan gis i inntil to \u00e5r. I forbindelse med budsjettinnspillet, ble det foretatt en kartlegging av elever som mottok morsm\u00e5lsundervisning. Da viste det seg at 750 elever hadde vedtak om morsm\u00e5lsundervisning utover 2 \u00e5r. Dette tilsvarer om lag 50 prosent av den totale elevmassen som har vedtak om morsm\u00e5lsundervisning. Morsm\u00e5lsundervisning er i hovedsak et tilbud for at nyankomne elever som ikke har norsk som morsm\u00e5l skal kunne f\u00e5 et oppl\u00e6ringstilbud, og p\u00e5 sikt sette elevene i stand til \u00e5 f\u00f8lge ordin\u00e6r undervisning. Det er vurdert at to \u00e5rs morsm\u00e5lsundervisning, sammen med to- spr\u00e5klig undervisning og en \u00f8kt innsats med forsterket norsk, vil sette elevene i stand til \u00e5 f\u00f8lge ordin\u00e6r undervisning. Dersom det er behov for ytterligere undervisning med enten morsm\u00e5ls-, to-spr\u00e5klig undervisning eller forsterket norsk utover to \u00e5r, vil dette tilbys etter en s\u00e6rskilt vurdering. Frem til s\u00f8knadene er kommet inn, og vi ser hvor mange elever det s\u00f8kes for, kan vi ikke si noe om antall elever som f\u00e5r tilbud om morsm\u00e5l/tospr\u00e5klig oppl\u00e6ring i fag neste skole\u00e5r. Konsekvensen av bystyrevedtaket at morsm\u00e5lsoppl\u00e6ring skal gis i inntil to \u00e5r, vil v\u00e6re at f\u00e6rre elever vil f\u00e5 dette tilbudet. Innev\u00e6rende skole\u00e5r har det blitt tildelt morsm\u00e5l/tospr\u00e5klig oppl\u00e6ring i fag ogs\u00e5 til elever som har hatt dette i tre til fem \u00e5r. Elever som har f\u00e5tt vedtak om s\u00e6rskilt spr\u00e5koppl\u00e6ring inkludert morsm\u00e5l/tospr\u00e5klig oppl\u00e6ring i fag innev\u00e6rende skole\u00e5r fortsetter med sine timer, ut fra vedtaket, ut skole\u00e5ret. Forsterket oppl\u00e6ring i norsk, vil ikke bli ber\u00f8rt av bystyrevedtaket. I l\u00f8pet av april \u2013 mai vil det v\u00e6re mulig for Etat for skole \u00e5 se hvordan skolers s\u00f8knader til morsm\u00e5l/tospr\u00e5klig oppl\u00e6ring i fag, har endret seg. 4. Basert p\u00e5 antall tidligere vedtak om morsm\u00e5lsundervisning (og evt. tospr\u00e5klig oppl\u00e6ring i fag), hvordan vil kuttet sl\u00e5 ut for de ulike skolene? Representanten antar at noen skoler vil rammes betydelig mer enn andre p\u00e5 grunn av ulik demografi. Noen skoler har st\u00f8rre andel av fremmedspr\u00e5klige elever enn andre. Det vil da v\u00e6re naturlig at disse skolene vil ha flere elever som ikke lenger f\u00e5r morsm\u00e5l/tospr\u00e5klig oppl\u00e6ring i fag. Det er likevel like regler for tildeling av dette tilbudet, uavhengig av antallet det s\u00f8kes for. 5. Budsjettvedtaket nevner at man forventer \u00f8kt bruk av forsterket oppl\u00e6ring i norsk som f\u00f8lge av innstrammingen av den/de andre ordningene. Hvorfor mener byr\u00e5det dette likevel vil v\u00e6re kostnadsbesparende? I forbindelse med budsjettvedtaket skal norskoppl\u00e6ringen styrkes, og en \u00f8kning i forsterket norsk er inkludert i beregningen av forventet innsparing. 6. Er byr\u00e5den bekymret for at skolenes kostnader knyttet til \u00e5 sikre tilpasset oppl\u00e6ring og et forsvarlig l\u00e6ringsmilj\u00f8 vil \u00f8ke som f\u00f8lge av innstrammingen i morsm\u00e5lsundervisning? Elevene f\u00e5r i dag til 1 - 1,5 time i uken morsm\u00e5lsoppl\u00e6ring og tospr\u00e5klig oppl\u00e6ring. Det betyr at elever p\u00e5 barnetrinnet (1. \u2013 7. trinn) f\u00e5r 1,5 timer til morsm\u00e5l/tospr\u00e5klig oppl\u00e6ring i fag. Dette utgj\u00f8r 2 timer med 45 minutter, slik det var vanlig \u00e5 regne skoletimer tidligere. Elever p\u00e5 ungdomstrinnet f\u00e5r 1 timer (60) minutter til morsm\u00e5l/tospr\u00e5klig oppl\u00e6ring i fag. Elevene har undervisning ut fra alder i 18 til 23 timer uken. Alle elever har rett til \u00e5 ha et trygt og godt skolemilj\u00f8 som fremmer helse, inkludering, trivsel og l\u00e6ring. Skolenes arbeid med \u00e5 sikre tilpasset oppl\u00e6ring og et forsvarlig l\u00e6ringsmilj\u00f8 vil fortsatt ivaretas gjennom skolenes helhetlige og systematiske arbeid. Tilpasset oppl\u00e6ring gjelder alle elever, og skal i st\u00f8rst mulig grad skje gjennom variasjon og tilpasninger til mangfoldet i elevgruppen innenfor fellesskapet. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}