{
  "dokument_id": "4412b405-29ce-59f3-96d5-b89ad96d07c6",
  "doc_type": "case_presentation",
  "kommune": 4601,
  "tittel": "Arna gnr 287 bnr 217 Arnatveitvegen 137. Klage over avslag p\u00e5 s\u00f8knad om anlegging av 18 bilparkeringsplasser m.m",
  "url": "https://bergen.kommune.no/politikere-utvalg/api/fil/bk360/10545854/Framstilling-Arna-gnr-287-bnr-217-Arnatveitvegen-137-Klage-over-avslag-pa-soknad-om-anlegging-av-18-bilparkeringsplasser-m-m",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/250952-20 Arna gnr 287 bnr 217 Arnatveitvegen 137. Klage over avslag p\u00e5 s\u00f8knad om anlegging av 18 bilparkeringsplasser m.m. Hva saken gjelder: Saken gjelder klage over avslag p\u00e5 s\u00f8knad om anlegging av parkeringsplass med 18 bilparkeringsplasser, inklusiv gr\u00f8ntareal som buffer mot kommunal vei og endring av avkj\u00f8rsel til offentlig vei. Avslaget ble gitt den 29.09.2023 da det ikke er dokumentert at eiendommen er sikret lovlig atkomst, jf. pbl. \u00a7 27-4. Plan- og bygningsetaten opplyser dessuten om ytterligere mangler i vedlagt fagnotat. Vedtaket er p\u00e5klaget den 13.10.2023 av ansvarlig s\u00f8ker Malvin Klementsen p\u00e5 vegne av tiltakshaver Arna Bruk AS. S\u00f8knaden er foranlediget av ulovlighetsoppf\u00f8lging p\u00e5 eiendommen, ref. sak ULOV- 2022/25904. Det er fattet vedtak datert 20.11.2023 om p\u00e5legging om retting og ilegging av tvangsmulkt. Anlagte parkeringsplasser skal iht. vedtaket tilbakef\u00f8res til gr\u00f8ntomr\u00e5de som vist p\u00e5 ortofoto fra 2016. Det gj\u00f8res oppmerksom p\u00e5 at oms\u00f8kte tiltak ikke samsvarer med etablert situasjon i flyfoto fra 2019. Det vises til vedlagt situasjonsplan. Utklipp fra flyfoto 2016 Utklipp fra flyfoto 2019 Eiendommen er ikke regulert. Kommuneplanens arealdel (KPA 2018), vedtatt i Bystyret 19.06.2019, viser eiendommen som \u00d8vrig Byggesone og den ligger innenfor hensynssonene gul veist\u00f8y. Tiltaket er avhengig av dispensasjon fra KPA 2018 \u00a7 3.1 om plankrav, og slik dispensasjon er oms\u00f8kt, jf. pbl. \u00a7 19-1. Plan- og bygningsetaten p\u00e5peker ogs\u00e5 behov for avklaringer om tiltaket er i samsvar med KPA 2018 \u00a7 17 vedr. parkering. I tillegg m\u00e5 veimyndigheten behandle og innvilge s\u00f8knad om dispensasjon fra byggegrense langs fylkeskommunal vei, jf. veglova \u00a7 29. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra JIBO Consult AS p\u00e5 vegne av Roy Kengakaran. Merknadshaver var hjemmelshaver til naboeiendommen p\u00e5 gbnr. 287/103 fram til 1 16.05.2022. Merknaden gjelder i hovedsak st\u00f8yende drift p\u00e5 arealene, og det bes om st\u00f8yskjerm mellom parkeringsarealet og boligomr\u00e5det. Deler av merknaden gjelder ogs\u00e5 forhold som anses utenforliggende denne sak. Det vises til avslagsvedtakets pkt. 3.2 for nabomerknad, ansvarlig s\u00f8kers tilsvar og Plan- og bygningsetatens kommentarer. Vestland fylkeskommune har gitt uttalelse datert 21.06.2023. Fylkeskommunen viser til at eiendommen ikke har tilstrekkelig opparbeidet avkj\u00f8rsel for \u00f8nsket bruk. De kan ikke se grunnlag for \u00e5 ta stilling til sp\u00f8rsm\u00e5let om dispensasjon fra byggegrense mot fylkesvei f\u00f8r dette er avklart. Fylkeskommunen vil ikke akseptere \u00f8nsket l\u00f8sning for avkj\u00f8rsel. Bymilj\u00f8etaten har gitt bedt om tilleggsopplysninger i brev datert 26.06.2023. Det meddeles at de ikke har mottatt tilstrekkelige opplysninger til \u00e5 behandle s\u00f8knad om utbedring av avkj\u00f8rsel i krysset mellom kommunal og fylkeskommunal veg. Bymilj\u00f8etaten har innvilget dispensasjon fra byggegrense langs kommunal veg den 08.07.2022 jf. vegl. \u00a7 29 Klage: Klagen gjengis i sin helhet: \u00abVi forst\u00e5r det slik at avslaget er begrunnet med at Vestland fylkeskommune ikke har godkjent justert avkj\u00f8rsel til fylkesvegen. Klagen begrunnes med at dette er en sak under arbeid, vi er i dialog med Multiconsult for \u00e5 finne en l\u00f8sning fylkeskommunen kan godkjenne. Men som samtidig ivaretar brukarene av Arna Bruk sine interesser, derav st\u00f8rre kj\u00f8ret\u00f8y som skal inn og ut av krysset fra fylkesvei til Arna bruk. Forholdet gjelder ogs\u00e5 bymilj\u00f8etaten, for avkj\u00f8rsel mot den kommunale veien\u00bb Fagetatens vurdering og anbefaling: Plan- og bygningsetaten som fagetat opprettholder sin vurdering om at tiltaket er avhengig av tillatelse til utvidet bruk av avkj\u00f8rsel, jf. pbl. \u00a7 27-4. Det vises til at eiendommen er uregulert og at det m\u00e5 foreligge tillatelse fra veimyndighetene. Klagen tilsier at ansvarlig s\u00f8ker er innforst\u00e5tt med at s\u00f8knaden mangler \u00abde opplysninger som er n\u00f8dvendige for at kommunen skal kunne gi tillatelse til tiltaket\u00bb, jf. pbl. \u00a7 21-2. Tiltaket er f\u00f8lgelig \u00abi strid med bestemmer gitt i (...) denne loven\u00bb, jf. pbl. \u00a7 21-4. Det er ikke adgang til \u00e5 gi tillatelse til tiltaket. Hva gjelder oms\u00f8kte dispensasjon fra KPA 2018 \u00a7 3.1 om plankrav, viser fagetaten til at tiltaket ligger i \u00f8vrig byggesone. Det f\u00f8lger av KPA 2018 \u00a7 26.5.2 at \u00abMindre n\u00e6ringsvirksomheter som ikke medf\u00f8rer st\u00f8y, forurensning, trafikkbelastning eller andre ulemper for omgivelsene kan tillates. Det tillates ikke nyetablering eller bruksendring for tiltak med h\u00f8y arbeidsplass- eller bes\u00f8ksintensitet\u00bb (fagetatens understrekning). En planprosess vil kunne avklare parkeringsbehovet sett i lys av den overordnede m\u00e5lsetningen om nullvekst i biltrafikken, samt forhold knyttet til avkj\u00f8rselen p\u00e5 eiendommen. Fagetaten frar\u00e5der at det innvilges dispensasjon. Avslutningsvis p\u00e5peker fagetaten behov for en redegj\u00f8relse om parkeringsdekningen p\u00e5 eiendommen er samsvar med KPA 2018 \u00a7 17.1.1. Dersom parkeringsdekningen ikke er i samsvar med bestemmelsen m\u00e5 dispensasjon oms\u00f8kes og innvilges f\u00f8r det kan gis tillatelse. \u00d8konomiske konsekvenser: Ikke relevant. 2 Byr\u00e5dets vurdering og anbefaling/konklusjon: Om saksgangen Saken er tidligere behandlet av UMBY i m\u00f8tet 15.02.2024 sak 53/24. Det ble fattet vedtak om at saken returneres byr\u00e5det for \u00e5 unders\u00f8ke \u00abom samhandlingen mellom plan- og bygningsmyndighet og vegmyndighet har v\u00e6rt i samsvar med kommunens prosedyre\u00bb. Byr\u00e5det vil f\u00f8rst redegj\u00f8re n\u00e6rmere for byggesaksbehandlingen som supplerende opplysninger til byr\u00e5dets tilleggsnotat datert 13.02.2024 pkt. 4. Fagetaten mottok bygges\u00f8knaden 13.05.2022, og avslagsvedtak ble fattet 29.09.2023. I mellomtiden har fagetaten i flere omganger forespurt tilleggsopplysninger for \u00e5 kunne innhente n\u00f8dvendige tillatelser fra veimyndighetene (Vestland fylkeskommune og Bymilj\u00f8etaten). Ansvarlig s\u00f8ker p\u00e5 sin side har s\u00f8kt om og f\u00e5tt innvilget utvidet frist tre ganger uten \u00e5 kunne avklare n\u00f8dvendige forhold. Siste brev fra fagetaten om behov for tilleggsopplysninger ble sendt 07.07.2023. Ansvarlig s\u00f8ker anmodet da om at saken ble stilt i bero. Fagetaten avslo anmodningen om \u00e5 stille saken i bero med hensyn til at en hadde strukket seg langt for \u00e5 gi s\u00f8ker mulighet for \u00e5 bearbeide tiltak i tr\u00e5d med tilbakemeldingene fra veimyndighetene. Det ble dermed fattet avslagsvedtak etter at siste frist for \u00e5 supplere bygges\u00f8knaden utl\u00f8p. Videre hva gjelder UMBYs tilbakesendingsvedtak, vil byr\u00e5det p\u00e5peke at fagetaten underveis har videreformidlet tilbakemeldingene fra veimyndigheten om behov for ytterligere opplysninger/dokumentasjon. En kan vurdere hvorvidt fagetaten burde sendt nytt brev til Bymilj\u00f8etaten om at saken ikke er supplert fra s\u00f8kers side, slik at Bymilj\u00f8etaten kunne fattet avvisningsvedtak. Det har imidlertid ingen innvirkning p\u00e5 byggesaksvedtaket i denne klagesak, hvert fall all den tid det i tillegg mangler n\u00f8dvendig tillatelse fra Vestland fylkeskommune. Uten n\u00f8dvendige tillatelser fra Vestland fylkeskommune og/eller Bymilj\u00f8etaten, kan en ikke innvilge tillatelse etter plan- og bygningslovgivningen. I anledning UMBYs vedtak, har byr\u00e5dsavdelingen likevel fors\u00f8kt \u00e5 avklare forholdene med tiltakshaver. Tiltakshaver \u00f8nsket f\u00f8rst tid for en intern avklaring om tiltaket skulle omprosjekteres og om klagen skulle trekkes. Senere tilbakemelding fra ansvarlig s\u00f8ker, er at de \u00f8nsker at klagesaken stilles i bero i forbindelse med at en arbeider med \u00e5 f\u00e5 godkjent parkeringsplassen som er opparbeidet. Klagesaken er ikke stilt i bero. Byr\u00e5det vil belyse at arbeid \u00abmed \u00e5 f\u00e5 godkjent den parkeringsplassen som er opparbeidd ved den i dag kommunal veien Arnatveitlia\u00bb, taler om ett annet tiltak enn hva som er til behandling i denne klagesak. Avsl\u00e5tt tiltak til klagebehandling samsvarer med andre ord ikke med opparbeidet situasjon. Det foreligger da ingen intensjon fra tiltakshavers side om \u00e5 innhente manglende tillatelser fra Bymilj\u00f8etaten eller Vestland fylkeskommune for det konkrete tiltaket til behandling i denne sak. Byr\u00e5dets innstilling i klagesaken Byr\u00e5det stiller seg enda positiv til at tiltakshaver Arna Bruk AS f\u00e5r anlegge parkeringsplasser p\u00e5 eiendommen forutsatt en komplett bygges\u00f8knad. Byr\u00e5det henviser f\u00f8lgelig til tidligere saksframstilling i saken datert 12.12.2023. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 29.09.2023 opprettholdes. Klagen tas ikke til f\u00f8lge. 3 Dato: 6. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat av 18.10.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 29.09.2023 5. Klage datert 13.10.2023 6. Dispensasjonss\u00f8knad 7. Dispensasjon fra byggegrense langs kommunal veg datert 08.07.2023 8. Uttale fra Bymilj\u00f8etaten datert 26.06.2023 9. Uttale fra Vestland Fylkeskommune datert 21.06.2023 10. Nabomerknad med ansvarlig s\u00f8kers tilsvar 11. Tegninger 2) Byr\u00e5dets tidligere saksframstilling og tilleggsnotat: 1. Arna gnr 287 bnr 217 Arnatveitvegen 137. Klage over avslag p\u00e5 s\u00f8knad om anlegging av 18 bilparkeringsplasser m.m. [Byr\u00e5dets saksframstilling datert 12.12.2023. 2. TILLEGGSNOTAT TIL UMBY-Sak 53/24. Arna gnr 287 bnr 217 Arnatveitvegen 137. Klage over avslag p\u00e5 s\u00f8knad om anlegging av 18 bilparkeringsplasser m.m. 3) Korrespondanse med tiltakshaver/ansvarlig s\u00f8ker om UMBYs vedtak: 1. Vedr. klagesak om anlegging av parkeringsplasser - Arnatveitvegen 137.msg [E-post til tiltakshaver] 2. Svar p\u00e5 telefonsamtale og mail til Endre Hole.msg [Svar fra ansvarlig s\u00f8ker] 3. Vegsaksnummer 202406086 - S\u00f8knad om omklassifisering fra kommunal veg til privat veg.msg 4. Svar - dispensasjon - parkeringsplass - gnr. 287 bnr 217 - Arnatveitvegen 137 - Bergen kommune.pdf 5. SV_ Svar p\u00e5 telefonsamtale og mail til Endre Hole.msg [E-post til ansvarlig s\u00f8ker] 4 "
}