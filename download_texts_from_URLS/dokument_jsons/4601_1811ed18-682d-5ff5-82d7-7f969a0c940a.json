{
  "dokument_id": "1811ed18-682d-5ff5-82d7-7f969a0c940a",
  "doc_type": "case_attachment",
  "kommune": 4601,
  "tittel": "Fagnotat - Kommunal forkj\u00f8psrett Gnr 166 bnr 430 \u00d8vre Korskirkeallmenningen 3",
  "url": "https://bergen.kommune.no/politikere-utvalg/api/fil/bk360/11577096/Fagnotat-Kommunal-forkjopsrett-Gnr-166-bnr-430-Ovre-Korskirkeallmenningen-3",
  "tekst": " Boligkontoret Til Fagnotat BBSM - Seksjon for strategi og utredning - V\u00e5r referanse: 2024/162397-7 Velferd og bolig (Arbeidssted) Saksbehandler: Espen Johan F\u00f8rde Dato: 22. november 2024 Fra Boligkontoret Fagnotat - Kommunal forkj\u00f8psrett Gnr 166 bnr 430 \u00d8vre Korskirkeallmenningen 3 Hva saken gjelder: Joa N\u00e6ring AS (selger) har inng\u00e5tt avtale med \u00d8vre Korskirkeallmenningen 3 BRL (kj\u00f8per) vedr\u00f8rende overdragelse av 100% av aksjene i \u00d8vre Korskirkeallmenningen 3 AS, som eier eiendommen gnr 166 bnr 430 \u00d8vre Korskirkeallmenningen 3 i Bergen kommune. Eiendommen er verdsatt til NOK 42 101 760,-. Eiendommen best\u00e5r av en leieg\u00e5rd som inneholder tolv boliger. Som f\u00f8lge av at mer enn halvparten av bruksarealet er innredet til beboelse og leieg\u00e5rden inneholder minst fem boliger, utl\u00f8ses kommunal forkj\u00f8psrett, jf. lov om kommunal forkj\u00f8psrett for leieg\u00e5rder (\u00ableieg\u00e5rdsloven\u00bb) \u00a7\u00a7 1 og 2. Av melding om overdragelse mottatt 21.10.2024 fremg\u00e5r det at elleve av boligene er utleid, hvorav de fleste av disse er utleid til en kommersiell akt\u00f8r. Boligkontoret har ikke mottatt tilbakemelding fra et flertall av leietakerne om at det er \u00f8nskelig at kommunen skal benytte seg av forkj\u00f8psretten. Saken har v\u00e6rt p\u00e5 h\u00f8ring hos Byr\u00e5dsavdeling for barnevern, sosiale tjenester og mangfold (BBSM) og Studentsamskipnaden p\u00e5 Vestlandet (Sammen). BBSM har i uttalelse datert 31.10.2024 anbefalt at forkj\u00f8psretten ikke benyttes i dette tilfellet. Boligkontoret har ikke mottatt tilbakemelding fra Studentsamskipnaden p\u00e5 Vestlandet (Sammen). Konklusjonen etter en samlet vurdering er at det ikke foreligger grunn for kommunen til \u00e5 benytte forkj\u00f8psretten i dette tilfellet. Fagetatens vurdering: 1. KOMMUNENS FORKJ\u00d8PSRETT TIL LEIEG\u00c5RDER Kommunen har forkj\u00f8psrett til leieg\u00e5rder n\u00e5r eiendomsrett til leieg\u00e5rd i kommunen blir overf\u00f8rt til andre enn staten eller den fylkeskommune der eiendommen ligger, jf. leieg\u00e5rdsloven \u00a7 2 f\u00f8rste ledd f\u00f8rste setning. Dette gjelder likevel ikke overf\u00f8ringer ved arv, skifte eller ekspropriasjon, jf. leieg\u00e5rdsloven \u00a7 2 f\u00f8rste ledd andre setning. Som overf\u00f8ring av eiendomsrett regnes ogs\u00e5 erverv av aksjer, sameieandeler eller parter i leieg\u00e5rdsselskap slik at erververen blir innehaver av minst 50 % av samtlige aksjer, sameieandeler eller parter, jf. leieg\u00e5rdsloven \u00a7 2 andre ledd. Med leieg\u00e5rd menes utleieeiendom hvor mer enn halvparten av bruksarealet er innredet til beboelse og inneholder minst fem boliger, jf. leieg\u00e5rdsloven \u00a7 1 f\u00f8rste ledd f\u00f8rste setning. Av leieg\u00e5rdsloven \u00a7 3 f\u00f8rste ledd f\u00f8rste setning f\u00f8lger det at: Kommunen kan nytte forkj\u00f8psretten p\u00e5 vegne av leierne, n\u00e5r disse \u00f8nsker \u00e5 overta leieg\u00e5rden som borettslag eller eierseksjons-sameie, p\u00e5 egne vegne, p\u00e5 vegne av studentsamskipnad eller p\u00e5 vegne av selskap som ledes og kontrolleres av kommunen eller stat. Kommunens forkj\u00f8psrett g\u00e5r foran forkj\u00f8psrett som grunner seg p\u00e5 avtale. Kommunens forkj\u00f8psrett g\u00e5r ogs\u00e5 foran sameiernes innl\u00f8sningsrett etter sameieloven \u00a7 11, jf. leieg\u00e5rdsloven \u00a7 4. 2. FRIST Frist for eventuell bruk av den kommunale forkj\u00f8psretten er satt til 21.02.2025, som er fire m\u00e5neder etter at kommunen mottok fullstendig melding om overdragelse av eiendommen, jf. leieg\u00e5rdsloven \u00a7 6. 3. EIENDOMMENS BELIGGENHET Eiendommen ligger i Bergenhus bydel. 4. TEKNISKE OPPLYSNINGER Bygget ble oppf\u00f8rt i 1906 og g\u00e5r over seks etasjer. Leieg\u00e5rden inneholder tolv boliger med et samlet boligareal p\u00e5 810 m2. Eiendommen er eiet og har et tomteareal p\u00e5 380 m2. 5. LEIETAKERE I melding om overdragelse opplyses det om at alle boligene i leieg\u00e5rden er utleid. Den 30.10.2024 ble det sendt ut brev til leietakerne med orientering om salget av leieg\u00e5rden og stemmeslipper hvor de kunne stemme ja eller nei til \u00f8nske om \u00e5 danne borettslag/sameie. Frist for \u00e5 returnere disse ble satt til 13.11.2024. Ved fristens utl\u00f8p har vi ikke mottatt noen stemmeslipper i retur. Det foreligger s\u00e5ledes ikke noe flertall blant leietakerne om at det er \u00f8nskelig \u00e5 benytte den kommunale forkj\u00f8psretten. 6. OFFENTLIGE INSTANSER Byr\u00e5dsavdeling for barnevern, sosiale tjenester og mangfold (BBSM) og Studentsamskipnaden p\u00e5 Vestlandet (Sammen) er orientert om salget og kommunens adgang til \u00e5 benytte forkj\u00f8psretten. BBSM har i uttalelse datert 31.10.2024 uttalt at \u00abKj\u00f8p av leieg\u00e5rden kan ikke forsvares innenfor de rammer som ligger til grunn for anskaffelse av kommunale utleieboliger til v\u00e5re form\u00e5l. Leieg\u00e5rden har en beliggenhet og utforming som ikke er i tr\u00e5d med de behov kommunen har pr i dag\u00bb. Boligkontoret har ikke mottatt tilbakemelding fra Studentsamskipnaden p\u00e5 Vestlandet (Sammen). 7. SAMTYKKE TIL UTLEIE Det er bedt om kommunens samtykke til utleie av leiligheter som st\u00e5r tomme i perioden frem til kommunens frist for \u00e5 gj\u00f8re forkj\u00f8psretten gjeldende har g\u00e5tt ut. Vi har gitt samtykke til utleie av leiligheter, jf. leieg\u00e5rdsloven \u00a7 5 andre ledd. 8. KONKLUSJON Det er ikke kommet inn \u00f8nsker fra de offentlige h\u00f8ringsinstansene om at forkj\u00f8psretten gj\u00f8res gjeldende i foreliggende sak. Det er heller ikke et flertall av leietakerne som har \u00f8nsket at kommunen skal benytte den kommunale forkj\u00f8psretten. Det anbefales derfor at den kommunale forkj\u00f8psretten ikke benyttes i denne saken. Fagetatens anbefaling: Bergen kommune gj\u00f8r ikke forkj\u00f8psretten gjeldende i henhold til \u00a7 3 i lov om kommunal forkj\u00f8psrett til leieg\u00e5rder, ved overdragelse av eiendommen gnr 166 bnr 430, \u00d8vre Korskirkeallmenningen 3. Med hilsen Boligkontoret Espen F\u00f8rde Siv T\u00f8njum Saksbehandler Leder Dokumentet er godkjent elektronisk. Vedlegg: Melding om overdragelse av leieg\u00e5rd Uttalelse fra BBSM om kommunal forkj\u00f8psrett - \u00d8vre Korskirkeallmenningen 3 "
}