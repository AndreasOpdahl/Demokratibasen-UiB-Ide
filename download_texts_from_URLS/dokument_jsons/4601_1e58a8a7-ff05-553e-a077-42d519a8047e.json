{
  "dokument_id": "1e58a8a7-ff05-553e-a077-42d519a8047e",
  "doc_type": "case_presentation",
  "kommune": 4601,
  "tittel": "Laksev\u00e5g, gnr 153 bnr 406 Herman Grans vei 46. Klage vedr. p-plasser, st\u00f8ttemur og terrengarbeid",
  "url": "https://bergen.kommune.no/politikere-utvalg/api/fil/bk360/9423168/Framstilling-Laksevag-gnr-153-bnr-406-Herman-Grans-vei-46-Klage-vedr-p-plasser-stottemur-og-terrengarbeid",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/163302-10 Laksev\u00e5g, gnr 153 bnr 406 Herman Grans vei 46. Klage vedr. p-plasser, st\u00f8ttemur og terrengarbeid Hva saken gjelder: Saken gjelder opprettelse ny avkj\u00f8rsel og anlegging av 3 parkeringsplasser fra Herman Grans vei til ovennevnte eiendom, med st\u00f8ttemur og terrengarbeider. S\u00f8knaden ble avsl\u00e5tt i vedtak datert 05.06.2023 med hjemmel i regulert arealform\u00e5l, byggegrense til kommunal vei og KPA2018 \u00a7 14.3.4 krav om uteareal, samt \u00a7 29-2 om krav til visuelle kvaliteter (sistnevnte f\u00f8lger av vedtakets pkt. 3.4) Avslaget er p\u00e5klaget den 23.06.2023 av Advisorwest AS klager, p\u00e5 vegne av tiltakshaver, Sameiet Herman Grans vei 46. Arealet er regulert til offentlig gangareal av plan for Laksev\u00e5g Herman Grans vei (planID 40280000) fra 1965. KPA2018 viser eiendommen som ytre fortetningssone og den ligger innenfor hensynssone H 570- 1 bevaring kulturmilj\u00f8, jf, retningslinje \u00a7 35.5 Historisk senter Laksev\u00e5g #6. Reguleringsplanen omfatter ikke avkj\u00f8rsel for den aktuelle eiendommen. Tiltaket er avhengig av dispensasjon fra arealplankart for plassering av parkeringsplasser p\u00e5 areal regulert til offentlig gangareal, avstand til kommunal vei og KPA 2018 \u00a7 14.3 krav om uteoppholdsareal. Dispensasjoner er oms\u00f8kt. Tiltaket krever ogs\u00e5 godkjent tillatelse av vegmyndigheten til etablering av avkj\u00f8rsel fra kommunal veg, jf. veglova \u00a7 40. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven (pbl) \u00a7 21-3, og bekrefter at det ikke er mottatt noen merknader. Byantikvaren har i uttalelse datert 31.05.2023 frar\u00e5det tiltaket da det vil bryte med den vedtatte kulturminnestrategien, jf. pkt 1.0 - 1.5. Eiendommen er en del av et bygningsmilj\u00f8 som har kulturverdi i form av b\u00e5de arkitektoniske og strukturelle kvaliteter. Et viktig kjennetegn er den finstemte sammenhengen mellom hus og hage, der de gr\u00f8nne korridorene med gangveiene og samspillet mellom bygninger, terreng og gr\u00f8nne fellesanlegg er en viktig verdi for omr\u00e5dene. Vern av kulturminner gj\u00f8res gjennom \u00e5 videref\u00f8re overordnet karakter, sammenheng og struktur, og la ny bebyggelse harmonere med omgivelsene, som ikke er utvist ved det oms\u00f8kte tiltaket. Bymilj\u00f8etaten har i uttalelse datert 16.05.2023 stilt seg negativ til tiltaket, og viser til en klar praksis der man generelt er tilbakeholdne med etablering av private parkeringsplasser tilknyttet kommunal veg. Slike tiltak godkjennes bare p\u00e5 egen eiendom som er tydelig adskilt fra det offentlige vegomr\u00e5det, med en definert avkj\u00f8rsel som oppfyller gjeldende krav til bl.a. tilstrekkelig frisikt, snu- og man\u00f8vreringsareal p\u00e5 egen eiendom samt bredde. De oms\u00f8kte p-plassene vil m\u00e5tte defineres som en del av den offentlige vegen, som ikke vil kunne reserveres for private. Private parkeringsplasser langs offentlig veg gj\u00f8r ogs\u00e5 at grensen mellom det offentlige vegarealet og private omr\u00e5der blir utydelig, som skaper problemer b\u00e5de i forhold til vedlikehold, vinterdrift, parkeringsregler og kan bidra til at den 1 offentlige vegen fremst\u00e5r som privatisert. Videre kan parkeringsplassene vanskeliggj\u00f8re skilting og h\u00e5ndheving av eventuelle parkeringsforbud. Parkeringsplassene vil ogs\u00e5 kunne medf\u00f8re rygging ut i kommunal veg, som strider med retningslinjene i KPA \u00a7 17, som vil svekke trafikksikkerheten i gaten. Anleggelse av private parkeringsplasser langs vegen vil frata andre bilister et allment tilgjengelig parkeringsareal langs den kommunale vegen. Det vil derfor v\u00e6re urimelig overfor andre beboere i omr\u00e5det \u00e5 tillate parkeringsplasser som ikke oppfyller krav til avkj\u00f8rsel. Klagers anf\u00f8rsler Klager viser til at Herman Grans vei er smal, og den oms\u00f8kte parkeringsplassen vil gi et av de trangeste partiene mer plass, noe som kan v\u00e6re nyttig for n\u00f8detater, BIR og andre. Bymilj\u00f8etaten b\u00f8r derfor revurdere sin uttalelse med tanke p\u00e5 sikkerhet, da tiltaket blant annet vil gi bedre siktforhold, bedre sikkerhet for myke trafikanter o.l. Klager opplyser at Bergen brannvesen har v\u00e6rt p\u00e5 befaring, og st\u00f8tter klager p\u00e5 dette punktet. Det opplyses at brannvesenet vil sende et formelt notat fra befaringen som vil bli ettersendt. Klager mener at praktisk vedlikehold og vinterdrift av veien vil bli enklere ved \u00f8kt faktisk veibredde. Privat grunn til parkering langs veien kan merkes fysisk slik at skille er markert for \u00e5 lettere h\u00e5ndheve skiltregler. Eksisterende mur er allerede svekket, og vil snart trenge rehabilitering. Kulturmilj\u00f8et og visuelle kvaliteter blir godt ivaretatt med tiltaket. Muren som oms\u00f8kes vil ikke avvike fra omkringliggende murer, men oppf\u00f8res i tilsvarende kvaliteter, i minst mulig st\u00f8rrelse. Klager viser til at det finnes mange tilsvarende l\u00f8sninger for parkering i nabolaget, og har lagt ved illustrasjoner av andre murer og parkeringsplasser med bilder av noen eiendommer. Arealform\u00e5let gangvei er ikke realistisk lenger, da reguleringsplanen er fra 1965 uten bestemmelser. Dersom det skulle blitt opparbeidet gangvei jf plankartet p\u00e5 denne strekningen i gaten vil det bli behov for tilsvarende murer og arbeid. Det er mange ulike l\u00f8sninger for tilkomst og parkering i gaten allerede, og mange tiltak som strider mot arealform\u00e5let gangvei. Uteoppholdsarealene langs veien hvor tiltaket er oms\u00f8kt er ikke av slike kvaliteter at det nyttes som uteoppholdsareal. Det vil v\u00e6re en mer samfunnsnyttig l\u00f8sning \u00e5 lage bedre plass langs veien. Det vises for \u00f8vrig til klagen i sin helhet. Fagetatens vurdering og anbefaling: Plan- og bygningsetaten som fagetat kan ikke se at det fremkommer nye opplysninger i klagen som gj\u00f8r at vedtaket kan omgj\u00f8res eller at s\u00f8knaden skal sendes til ny uttalelse hos Bymilj\u00f8etaten. Fagetaten er enig med klager i at tiltaket vil gi fordelen av at det skapes mer plass til n\u00f8detater, men mener at det vil kunne finnes andre m\u00e5ter \u00e5 oppn\u00e5 dette p\u00e5. Det samme gjelder anf\u00f8rselen om forenkling av vedlikehold og vinterdrift av veien. Fagetaten vurderer uansett at dette ikke kan veie tyngre enn hensynet til g\u00e5ende og andre trafikanter i omr\u00e5det, og viser til Bymilj\u00f8etatens uttalelse. Til klagers anf\u00f8rsel om at arealform\u00e5let gangvei er ikke lenger er realistisk, og at arealene langs veien ikke av slike kvaliteter at det nyttes som uteoppholdsareal, p\u00e5peker fagetaten at arealet i dag er tilgjengelig for offentligheten, og alle typer trafikanter, og kan ikke se at arealform\u00e5let ikke lenger har aktualitet og heller ikke at det vil v\u00e6re mer samfunnsnyttig med private parkeringsplasser uten godkjent avkj\u00f8rsel. Fagetaten har forst\u00e5else for \u00f8nsket om \u00e5 rehabilitere den eksisterende muren, men viser til at dette vil ikke v\u00e6re avhengig av et tiltak som det oms\u00f8kte. Fagetaten viser til uttalelsen fra 2 Bymilj\u00f8etaten og kan ikke se at de anf\u00f8rte fordeler vil v\u00e6re av s\u00e6rlig betydning i denne saken. En dispensasjon vil etter fagetatens skj\u00f8nn heller medf\u00f8re ulemper for trafikksikkerheten, blant annet da parkeringsplassene ikke oppfyller krav til avkj\u00f8rsel. Det er ogs\u00e5 en klar ulempe at anleggelse av private parkeringsplasser langs veien vil frata andre bilister et allment tilgjengelig parkeringsareal langs den kommunale veien. Fagetaten fastholder dermed at fordelene ved en dispensasjon ikke klart overstiger ulempene. Fagetaten fastholder ogs\u00e5 vurderingen mht. visuelle kvaliteter og kulturelle verdier, og anser det som ekstra viktig \u00e5 bevare de strukturelle kvalitetene i omr\u00e5det n\u00e5, da de tidligere har v\u00e6rt bygget ned. Til klagers anf\u00f8rsel om forskjellsbehandling, vil sp\u00f8rsm\u00e5let om likebehandling kun v\u00e6re relevant i forbindelse med \u00abkan-skj\u00f8nnet\u00bb. For den delen av avslaget som gjelder visuelle kvaliteter, finner fagetaten det klart at tiltaket vedr. Herman Grans vei 48 ikke er rettslig likt det oms\u00f8kte, fordi det ikke best\u00e5r av 3 parkeringsplasser med lademulighet. N\u00e5r det gjelder Herman Grans vei 36 A kan fagetaten ikke finne dokumentasjon p\u00e5 n\u00e5r parkeringsplassene er oppf\u00f8rt, og kan derfor ikke vurdere hvilket rettslig grunnlag som gjaldt da den ble oms\u00f8kt. Flyfoto viser imidlertid at parkeringsplassen trolig er oppf\u00f8rt f\u00f8r KPA2018 tr\u00e5dte i kraft, og den vil dermed ikke rettslig lik det oms\u00f8kte tiltaket. Fagetaten kan p\u00e5 denne bakgrunnen ikke se at det foreligger usaklig forskjellsbehandling. Det vises til fagnotatet i sin helhet. \u00d8konomiske konsekvenser: Ingen relevans. Byr\u00e5dets vurdering og anbefaling/konklusjon: Byr\u00e5det har vurdert klagen, og er enig i at den ikke b\u00f8r f\u00f8re frem. Byr\u00e5det er generelt positiv til \u00e5 legge til rette for forbedrede parkeringsmuligheter, men erkjenner at dette kan v\u00e6re utfordrende i eldre regulerte boligstr\u00f8k med tettere bebyggelse. Tiltaket vil i dette tilfellet \u00abfiksere\u00bb en privat rettighet for et sameie med fem boenheter der parkeringsbehovene kan v\u00e6re omskiftelige, og som denne gaten ikke synes \u00e5 v\u00e6re dimensjonert for med hensyn til antall andre boenheter i gaten som kan tenkes \u00e5 ha en interesse av tilsvarende tillatelser. Byr\u00e5det anser at romsligere passasjemuligheter p\u00e5 vegstrekket forbi klagers eiendom kan v\u00e6re positivt for utrykningskj\u00f8ret\u00f8y, men mener at denne fordelen ikke vil veie opp for ulempene ved at det privatiserer en del av vegarealet som er ment for allmennheten, og som da gir begrensede parkeringsmuligheter for andre. Tiltaket vil ogs\u00e5 representere et brudd med gjeldende parkeringsstruktur, som b\u00e5de kan skape uoversiktlige driftsmessige forhold og som kan svekke trafikksikkerheten i gaten. I tillegg vil det fjerne uteoppholdsareal og stykke opp det godt bevarte gr\u00f8ntstruktur-beltet mellom husene og gaten, som i dette tilfellet er \u00f8nskelig \u00e5 bevare. Byr\u00e5det kan for \u00f8vrig ikke se at det i denne gaten er \u00e5pnet opp for tilsvarende tillatelser som kan gi grunnlag for et krav om likebehandling. Byr\u00e5det kan med dette ikke se at vilk\u00e5rene for \u00e5 dispensere fra regulert arealform\u00e5l, byggegrense til kommunal vei, og krav om uteareal vil v\u00e6re oppfylt etter pbl \u00a7 19-2. Byr\u00e5det anbefaler p\u00e5 denne bakgrunn at avslaget opprettholdes. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for 3 milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 05.06.2023 opprettholdes. Klagen tas ikke til f\u00f8lge. Dato: 20. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 14.08.2023 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage 5. Avslag 6. Tegninger 7. Uttalelse fra Byantikvaren 8. Uttalelse fra Bymilj\u00f8etaten 9. Dispensasjon 4 "
}