{
  "dokument_id": "e3f28193-7d81-509d-b24e-47d4bfaa7aff",
  "doc_type": "case_presentation",
  "kommune": 4601,
  "tittel": "Hovedplan for vannforsyning og Hovedplan for avl\u00f8p og vannmilj\u00f8, 2024 - 2033, sluttbehandling",
  "url": "https://bergen.kommune.no/politikere-utvalg/api/fil/bk360/11200999/Framstilling-Hovedplan-for-vannforsyning-og-Hovedplan-for-avlop-og-vannmiljo-2024-2033-sluttbehandling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/59340-25 Hovedplan for vannforsyning og Hovedplan for avl\u00f8p og vannmilj\u00f8, 2024 - 2033, sluttbehandling Hva saken gjelder: Byr\u00e5det presenterer i denne saken Hovedplan for vannforsyning og Hovedplan for avl\u00f8p og vannmilj\u00f8 for perioden 2024 \u2013 2033, og anbefaler at planene vedtas. Hovedplanene er overordnete sektorplaner for vannforsyning og avl\u00f8psh\u00e5ndtering, og belyser og forankrer Bergen kommunes strategiske valg innen vann- og avl\u00f8pssektoren. Planene gir grunnlag for innspill til handlingsplaner og \u00f8konomiplaner som rulleres \u00e5rlig. Hovedplanene angir hvordan kommunen skal oppfylle krav i lover og forskrifter p\u00e5 fagomr\u00e5det. S\u00e6rlig viktig for virksomheten er drikkevannsforskriften og forurensningsforskriften. Videre angir hovedplanene hvordan kommunen skal oppfylle selvp\u00e5lagte oppgaver, for eksempel serviceniv\u00e5 overfor abonnentene. Planforslagene er utarbeidet av Bergen Vann. Planene likner temaplaner i henhold til Bergen kommunes instruks for samfunnsplanlegging (planinstruksen), og inneholder m\u00e5l og tiltak, men ikke strategier. 25.09.2019 vedtok Bergen bystyre Kommunedelplan for overvann (sak 253/19). Overvannsh\u00e5ndtering handler i stor grad om arealdisponering, og kommunedelplanen er derfor forankret i plan- og bygningsloven. Det anbefales at Kommunedelplan for overvann inntil videre videref\u00f8res med n\u00e5v\u00e6rende innhold, men at behov for rullering og oppdatering vurderes i l\u00f8pet av bystyreperioden. Det er behov for mer detaljerte retningslinjer for overvannsh\u00e5ndtering, og Bergen Vann arbeider n\u00e5 med oppdatering av retningslinjene fra 2005. Bakgrunn: Gjeldende hovedplaner for vannforsyning og avl\u00f8p og vannmilj\u00f8 ble vedtatt av bystyret i m\u00f8te 19.06.2019 i sak 205/19. Byr\u00e5det som forretningsministerium behandlet sak om oppstart av hovedplaner for vannforsyning og avl\u00f8p og vannmilj\u00f8 i m\u00f8te 19.10.2023 sak 1273/23 og fattet f\u00f8lgende vedtak: Det settes i gang arbeid med rullering av hovedplaner for vannforsyning og for avl\u00f8p og vannmilj\u00f8 med sikte p\u00e5 bystyrebehandling i 2024. Byr\u00e5det behandlet sak om h\u00f8ring av planforslagene den 20.06.2024 sak 1176/24 og fattet f\u00f8lgende vedtak: 1. Hovedplan for vannforsyning 2024 \u2013 2033 sendes p\u00e5 h\u00f8ring og legges ut til offentlig ettersyn i en periode p\u00e5 minimum seks uker. 1 2. Hovedplan for avl\u00f8p og vannmilj\u00f8 2024 \u2013 2033 sendes p\u00e5 h\u00f8ring og legges ut til offentlig ettersyn i en periode p\u00e5 minimum seks uker. Sentrale tema i planforslagene: Vedlagt fagnotat gj\u00f8r rede for status for gjeldende hovedplaner. Teksten gjengis ikke her. Under f\u00f8lger en oppsummering av sentrale tema i planforslagene. S\u00e6rlig viktige tema innen vannforsyning - Sikring av rentvannsbasseng med ferdigbehandlet vann som skal rett til forbruker. \u00c5 hindre innlekking av forurenset vann til bassengene er en oppgave som ha h\u00f8y prioritet. Det skal ogs\u00e5 arbeides for at omr\u00e5der over bergsprengte basseng gis status som sikringssoner i KPA. - Fysisk sikring av anleggene. - Bygge ferdig \u00abnye\u00bb Espeland vannbehandlingsanlegg med behandlingsprosess tilsvarende som Svartediket og Jordalsvatnet har. - Oppdimensjonering og ny behandlingsprosess p\u00e5 Kismul vannbehandlingsanlegg. - Tiltak p\u00e5 S\u00e6dalen vannbehandlingsanlegg, inkludert behandlingsprosess, rehabilitering av dammer og produksjon av energi. - Rehabilitering av en lang rekke eldre dammer i samsvar med plan for rehabilitering 2020 \u2013 2030, vedtatt av bystyret 24.02.2021. - Fornying av vannforsyningssystemene p\u00e5 et niv\u00e5 som opprettholder god funksjon i ledningsnettet. - Etablering av overf\u00f8ringsledninger mellom vannforsyningssonene, for eksempel mellom Arna og \u00c5sane, og mellom Fana/Ytrebygda og sentrum. - Etablere nye h\u00f8ydebasseng i alle hovedforsyningssonene. Dette vil gi bedre leveringssikkerhet og stabilitet i forsyningssystemet. - Gjensidig reserveforsyning med \u00d8ygarden kommune og reserveforsyning til Bj\u00f8rnafjorden og til Ask\u00f8y kommune, dersom det fattes politisk vedtak om dette. S\u00e6rlig viktige tema innen avl\u00f8p og vannmilj\u00f8 - Sekund\u00e6rrensing skal etableres s\u00e5 snart som praktisk mulig for f\u00f8lgende omr\u00e5der: o Ytre Arna \u2013 Indre Arna \u2013 Espeland \u2013 Garnes \u2013 Hagardsvika ved overf\u00f8ring til Garnes renseanlegg som oppgraderes til sekund\u00e6rrensing. o Helleneset \u2013 Eikeviken ved overf\u00f8ring til Ytre Sandviken renseanlegg. o \u00c5sane nord ved overf\u00f8ring til Kvernevik renseanlegg. o Bergen Vest: Utslipp p\u00e5 strekningen Kj\u00f8kkelvik \u2013 Fagerdalen \u2013 Godvik \u2013 Alv\u00f8en \u2013 H\u00e5konshella \u2013 Hilleren saneres og overf\u00f8res til nytt renseanlegg i Drotningsvik. o Fanahammaren \u2013 Stend ved overf\u00f8ring til Flesland renseanlegg. - Kommuneplanens forutsetninger skal f\u00f8lges opp. Dette inneb\u00e6rer blant annet at elver og bekker ikke skal lukkes, og at allerede lukkede vassdrag skal vurderes gjen\u00e5pnet og restaurert. - Tiltak skal iverksettes for \u00e5 n\u00e5 vannforskriftens generelle krav om god \u00f8kologisk og kjemisk tilstand i vassdragene innen 2027. Regional plan for Vestland vassregion 2022 \u2013 2027 har 167 tiltak i Bergen kommune. For 143 av disse er kommunen selv ansvarlig myndighet. - I perioden 2021 \u2013 2025 gjennomf\u00f8res den systematiske Byfjordunders\u00f8kelsen for hele fjordsystemet, i samarbeid med nabokommunene. I \u00abmellomperioden\u00bb 2026 \u2013 2030 gjennomf\u00f8res prosjektbaserte unders\u00f8kelser. - Kategorisering av tilstanden ved badeplassene g\u00e5r over fra bruk av den norske badevannsnormen til EU-standard for badeplasser. - Etter tildekking av bunnen i Store Lungeg\u00e5rdvann g\u00e5r n\u00e5 arbeidet videre med utarbeiding av tiltaksplan og prosjektgrunnlag for tilsvarende opprydding i V\u00e5gen. 2 - Implementering av Kommunedelplan for overvanns forutsetninger for overvannsh\u00e5ndtering, skal videref\u00f8res i arealplanleggingen. Utviklingen av avl\u00f8pssystemene skal st\u00f8tte oppunder disse forutsetningene. Det forutsettes at dette f\u00f8lges opp i rullering av kommuneplanens arealdel. - Retningslinjer for overvann fra 2005 revideres. Retningslinjene skal detaljere prinsipper og krav definert i Kommunedelplan for overvann og v\u00e6re et verkt\u00f8y for utbyggere i planlegging og prosjektering, og for saksbehandlere ved godkjenning av planer og tiltak. M\u00e5let er arealplaner og tiltak med god kvalitet, og \u00e5 sikre likebehandling i saksbehandlingen. - Utredning som er gjennomf\u00f8rt i 2024 om mulige tiltak for beskyttelse mot stigende havniv\u00e5, f\u00f8lges opp i fremtidig planarbeid i kommunen. - Fornying av avl\u00f8pssystemene p\u00e5 et niv\u00e5 som opprettholder god funksjon i avl\u00f8psnettet. - Separering av avl\u00f8pssystemene skal gjennomf\u00f8res for \u00e5 redusere overl\u00f8psdrift til de indre fjordomr\u00e5dene. - Registrering av tilstand og funksjon p\u00e5 avl\u00f8psanleggene skal gjennomf\u00f8res kontinuerlig og systematisk som grunnlag for god drift og prioritering av tiltak. - Utslipp fra overl\u00f8p skal ikke f\u00f8re til fors\u00f8pling. - Utredning av fremtidig renseprosess for Knappen renseanlegg startes opp i 2024, og oppgradering av anlegget gjennomf\u00f8res i hovedplanperioden. - Alternativ bruk av biogass fra R\u00e5dalen m\u00e5 v\u00e6re p\u00e5 plass n\u00e5r dagens avtale om leveranse til bussdrift g\u00e5r ut i 2030. - Bergen kommune skal arbeide for \u00e5 videreutvikle utnyttelsen av ressursene i bioresten. Dette gjelder for eksempel fosfor, bioolje og biokull. - Innf\u00f8ring av EUs nye avl\u00f8psdirektiv vil medf\u00f8re skjerpende rensekrav ogs\u00e5 i Norge. o Bergen kommune vil arbeide for at fremtidig avl\u00f8psrensing er tilpasset de lokale resipientene og ligger p\u00e5 et niv\u00e5 som sikrer god vannkvalitet. Beredskap Det er definert strenge beredskapskrav for vannforsyning. Lov om helsemessig og sosial beredskap og drikkevannsforskriften p\u00e5legger vannverkseierne \u00e5 gj\u00f8re n\u00f8dvendig beredskapsforberedelser. Vannverkene skal regelmessig gjennomf\u00f8re risiko- og s\u00e5rbarhetsanalyser i tr\u00e5d med lovkrav for \u00e5 identifisere og avdekke hendelser og s\u00e5rbarheter som kan f\u00f8re til ekstraordin\u00e6re belastninger for virksomheten (jf. sikkerhetsloven \u00a7 4-2, folkehelseloven, drikkevannsforskriften \u00a7 6 om farekartlegging og \u00a7 11 om beredskap og lov om kommunal beredskapsplikt). Totalberedskapskommisjonen har kartlagt beredskapssituasjonen i Norge og kom i 2023 med forslag til n\u00f8dvendige forbedringer p\u00e5 flere omr\u00e5der i sin rapport NOU 2023:7 N\u00e5 er det alvor \u2013 Rustet for en usikker fremtid. I rapporten er det flere kapitler som omhandler og treffer VA-bransjen, for eksempel drikkevannsforsyning, klimatilpasning og h\u00e5ndtering av naturfare, elektronisk kommunikasjon og digital sikkerhet. Beredskapskapitlene i planene omhandler Bergen Vanns h\u00e5ndtering av beredskapsutfordringer. Myndighetsrollen og forholdet til omverden S\u00e6rlig omtalt i planen er: - Evaluering av overtakelsen av private stikkledninger i offentlig vei, b\u00e5de med hensyn til kostnader og hvilke presiseringer og unntak det er erfart at m\u00e5 gj\u00f8res. - Det er behov for tettere oppf\u00f8lging under bygging av anlegg som skal overtas til offentlig drift og vedlikehold. - Kommunal veieiers program for regelmessig t\u00f8mming av sandfang og innm\u00e5ling av fyllingsgrad f\u00f8lges opp. 3 - Forbudet mot p\u00e5slipp av matavfall fra matavfallskvern, matavfallspresse og liknende innretninger til offentlig avl\u00f8psnett fra virksomheter og husholdninger f\u00f8lges opp. - Informasjon og holdningsskapende tiltak gjennomf\u00f8res for \u00e5 redusere p\u00e5slipp av milj\u00f8gifter og medisinrester, engangskluter og andre u\u00f8nskede gjenstander til avl\u00f8psnettet b\u00e5de fra husholdninger og virksomheter. - Bergen Vann skal bidra aktivt i oppf\u00f8lging av akutt forurensning innenfor sitt fagomr\u00e5de, og samarbeide om slik oppf\u00f8lging med andre kommunale og statlige etater. - Bergen Vann skal ha s\u00e6rlig fokus p\u00e5 varsling til s\u00e5rbare abonnenter ved tap av vannkvalitet eller tap av vann, og aktivt varsle alle abonnenter. - Bergen Vann skal gjennom strategisk kommunikasjon, informasjonstiltak og kampanjer bidra til \u00e5 gi folk et bevisst forhold til vannkilder, drikkevann og vannforsyningsanlegg, samt eget vannforbruk. Klimafotavtrykk og energiledelse Vann- og avl\u00f8psvirksomheten inneb\u00e6rer bruk av mye energi, materialer og kjemikalier. Det er blant annet presentert f\u00f8lgende m\u00e5l og tiltak for \u00e5 redusere energibruken og klimafotavtrykket: - Bergen Vann skal ha oversikt over direkte og indirekte klimagassutslipp som f\u00f8lger av virksomheten. - Bergen Vann skal satse p\u00e5 sirkularitet og reduksjon av klimafotavtrykk ved \u00e5 ivareta aspekter som levetid, ombruk og klimafotavtrykk i anskaffelser og prosjekter. - Bergen Vann arbeider med \u00e5 redusere klimafotavtrykket i tr\u00e5d med Gr\u00f8nn Strategi. - Bergen Vann skal redusere energiforbruket p\u00e5 behandlingsanlegg og pumpestasjoner. Dette omfatter optimalisering av ventilasjons-, temperatur- og prosesstyring. - Bergen Vann skal utrede muligheter for produksjon av fornybar energi p\u00e5 Svartediket vannbehandlingsanlegg. - Bergen Vann skal utrede potensialet for gjenvinning av varme fra avl\u00f8psvann p\u00e5 avl\u00f8psnettet og p\u00e5 renseanleggene. - Systemer for intern og ekstern rapportering av energibruk og beregning av klimafotavtrykket vedlikeholdes og forbedres. H\u00f8ring: Planforslagene har v\u00e6rt til offentlig ettersyn i perioden 29.06.2024-12.08.2024. Planene er ogs\u00e5 sendt direkte til statlige myndigheter, nabokommuner, etater i Bergen kommune og andre aktuelle interessenter. Det har kommet merknader fra f\u00f8lgende: Eksternt: - Mattilsynet - Statsforvalteren i Vestland Internt: - Byr\u00e5dsavdeling for barnehage og skole - Seksjon for n\u00e6ring og landbruk (Byr\u00e5dsavdeling for n\u00e6ring, kultur og idrett) - Samfunnssikkerhetens hus - Byantikvaren - Bymilj\u00f8etaten Hovedpunktene i merknadene er sammenstilt og kommentert i vedlagte merknadsskjema. Det er foresl\u00e5tt noen endringer og rettinger i planforslagene som f\u00f8lge av merknadene. Enkelte punkter fra merknadene gjentas under. 4 Statsforvalteren i Vestland Statsforvalteren i Vestland viser til gjeldende utslippstillatelse fra 2016, og p\u00e5peker at kommunen ikke vil n\u00e5 fristen i tillatelsen for 17 % av kommunens innbyggere. Krav knyttet til ledningsnett og overl\u00f8p b\u00f8r komme bedre frem i planen. Statsforvalteren opplyser om at de av kapasitetshensyn endrer praksis for regulering av utslipp fra enkelte bedrifter som Statsforvalteren er milj\u00f8myndighet for. De vil i mindre grad enn f\u00f8r regulere utslipp fra bedrifter som har p\u00e5slipp til h\u00f8ygradig kommunalt renseanlegg. Det overlates til kommunen \u00e5 stille krav til konsentrasjoner av eksempelvis organisk stoff og n\u00e6ringsstoff som tillates. Hovedplanen er ikke s\u00e5 tydelig p\u00e5 hvordan kommunen vil jobbe med tilsyn med mindre avl\u00f8psanlegg i kommunen. Kommentar: Statsforvalteren i Vestland ber i et eget brev om ny fremdriftsplan for etablering av sekund\u00e6rrensing i Bergen og Arna tettbebyggelser. Det legges frem egen sak til bystyret om dette. Det er skuffende at Statsforvalteren av kapasitetshensyn reduserer oppf\u00f8lgingen av forurensningskilder, og overlater det meste av dette arbeidet til kommunen. Mattilsynet Mattilsynet viser til at kommunen skal ha oversikt over samtlige vannforsyningssystemer i kommuner (drikkevannsforskriften \u00a7 26). Mattilsynet viser til at anlegg for UV-behandling skal plangodkjennes. Mattilsynet viser til Nasjonale m\u00e5l for vann og helse (2024), der det kommer frem at nasjonalt gjennomsnitt for utskiftning av VA-ledninger har v\u00e6rt for lav de siste \u00e5rene. Mattilsynet anbefaler at planen for fornying knyttes opp mot kriteriene gitt i Nasjonale m\u00e5l for vann og helse: 1,2 % fornyelse i nasjonalt snitt innen 2033 og 2 % fornyelse i vannforsyninger der tilstanden p\u00e5 distribusjonssystemet krever det. Kommentar: Bergen Vann p\u00e5peker at det er Mattilsynet som i samsvar med forskriften skal ha data om vannforsyningssystemene i kommunene. Bergen kommune har bist\u00e5tt Mattilsynet med \u00e5 fremskaffe denne informasjonen. Bergen Vann p\u00e5peker at vi m\u00e5 rette innsatsen mot anlegg med st\u00f8rst behov og risiko. I Bergen vurderes det tilstrekkelig \u00e5 opprettholde m\u00e5lsetting om 0,7 % fornying av vannledningsnettet per \u00e5r, og \u00f8ke til 0,9 % frem mot 2030. Dette er omtrent i tr\u00e5d med SINTEFs estimater av nasjonalt fornyelsesbehov. Seksjon for n\u00e6ring og landbruk (Byr\u00e5dsavdeling for n\u00e6ring, kultur og idrett) Seksjon for n\u00e6ring og landbruk \u00f8nsker at mest mulig skog og fjell kan brukes til beiteland for \u00e5 hindre gjengroing og flytting av tregrensa. Avrenning fra dyrket mark kan gi overgj\u00f8dsling i vassdrag. Seksjonen er positiv til arbeidet med elvemusling i Hauk\u00e5svassdraget, og h\u00e5per at dette fokuset ogs\u00e5 kan settes p\u00e5 Os-vassdraget (den delen som ligger i Bergen). Kommentar: Av hensyn til drikkevannssikkerhet er det \u00f8nskelig \u00e5 redusere forurensningsrisiko fra dyr mest mulig. Bergen Vann \u00f8nsker dialog med b\u00f8ndene og faglige r\u00e5d fra seksjonen. Det er gjennomf\u00f8rt unders\u00f8kelser i Osvassdraget, og disse viser i hovedsak god vannkvalitet, s\u00e6rlig i innsj\u00f8ene. Samfunnssikkerhetens hus Samfunnssikkerhetens hus viser til nylig gjennomf\u00f8rt Bergen ROS 2024, og peker p\u00e5 f\u00f8lgende tema som relevante for hovedplanene: - Forurensning av drikkevann p\u00e5 vannledningsnettet 5 - Svikt i vannforsyning - Dambrudd klasse 2-4 - Akutt forurensning p\u00e5 milj\u00f8 - Flom/overvann - Stormflo og \u00f8kende havniv\u00e5 - Forurensning farlige stoffer - Sammensatte trusler og hendelser Kommentar: Bergen ROS 2024 ble utarbeidet parallelt med hovedplanen. Det er henvist til ROS-analysen i hovedplanene. Byantikvaren Byantikvaren ber om at det ved nyetablering av VA-anlegg i grunnen tilstrebes bevaring av eldre anlegg. Etablering av barrierer mot sj\u00f8 m\u00e5 gj\u00f8res i samarbeid med kulturminnefaglige kompetansemilj\u00f8er. Ved planlegging av flomveier m\u00e5 bevaring av kulturmilj\u00f8verdier tillegges stor vekt. Byantikvaren viser til at byfjellene og Gullfjellomr\u00e5det har kulturlandskapsverdi. Nyplanting i nye omr\u00e5der er uheldig. Brannhydranter b\u00f8r s\u00f8kes bevart. Bymilj\u00f8etaten Bymilj\u00f8etaten savner fokus p\u00e5 problemstillinger knyttet til frilufts- og rekreasjonsbruk i vanntilsigsomr\u00e5dene, f\u00f8rst og fremst sentrale byfjell. Bymilj\u00f8etaten beskriver bes\u00f8kstrykk p\u00e5 byfjellene, og mener utfordringene dette medf\u00f8rer b\u00f8r vurderes n\u00e6rmere. Innspillet omhandler gjengroing og beite som et tiltak for \u00e5 hindre dette. Kommentar: Fokus i Hovedplan for vannforsyning er trygg vannforsyning. Bergen Vann deler Bymilj\u00f8etatens bekymring for \u00f8kt bes\u00f8kstrykk i tilsigsomr\u00e5dene. Det kan v\u00e6re m\u00e5lkonflikt mellom friluftsliv/rekreasjon og trygg vannforsyning. Det samme gjelder beite og gjengroing. Vegetasjon hindrer erosjon og holder forurensning tilbake. For drikkevannet er avf\u00f8ring fra beitedyr et problem, og det er bakgrunnen for at Bergen Vann er negativ til bruk av beitedyr mot gjengroing. Fagetatens vurdering og anbefaling: Bergen Vann anbefaler at Hovedplan for vannforsyning og Hovedplan for avl\u00f8p og vannmilj\u00f8, begge for perioden 2024 \u2013 2033, med justeringer etter h\u00f8ring, godkjennes og legges til grunn for arbeidet innenfor vann- og avl\u00f8psvirksomheten i Bergen kommune i planperioden. \u00d8konomiske konsekvenser: Vedtak av denne saken har ingen \u00f8konomiske konsekvenser i seg selv, men hovedplanene danner grunnlag for fremtidige arbeider som kan ha \u00f8konomiske konsekvenser. De samlede kostnadene innenfor vann- og avl\u00f8pssektoren finansieres fullt ut med gebyrinntekter. Dette omfatter drifts-, vedlikeholds-, administrasjons- og kapitalkostnader. St\u00f8rrelsen p\u00e5 vann- og avl\u00f8psgebyrene fastsettes \u00e5rlig av bystyret. For \u00e5 sikre b\u00e6rekraftig finansiering av fornyelse av vann- og avl\u00f8psanleggene over tid legges det i planene opp til at en vesentlig del av fornyelsen finansieres over driftsbudsjettet og uten l\u00e5neopptak. \u00c5rsgebyr for vann og avl\u00f8p for en bolig p\u00e5 120 m2 med stipulert forbruk er i 2024 kr 7 375,- inkl. mva., fordelt p\u00e5 kr 3 080,- i vanngebyr og kr 4 295,- i avl\u00f8psgebyr. Ved utgangen av gjeldende \u00f8konomiplanperiode i 2028 er gebyret stipulert til totalt kr 8 967,- inkl. mva., fordelt p\u00e5 kr 4 050,- i vanngebyr og kr 4 917,- i avl\u00f8psgebyr sammenliknet med faste 2024 priser. Videre ligger det tiltak i planforslagene om \u00f8kning av gebyrene frem til 2033 p\u00e5 totalt 44 % 6 for vann og 20 % for avl\u00f8p, sammenliknet med i faste 2024 priser. For en bolig p\u00e5 120 m2 med stipulert forbruk gir dette i 2033 totalt gebyr p\u00e5 kr 9 598,- inkl. mva., fordelt p\u00e5 kr 4 438,- i vanngebyr og kr 5 160,- i avl\u00f8psgebyr. VA-gebyrene i Bergen var i 2023 p\u00e5 ca. 66 % av landsgjennomsnittet. N\u00f8dvendig oppgradering av vannbehandlingsanlegg og oppfylling av rensekrav vil f\u00f8re til \u00f8kning av vann- og avl\u00f8psgebyrene i Bergen. Vanngebyret vil \u00f8ke mer enn avl\u00f8psgebyret i de kommende \u00e5rene, fordi investeringene p\u00e5 vannfeltet i dag ligger ca. 100 mill. kr. per \u00e5r over tilsvarende for avl\u00f8p. N\u00e5r de store anleggsarbeidene p\u00e5 avl\u00f8p (eks. Garnes renseanlegg, \u00c5sane nord og Bergen Vest inkludert Drotningsvik renseanlegg) vil dette jevne seg ut. En revisjon av EUs avl\u00f8psdirektiv fra 1991 ble vedtatt av Europaparlamentet i april 2024, og skal formelt godkjennes av EU-r\u00e5det i l\u00f8pet av 2024. Endringen inneb\u00e6rer en skjerping av rensekrav, og vil trolig bli innarbeidet i norsk lovgivning, ev. med lokale tilpasninger. Frister for gjennomf\u00f8ring av tiltak er i direktivet satt til 2039 for noen krav og 2045 andre, se kapittel om avl\u00f8psh\u00e5ndtering. Det kan inneb\u00e6re at prosjektering og oppgradering av renseanleggene m\u00e5 starte fra rundt 2030. Vi vet lite om hvordan dette vil sl\u00e5 ut i ulike deler av landet. Differansen mellom Bergens VA-gebyr og landsgjennomsnittet vil kunne bli mindre mot 2033, men det antas at gebyret i Bergen fremdeles vil ligge vesentlig under gjennomsnittet for norske kommuner. Tiltak som gjennomf\u00f8res for \u00e5 h\u00e5ndtere overvann kan i dag finansieres gjennom avl\u00f8psgebyret dersom det kan defineres om et avl\u00f8pstiltak. For \u00e5 redusere skadeomfanget fra overvann og sikre en robust h\u00e5ndtering av mer nedb\u00f8r som f\u00f8lge av klimaendringer, m\u00e5 imidlertid store regnhendelser kunne h\u00e5ndteres p\u00e5 overflaten og ikke i r\u00f8r. Dette vil inneb\u00e6re at det er behov for tiltak som i beste fall havner i en gr\u00e5sone i forhold til finansiering over avl\u00f8psgebyret, og i mange tilfeller klart ikke kan finansieres slik. P\u00e5 denne bakgrunn har Milj\u00f8direktoratet utarbeidet et forslag til innf\u00f8ring av et eget overvannsgebyr. Dette forslaget ble oversendt til behandling i Klima- og milj\u00f8departementet i desember 2023. Forslaget legger opp til at det skal v\u00e6re opp til den enkelte kommune om de vil innf\u00f8re et eget gebyr for \u00e5 sikre gjennomf\u00f8ring av overvannstiltak, og det forutsettes en intern prosess i Bergen kommune n\u00e5r lovendringen eventuelt foreligger. For p\u00e5legg om tilknytning av eksisterende bebyggelse (ikke nybygg) til offentlige VA-anlegg i henhold til Plan- og bygningsloven, har Bergen kommune i 2024 en \u00f8vre kostnadsgrense p\u00e5 kr. 150 000 for tilknytning til vann, kr. 250 000 for tilknytning til avl\u00f8p og kr. 350 000 dersom det gis p\u00e5legg om tilknytning for b\u00e5de vann og avl\u00f8p. Sett i forhold til de faktiske kostnadene ved tilknytning, er disse bel\u00f8pene i en del tilfeller relativt lave. Byr\u00e5dets vurdering og anbefaling/konklusjon: H\u00e5ndtering av vann og avl\u00f8p er tema som naturlig nok er h\u00f8yt prioritert i Bergen kommune. God h\u00e5ndtering av kommunens vann- og avl\u00f8pssystemer er essensielt for \u00e5 sikre rent vann til Bergens innbyggere, samt ren avrenning til natur p\u00e5 land og i vann. Kommunen jobber systematisk for \u00e5 levere god tjenestekvalitet og god effektivitet gjennom \u00e5 ta vare p\u00e5 og videreutvikle eksisterende VA-infrastruktur og tilpasse byen til et mer krevende klima. Hovedplanene er viktige styringsverkt\u00f8y, og gir grunnlag for: - Samordning mot kommunens \u00f8vrige plansystem og mot annen infrastruktur - Strategiske valg for politisk og administrativ ledelse - Innspill til handlings- og \u00f8konomiplan - Resultatkontroll - Fagetatens kvalitets- og milj\u00f8styringssystem 7 Planforslagene f\u00f8lger opp f\u00f8ringer i kommunens overordnete planverk, bidrar til gjennomf\u00f8ring av kommunens satsingsomr\u00e5der, og er styrende for et systematisk, helhetlig og fremtidsrettet drifts- og investeringsarbeid p\u00e5 feltet. Byr\u00e5det vurderer at dette er ivaretatt gjennom de presenterte planforslagene. Klosterhagenerkl\u00e6ringen sl\u00e5r fast at gebyrniv\u00e5et i Bergen skal v\u00e6re blant de laveste av Norges storbyer. Bergen har per i dag et sv\u00e6rt lavt gebyrniv\u00e5 sammenlignet med andre tilsvarende kommuner, og byr\u00e5det vurderer at disse hovedplanene bidrar til \u00e5 holde gebyrniv\u00e5et blant landets laveste. Likevel vil det fremover v\u00e6re behov for sterk kostnadskontroll i investeringsprosjekter innenfor vann og avl\u00f8p, for \u00e5 s\u00f8rge for at innbyggerne ikke f\u00e5r h\u00f8yere utgifter enn n\u00f8dvendig. Byr\u00e5det anbefaler at Hovedplan for vannforsyning og Hovedplan for avl\u00f8p og vannmilj\u00f8 godkjennes og legges til grunn for innsatsen innenfor vann- og avl\u00f8psvirksomheten i Bergen kommune i perioden 2024 \u2013 2033. Begrunnelse for framleggelse til bystyret: Reglement for Bergen bystyre og utvalgene 2023-2027: oppdatert versjon etter bystyrets vedtak i B-sak 287-24 den 04.09.2024, 5.8 Oppgaver p\u00e5 andre omr\u00e5der som bystyret skal behandle. I tillegg til de saker som bystyret skal behandle selv og ikke kan delegere, behandler bystyret ogs\u00e5 f\u00f8lgende saker: 5.8.1 Kommunale planer a. Planer som fastsetter m\u00e5l og strategier for politikkomr\u00e5der og utforming av tjenesteproduksjon b. Temaplaner og andre overordnete planer og strategier Byr\u00e5det innstiller til bystyret \u00e5 fatte f\u00f8lgende vedtak: 1. Hovedplan for vannforsyning 2024 \u2013 2033 godkjennes og legges til grunn for innsatsen innenfor vann- og avl\u00f8psvirksomheten i Bergen kommune i planperioden. 2. Hovedplan for avl\u00f8p og vannmilj\u00f8 2024 \u2013 2033 godkjennes og legges til grunn for innsatsen innenfor vann- og avl\u00f8psvirksomheten i Bergen kommune i planperioden. Dato: 12. november 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, datert 30.09.2024 Hovedplan for vannforsyning 2024 \u2013 2033 Hovedplan for avl\u00f8p og vannmilj\u00f8 2024 \u2013 2033 Merknadsskjema for vannforsyning Merknadsskjema for avl\u00f8p og vannmilj\u00f8 8 "
}