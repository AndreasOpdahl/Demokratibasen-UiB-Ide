{
  "dokument_id": "15db96c6-6e30-567c-8ff6-e690e6c3da80",
  "doc_type": "case_presentation",
  "kommune": 4601,
  "tittel": "Fyllingsdalen gnr 23 bnr 389 Traudalsgrend 28. Klage over avslag p\u00e5 s\u00f8knad om dispensasjon for tilkomstvei",
  "url": "https://bergen.kommune.no/politikere-utvalg/api/fil/bk360/10513259/Framstilling-Fyllingsdalen-gnr-23-bnr-389-Traudalsgrend-28-Klage-over-avslag-pa-soknad-om-dispensasjon-for-tilkomstvei",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/77373-5 Fyllingsdalen gnr 23 bnr 389 Traudalsgrend 28. Klage over avslag p\u00e5 s\u00f8knad om dispensasjon for tilkomstvei Hva saken gjelder: Saken gjelder klage over avslag p\u00e5 dispensasjonss\u00f8knad fra arealform\u00e5let i reguleringsplan 3830000 (gangvei) og i reguleringsplan 11340000 (offentlig gang- og sykkelvei) med form\u00e5l om \u00e5 benytte seg av arealene som kj\u00f8revei til eventuell fremtidig bolig p\u00e5 gbnr. 23/389. Det er ogs\u00e5 s\u00f8kt om utvidet bruk av avkj\u00f8rsel til fylkesvei, jf. pbl. \u00a7 27-4. Avslaget ble gitt den 15.04.2024 da en kom til at det ikke forel\u00e5 rettslig grunnlag for \u00e5 dispensere fra reguleringsplanene, jf. pbl. \u00a7 19-2. Vedtaket er p\u00e5klaget av s\u00f8ker Elden Advokatfirma AS v/ Agnieszka Bulat p\u00e5 vegne av tiltakshaver Boguslaw Robert Podlesiecki. Klagers eiendom inng\u00e5r i reguleringsplan 3830000 fra 1973, og er regulert til byggeomr\u00e5de for boliger og gangvei. KPA 2018 viser eiendommen innenfor ytre fortettingssone. Se vedtakets pkt. 2.1 for utfyllende planstatus. Denne sak omhandler kun oms\u00f8kte dispensasjoner, pbl. \u00a7 19-1. S\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 23/101 (\u00d8konomiutvikling AS Bergen) og gbnr. 23/31 (Douglasth Michaelthasan). Selskapet p\u00e5peker at det ikke er korrekt at dette er siste ubebygde tomt i omr\u00e5det, og forutsetter at oms\u00f8kte tiltak ikke medf\u00f8rer noen begrensninger for utnyttelse av sin eiendom. Michaelthasan \u00abvil ikke at veien [sin] skal bli brukt\u00bb. S\u00f8kers kommentarer til merknadene f\u00f8lger av vedlagt dokument Nabomerknader. Vestland kommune frar\u00e5der i brev datert 05.04.2024 at det innvilges n\u00f8dvendige dispensasjoner. Dette er en sak med en del historikk mellom veimyndighet og s\u00f8ker, og Fylkeskommunen opprettholder enda at bruk av gang- og sykkelvei til kj\u00f8ring ikke skal finne sted ved nyetableringer. Biler vil skape ulemper og potensielt farlige situasjoner for de myke trafikantene. Fylkeskommunens uttalelse og relevante vedlegg fra 2020 til d.d. f\u00f8lger vedlagt. Klage: Klagen er omfattende, og kun hovedpunktene angis i det f\u00f8lgende. Klager mener overordnet at avslagsvedtaket er i strid med Grunnloven og menneskerettighetslovgivningen med henvisning til Grl. \u00a7 105 og EMK P1-1. Det vises til at tiltakshaver fratas muligheten til \u00e5 r\u00e5de over eiendommen sin, innenfor de rammer som klager mener er lovlige. Videre anf\u00f8res det at vilk\u00e5rene for dispensasjon er oppfylt. Klager mener herunder at saken m\u00e5 vurderes ut ifra reelle hensyn hvor veiens formelle status sammenlignes med dens reelle bruk. Det vises til eiendommene som allerede ferdes med bil p\u00e5 dette veistykket. Det fremst\u00e5r derfor \u00abusammenhengende \u00e5 stille s\u00e5pass rigide krav til Podlesiecki \u2013 og ikke minst gi avslag begrunnet utelukkende i trafikksikkerhet \u2013 n\u00e5r vei- og vedtaksmyndighetene for \u00f8vrige ikke utviser interesse i \u00e5 overv\u00e5ke eller utbedre trafikksikkerheten i omr\u00e5det\u00bb. Det vises til vedlagt klage og dispensasjonss\u00f8knad i sin helhet. 1 Fagetatens vurdering og anbefaling: Plan- og bygningsetaten som fagetat p\u00e5peker innledningsvis at det er \u00e5penbart at den europeiske menneskerettighetskonvensjonen (EMK) ikke kommer til anvendelse for tiltakshavers planer om \u00e5 etablere bolig p\u00e5 sin eiendom. Det vises i hovedsak til at gjeldende reguleringsplansituasjon ikke gir en rett til \u00e5 bebygge eiendommen. Videre opprettholder fagetaten at det ikke foreligger rettslig grunnlag for \u00e5 innvilge oms\u00f8kte dispensasjoner, jf. pbl. \u00a7 19-2. Eventuell atkomstvei er regulert til \u00abFortau/gangvei off/felles\u00bb, og skal skape trygge ganglinjer for myke trafikanter. Oms\u00f8kte dispensasjon for \u00e5 etablere avkj\u00f8rsel mot fylkesvei gj\u00f8r det videre n\u00f8dvendig \u00e5 kj\u00f8re cirka 100 meter p\u00e5 denne gangveien for \u00e5 komme til den private avkj\u00f8rselen. Vestland fylkeskommune som veimyndighet m\u00e5 antas \u00e5 st\u00e5 n\u00e6rmest til \u00e5 vurdere virkningene av oms\u00f8kte dispensasjoner, og en legger f\u00f8lgelig til grunn at \u00f8nsket situasjon er sv\u00e6rt trafikkfarlig. Det fremst\u00e5r samlet sett helt tydelig at hensynene bak arealform\u00e5let blir vesentlig tilsidesatt, jf. pbl. \u00a7 19-2. Tiltakshavers utbyggingsinteresse p\u00e5 eiendommen kan ikke ilegges st\u00f8rre vekt enn de mer allmenne trafikksikkerhetshensynene. Det vises til fagetatens notat datert 21.05.2024 i sin helhet. Ellers p\u00e5peker fagetaten i tilleggsnotat datert 27.06.2024 at det er avklart med Fylkeskommunen at s\u00f8knad om utvidet bruk av avkj\u00f8rsel for eiendommen som saken gjelder, skal behandles av veimyndigheten. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Tiltakshaver \u00f8nsker \u00e5 benytte seg av atkomst til eventuell fremtidig byggetomt via gang- og sykkelvei langs Fv. 540 Fyllingsdalsveien. Det er per i dag to eiendommer som bruker gang- og sykkelveien som atkomst i lik utstrekning, se figur 1. Dette er en trafikal situasjon som er eldre enn reguleringsplanen for omr\u00e5det, og som \u00e5penbart er u\u00f8nsket med hensyn til trafikksikkerheten p\u00e5 stedet. Verken Bergen kommune eller Vestland fylkeskommune kan imidlertid uten videre hindre eksisterende bruk. Kommunen b\u00f8r da fortrinnsvis s\u00f8ke \u00e5 unng\u00e5 at situasjonen blir verre ved \u00e5 tillate ytterligere motorisert ferdsel p\u00e5 gang- og sykkelveien. Figur 1: Eksisterende situasjon 1970 2 Med hensyn til ovennevnte vil byr\u00e5det likevel presisere at en stiller seg positiv til tiltakshavers \u00f8nske \u00e5 om etablere bolig p\u00e5 eiendommen. Utbygging m\u00e5 imidlertid avklares i en ny reguleringsplan, der en blant annet kan ta stilling til atkomst for klagers eiendom og andre ubebygde boligtomter i n\u00e6romr\u00e5det. Dette henger sammen med at n\u00e5gjeldende plan fra 1973 i utgangspunktet viser annen atkomst (som ikke faktisk er etablert), og heller ikke angir bolig p\u00e5 klagers eiendom, se figur 2. Figur 2: Utklipp fra plankart tilgjengelig p\u00e5 arealplaner.no Videre vil byr\u00e5det vise til Vestland fylkeskommune sin uttalelse i saken inkl. tilh\u00f8rende vedlegg. Fylkeskommunen er klar p\u00e5 at bruk av gang- og sykkelvei til kj\u00f8ring ikke skal finne sted ved nyetableringer, og at \u00f8kt bruk vil g\u00e5 p\u00e5 bekostning av trafikksikkerheten til myke trafikanter, se figur 3. Byr\u00e5det finner det passende \u00e5 vise til at det har v\u00e6rt noe uklarheter med tanke p\u00e5 hvem som er rett myndighet til \u00e5 behandle s\u00f8knad om utvidet bruk av avkj\u00f8rsel til Fv. 540. I m\u00f8te mellom fagetaten og Fylkeskommunen den 26.06.2024, ble det avklart at Fylkeskommunen skal behandle slik s\u00f8knad. En tillatelse i denne dispensasjonssaken, inneb\u00e6rer med andre ord ikke at tiltakshaver likevel kan etablere bolig p\u00e5 eiendommen med henvisning til pbl. \u00a7 27-4. Figur 3: 3 Utklipp fra Google Maps fra juli 2023 Byr\u00e5det tiltrer med dette fagetatens vurderinger i avslagsvedtaket og i vedlagt fagnotat, og anbefaler at klagen ikke tas til f\u00f8lge. Byr\u00e5det vil ogs\u00e5 belyse at dispensasjon i denne sak vil kunne skape en uheldig forventning om at det er kurant \u00e5 etablere boligbebyggelse p\u00e5 \u00f8vrige ubebygde eiendommer med lik planstatus og lik atkomstvei. Det vises til \u00f8vrige fire ubebygde eiendommer; gbnr. 23/64, gbnr. 23/101 (se merknad fra \u00d8konomiutvikling AS Bergen), gbnr. 23/47 og 23/56. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 15.04.2024 opprettholdes. Klagen tas ikke til f\u00f8lge. Dato: 17. september 2024 Marte Joan Monstad Christine Kahrs Fung. Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 21.05.2024 med f\u00f8lgende vedlegg: 1. Oversiktskart 2. Oversiktsfoto 3. Vedtak datert 15.04.2024 4. Klage datert 06.05.2024 5. Dispensasjonss\u00f8knad med vedlegg 6. Uttalelse fra Vestland Fylkeskommune datert 05.04.2024 med vedlegg 7. Nabomerknader 8. Tilleggsnotat datert 27.06.2024 4 "
}