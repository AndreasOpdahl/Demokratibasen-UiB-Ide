{
  "dokument_id": "ff8eb224-bcbf-598c-a535-eb8c7ba02910",
  "doc_type": "case_attachment",
  "kommune": 4601,
  "tittel": "Klage datert 11.01.2024",
  "url": "https://bergen.kommune.no/politikere-utvalg/api/fil/bk360/9784292/Klage-datert-11-01-2024",
  "tekst": " V\u00e5r referanse: 15456- NKI Bergen kommune v/Plan- og bygningsetaten Ansvarlig advokat: Nina Kibsgaard Postboks 7700 Dokumentnummer: 90742 5020 BERGEN E-post: postmottak.planogbygg@bergen.kommune.no Bergen, 11. januar 2024 DERES REF. 2023/15690 \u2013 GNR. 109 BNR. 25 I BERGEN KOMMUNE \u2013 KLAGE P\u00c5 AVSLAG 1 INNLEDNING Ryger Advokatfirma AS ved undertegnede bist\u00e5r Helga Flesland Simonsen, heretter klager, i ovennevnte sak. Det vises til Bergen kommunes vedtak av 21. desember 2023 om avslag p\u00e5 s\u00f8knad om etablering av adkomstvei og parkeringsplass med tilh\u00f8rende terrenginngrep, skj\u00e6ringer og murer samt etablering av VA-anlegg. Vedtaket p\u00e5klages herved. Avslaget er begrunnet med at kommunen finner at vilk\u00e5rene for \u00e5 gi dispensasjon fra kommuneplanens arealdel 2018 (KPA) \u00a7 3 Plankrav, \u00a7 6.1.1 Byggegrense langs sj\u00f8 og \u00a7 31.1 Arealform\u00e5let LNF ikke er oppfylt, jf. plan- og bygningsloven (pbl.) \u00a7 19-2 Dispensasjonsvedtaket. Som f\u00f8lge av at dispensasjonene ble avsl\u00e5tt ble ogs\u00e5 oms\u00f8kte tiltak avsl\u00e5tt i sin helhet. Klager anf\u00f8rer at vilk\u00e5rene for \u00e5 innvilge dispensasjonene er oppfylt, jf. pbl. \u00a7 19-2. Som f\u00f8lge av dette bes det om at kommunen omgj\u00f8r vedtaket og gir tillatelse som oms\u00f8kt. Klager vil nedenfor tilbakevise kommunens begrunnelse og deretter redegj\u00f8re for og begrunne hvorfor klager mener at vilk\u00e5rene for \u00e5 innvilge dispensasjonene er oppfylt. Vedtaket er mottatt 21. desember 2023 og klagefristen er 11. januar 2024. Denne klage er dermed innsendt rettidig, forvaltningsloven (fvl.) \u00a7 29. 2 MERKNAD TIL KOMMUNENS BEGRUNNELSE 2.1 Plankrav, jf. KPA \u00a7 3.1 Kommunen skriver i avslagsvedtaket at \u00abeiendommen ligger i et relativt uber\u00f8rt omr\u00e5de der det er god tilgang til strandsonen\u00bb samt at det er \u00abflere andre eiendommer i omr\u00e5der som ikke har adkomstvei for bil og dersom det etableres adkomstveier p\u00e5 kryss og tvers i omr\u00e5de, vil det forringe strandsonen\u00bb. Klager er uenig i begge premissene. Klager viser til at eiendommen ligger like ved flere store boliger. Videre er oms\u00f8kte adkomstvei en naturlig forlengelse og et lite tillegg til et allerede etablert veinett, se figur en og to. Figur 1 \u2013 Eiendommen, markert med r\u00f8d sirkel, ligger like ved andre boliger 2 Figur 2 \u2013 Veinett \u2013 eiendommene som ikke har adkomstvei for bil er markert med r\u00f8d sirkel Videre er det meget bratt topografi fra eiendommen i retning mot sj\u00f8en. Det er heller ikke mulig \u00e5 ta seg over eiendommen for \u00e5 komme til sj\u00f8en da det er stupbratt fjell mot sj\u00f8en, se figur 3 og 4. H\u00f8ydekvoten i vest markerer et stup p\u00e5 15-20 meter ned mot sj\u00f8, og skr\u00e5ningen ned mot stien er p\u00e5 hele 6-8 meter. Figur 3 \u2013 Topografien mellom eiendommen og sj\u00f8en 3 Figur 4 \u2013 Bratt fjellvegg fra land mot sj\u00f8 Dersom en skal ta seg til og fra sj\u00f8en finnes det flere bedre og mer naturlige alternativer. Vi viser til at nord\u00f8st for boligen er det opparbeidet en sti ned til sj\u00f8en, se figur 5. Figur 5 \u2013 Sti ned til sj\u00f8en markert med r\u00f8d linje Kommunens premisser om at eiendommen ligger i et relativt uber\u00f8rt omr\u00e5de med god tilgang til strandsonen, er dermed p\u00e5viselig feil. Klager viser til at det kun er tre eiendommer i umiddelbar n\u00e6rhet som ikke har adkomstvei for bil, hvor klagers eiendom er en av dem. Alle andre eiendommer har adkomstvei for bil, og det er derfor sv\u00e6rt lite fare for at dispensasjonen vil medf\u00f8re at det etableres adkomstvei \u00abp\u00e5 kryss og 4 tvers i omr\u00e5de\u00bb i omr\u00e5det med tilh\u00f8rende forringelse av strandsonen, slik kommunen har argumentert for, se figur 2 ovenfor. 2.2 Byggegrense langs sj\u00f8 og arealform\u00e5let LNF, jf. KPA \u00a7 6.1.1 og \u00a7 31.1 Kommunen har avsl\u00e5tt s\u00f8knad om dispensasjon fra KPA \u00a7 6.1.1 og \u00a7 31.1 med den begrunnelse av tiltaket vil \u00abprivatisere strandsonen og v\u00e6re en stengsel for allmennheten\u00bb. I tillegg mener kommunen at tiltaket vil medf\u00f8re en \u00abnedbygging av verdifull LNF-omr\u00e5de med tanke p\u00e5 naturmangfold og friluftsliv\u00bb. Avslutningsvis har kommunen vektlagt at det er viktig \u00e5 sikre \u00aballmennhetens tilgang p\u00e5 friluftsliv i strandsonen.\u00bb Etablering av nedgrav avl\u00f8psanlegg med slamavskiller der sanit\u00e6rt vann ledes ut i sj\u00f8ledning vil verken v\u00e6re privatiserende eller v\u00e6re en stengsel for allmennheten. Tiltakene vil ikke v\u00e6re synlige. N\u00e5r det gjelder adkomstveien, skal den i all hovedsak etableres p\u00e5 gbnr. 109/290, som er en godkjent boligtomt. Videre grenser oms\u00f8kte adkomstvei og planert areal mot gbnr. 109/290 sin hage. Dette er et areal \u2013 som er tinglyst til boligform\u00e5l, som er en ufremkommelig skr\u00e5ning mot gbnr. 109/290, og har derfor ingen verdi for naturmangfoldet eller vil bli brukt av allmennheten. En adkomstvei kan heller ikke sies \u00e5 v\u00e6re \u00abavvisende p\u00e5 allmennhetens ferdsel\u00bb, slik Statsforvalteren legger til grunn. Det er tross alt tale om etablering av en adkomstvei uten port eller andre former for sperring. Klager er derfor uenig med kommunen i at tiltakene medf\u00f8rer \u00f8kt privatisering og en nedbygging av \u00abverdifull LNF-omr\u00e5de\u00bb. 3 DISPENSASJON FRA PLANKRAVET, JF. KPA \u00a7 3.1 Klager mener at vilk\u00e5rene for \u00e5 innvilge dispensasjon fra plankravet er oppfylt, jf. pbl. \u00a7 19-2. Vilk\u00e5rene for \u00e5 gi dispensasjon fremg\u00e5r av pbl. \u00a7 19-2. Etter denne bestemmelsen kan kommunen gi dispensasjon dersom hensynene bak bestemmelsen det dispenseres fra, hensynene i lovens form\u00e5lsbestemmelse og nasjonale eller regionale interesser ikke blir \u00abvesentlig tilsidesatt\u00bb. I tillegg skal fordelene med \u00e5 innvilge dispensasjonen v\u00e6re \u00abklart st\u00f8rre\u00bb enn ulempene. Vilk\u00e5rene er kumulative, og begge m\u00e5 derfor v\u00e6re oppfylt for at dispensasjon kan innvilges. 3.1 Hensynene bak plankravet, form\u00e5lsbestemmelsen og nasjonale eller regionale interesser blir ikke \u00abvesentlig tilsidesatt\u00bb Hensynene bak plankravet er blant annet \u00e5 sikre en bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er 5 ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Hensynene bak lovens form\u00e5lsbestemmelse er blant annet \u00e5 fremme en b\u00e6rekraftig utvikling samt sikre \u00e5penhet, forutsigbarhet og medvirkning. I tillegg skal form\u00e5lsbestemmelsen ivareta hensynet til barn og unges oppvekstsvilk\u00e5r. De nasjonale og regionale interessene som s\u00f8kes ivaretas av bestemmelsen er hensynene til strandsonevernet og friluftsinteresser. Klager viser til at oms\u00f8kte tiltak er sm\u00e5, og tiltakenes p\u00e5virkning p\u00e5 sine omgivelser m\u00e5 anses som meget beskjeden. Dette er i kontrast til pbl. \u00a7 12-1 hvor det st\u00e5r at reguleringsplan er n\u00f8dvendig for \u00abgjennomf\u00f8ring av st\u00f8rre bygge- og anleggstiltak og andre tiltak som kan f\u00e5 vesentlige virkninger for milj\u00f8 og samfunn\u00bb. Oms\u00f8kte tomt ligger i et omr\u00e5de som er uegnet for nye og store tiltak, og det er derfor lite sannsynlighet for utbygging eller tiltak i et omfang som n\u00f8dvendiggj\u00f8re en omfattende reguleringsprosess for \u00e5 avklare arealbruket i omr\u00e5det. De oms\u00f8kte tiltakene medf\u00f8rer ingen endring av allerede godkjent bruk av eiendommen. Overordnete forhold som arealform\u00e5l, gr\u00f8ntareal, infrastruktur osv. er allerede avklart, og en planprosess vil derfor ikke tilf\u00f8re nye opplysninger av vesentlig betydning. Oms\u00f8kte tiltak er derfor egnet \u00e5 bli behandlet som dispensasjonss\u00f8knad fremfor som en reguleringsprosess. Videre mener klager at hensynene til \u00e5penhet, forutsigbarhet og medvirkning kan i stor grad ivaretas gjennom nabovarsling og uttalerett for ber\u00f8rte myndigheter. Oms\u00f8kte dispensasjon har heller ingen p\u00e5virkning p\u00e5 barn og unges oppvekstsvilk\u00e5r. N\u00e5r det gjelder de nasjonale og regionale interessene, herunder strandsonevernet og friluftsinteresser, viser klager til at tiltaket ikke vil virke privatiserende og dermed avvisende p\u00e5 allmennhetens ferdsel og opphold p\u00e5 neset, slik Statsforvalteren har lagt til grunn, jf. punkt 2.2 ovenfor. Vi finner ogs\u00e5 grunn til \u00e5 p\u00e5peke at det er f\u00f8rst n\u00e5r hensynene blir \u00abvesentlig\u00bb tilsidesatt at kommunen ikke skal innvilge dispensasjon, dvs. at det er rom for \u00e5 innvilge dispensasjon n\u00e5r hensynene blir noe tilsidesatt. P\u00e5 bakgrunn av det ovennevnte mener vi at en dispensasjon fra plankravet ikke vil \u00abvesentlig tilsidesette\u00bb hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale og regionale interesser. Grunnvilk\u00e5ret for \u00e5 gi dispensasjon er derfor oppfylt. 6 3.2 Fordelene ved en dispensasjon er \u00abklart st\u00f8rre\u00bb enn ulempene Klager mener at det ikke er noen nevneverdige ulemper med \u00e5 innvilge dispensasjonen. Det er derimot flere betydelige fordeler med \u00e5 gi dispensasjon. En dispensasjon vil gi klager muligheten til en hensiktsmessig og arealeffektiv utnyttelse av egen tomt. Det er ogs\u00e5 en fordel at adkomstveien og VA-anlegget vil tilrettelegge for en oppgradering av eksisterende bygningsmasse og sikre gode sanit\u00e6rforhold i en lovlig etablert fritidsbolig. For eier og eiers familie vil tiltakene medf\u00f8re at fritidsboligen vil bli mye mer attraktiv til rekreasjonsform\u00e5l. Oms\u00f8kte tiltak vil gi en langt mer milj\u00f8vennlig standard enn dagens l\u00f8sning. Alle de nevnte fordelene er samfunnsmessige og arealdisponeringsfordeler som m\u00e5 tillegges betydelig vekt i en dispensasjonsvurdering. For \u00f8vrig finner klager grunn til \u00e5 p\u00e5peke at hun er medlem i Vannlaget i Fleslandsvika, hvor det er et p\u00e5g\u00e5ende prosjekt om \u00e5 koble seg p\u00e5 det kommunale vann-nettet. Klager har per i dag kun en 100 \u00e5r gammel br\u00f8nn med vann som ikke kan drikkes, og ved en oppgradering av vann-nettet, er det ogs\u00e5 naturlig med en oppgradering av avl\u00f8psanlegget. Avslutningsvis viser klager til at oms\u00f8kte tiltak og dispensasjonss\u00f8knad er sendt til Bymilj\u00f8etaten, Byantikvaren, Bergen Havn, Bergen Vann og Statsforvalteren for uttalelse, og det er kun Statsforvalteren som har stilt seg negativ til dispensasjonss\u00f8knaden. Sett hen til at oms\u00f8kte dispensasjon ikke medf\u00f8rer noen nevneverdige ulemper, og det er klare fordeler med dispensasjonen, m\u00e5 fordelene anses som \u00abklart st\u00f8rre\u00bb enn ulempene. Vilk\u00e5rene for \u00e5 innvilge dispensasjon fra plankravet m\u00e5 etter dette anses som oppfylt, jf. pbl. \u00a7 19-2. 4 DISPENSASJON FRA BYGGEGRENSE MOT SJ\u00d8 OG AREALFORM\u00c5LET LNF, JF. KPA 6.1.1 OG \u00a7 31.1 4.1 Hensynene blir ikke \u00abvesentlig tilsidesatt\u00bb Da hensynene bak byggegrense mot sj\u00f8 og arealform\u00e5let LNF er overlappende, redegj\u00f8r vi for begge bestemmelsene samlet. Hensynene bak begge bestemmelsene er \u00e5 ivareta natur- og kulturmilj\u00f8, friluftsliv, landskap og andre allmenne interesser. I tillegg skal bestemmelsene sikre og bevare sammenhengende kystomr\u00e5der med tilgang for befolkningen slik at de kan ut\u00f8ve friluftsliv og oppleve naturverdier som er ved sj\u00f8en. Disse hensynene er i dette konkrete tilfellet delvis overlappende med de nasjonale og regionale interessene. 7 Hensynene bak lovens form\u00e5lsbestemmelse er blant annet \u00e5 fremme en b\u00e6rekraftig utvikling samt sikre \u00e5penhet, forutsigbarhet og medvirkning. I tillegg skal form\u00e5lsbestemmelsen ivareta hensynet til barn og unges oppvekstsvilk\u00e5r. Klager gj\u00f8r gjeldende at oms\u00f8kte dispensasjoner ikke vil \u00abvesentlig tilsidesette\u00bb hensynene bak bestemmelsene. Det vises til at oms\u00f8kte tiltak er meget beskjedne i st\u00f8rrelse og p\u00e5virkning. Tiltakene er ikke synlig fra sj\u00f8en, og har ingen p\u00e5virkning p\u00e5 et sammenhengende kystomr\u00e5de. Fra land fremst\u00e5r tiltakene som en naturlig forlengelse av allerede etablerte veinett. Tiltakene skal ogs\u00e5 delvis gjennomf\u00f8res p\u00e5 eksisterende boligtomt og er ellers i direkte tilknytning til eksisterende fritidsbolig. Videre er arealet som er oms\u00f8kt planert, plassert mellom fritidsboligen og mot hagen til Fleslandsvika 60. Det er med andre ord et areal som allerede er privatisert og ikke naturlig for allmennheten \u00e5 benytte til \u00e5 ut\u00f8ve friluftslivsaktiviteter \u2013 omr\u00e5det har ingen verdi som strandsone eller friluftsomr\u00e5de for allmennheten. Klager viser ogs\u00e5 til at nord for tomten ligger det en meget brukervennlig bukt med lett tilkomst mellom land og sj\u00f8, se figur 6. Verken bukten, bryggeanlegget eller bergene hvor det er mulig for allmennheten \u00e5 benytte, blir ber\u00f8rt at tiltakene. Figur 6 \u2013 Tiltakseiendommen er markert med r\u00f8d sirkel, mens bukten i nord er markert med bl\u00e5 sirkel Klager forutsetter at de nasjonale interessene er de samme som hensynene bak de ovennevnte bestemmelsene, og det gis derfor ikke en egen vurdering av dette punktet. 8 Videre mener klager at hensynene til \u00e5penhet, forutsigbarhet og medvirkning kan i stor grad ivaretas gjennom nabovarsling, uttalerett for ber\u00f8rte myndigheter og kontradiksjon til klagen. Oms\u00f8kte dispensasjoner vil heller ikke ber\u00f8re hensynene til barn og unges oppvekstsvilk\u00e5r eller b\u00e6rekraftig utvikling. P\u00e5 bakgrunn av det ovennevnte mener klager at en dispensasjon fra KPA \u00a7 6.1.1 og \u00a7 31.1 ikke vil \u00abvesentlig tilsidesette\u00bb hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale og regionale interesser. Grunnvilk\u00e5ret for \u00e5 gi dispensasjon er derfor oppfylt. 4.2 Fordelene ved en dispensasjon er \u00abklart st\u00f8rre\u00bb enn ulempene For avveiingen mellom fordelene og ulempene viser vi til dr\u00f8ftelsen under punkt 3.2, da de samme fordelene og frav\u00e6ret av ulemper ogs\u00e5 gj\u00f8r seg gjeldende her. 5 SYNFARING Klager mener at Statsforvalterens uttalelse og kommunens vedtak b\u00e6rer preg av \u00e5 v\u00e6re gitt og fattet p\u00e5 et generelt grunnlag, dvs. at det ikke er tatt tilstrekkelig hensyn til de stedlige forholdene. Det anmodes derfor om at kommunen foretar synfaring. Klager vil naturligvis stille for \u00e5 vise kommunen de faktiske forholdene. 6 \u00d8VRIGE DISPENSASJONER I kommunens vedtak av 21. desember 2023 viser kommunen til at oms\u00f8kte tiltak ogs\u00e5 er avhengig av dispensasjon fra KPA \u00a7 32.2 Bruk og vern og pbl. \u00a7 29-4 Byggverkets plassering, h\u00f8yde og avstand fra nabogrense. I samme vedtak st\u00e5r det at kommunen er positive til \u00e5 innvilge dispensasjonene, men at dette ikke er gjort fordi dispensasjonene ikke var oms\u00f8kt. Klager tar kommunens merknad til etterretning og fremmer derfor grunngitt s\u00f8knad om dispensasjon fra KPA \u00a7 32.2 og pbl. \u00a7 29-4, jf. pbl. \u00a7 19-1, se vedlegg 1. 7 OPPSUMMERING Med bakgrunn i det ovenst\u00e5ende bes det om at Bergen kommune omgj\u00f8r sitt avslagsvedtak, og gir dispensasjon fra KPA \u00a7 3, \u00a7 6.1.1 og \u00a7 31.1 til etablering av adkomstvei og parkeringsplass med tilh\u00f8rende terrenginngrep, skj\u00e6ringer og murer samt etablering av VA-anlegg som oms\u00f8kt. Dersom det er behov for ytterligere opplysninger, kan undertegnede kontaktes. 9 Deres tilbakemelding im\u00f8teses. Med vennlig hilsen Ryger Advokatfirma AS \u00d8YSTEIN THANH NGUYEN Advokat ong@ryger.no Vedlegg 1. Dispensasjonss\u00f8knad og redegj\u00f8relse for veirett 10 "
}