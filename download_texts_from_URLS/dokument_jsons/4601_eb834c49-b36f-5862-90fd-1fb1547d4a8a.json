{
  "dokument_id": "eb834c49-b36f-5862-90fd-1fb1547d4a8a",
  "doc_type": "case_attachment",
  "kommune": 4601,
  "tittel": "Krav om lovlighetskontroll av sak 182_24 i Bergen bystyre sitt m\u00f8te 19.-20. juni 2024",
  "url": "https://bergen.kommune.no/politikere-utvalg/api/fil/bk360/10762770/Krav-om-lovlighetskontroll-av-sak-182-24-i-Bergen-bystyre-sitt-mote-19-20-juni-2024",
  "tekst": "Dato: 03.07.2024. Krav om lovlighetskontroll av vedtak i sak 182/24 \u201cRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 - 2028\u201d i Bergen bystyre sitt m\u00f8te 19. juni 2024. Med hjemmel i kommuneloven \u00a7 27-1 (1) krever bystyrerepresentantene Thor Haakon Bakke (MDG), Katrine Berg N\u00f8dtvedt (MDG), Eline Aresdatter Haakestad (MDG), Christine Henriksen \u00d8degaard (MDG), Per-Arne Hvidsten Larsen (Venstre), Ingrid Nergaard Fjeldstad (Venstre) og Ole-Ansger Nepomuk Martini (Venstre) lovlighetskontroll av bystyrets vedtak jf. \u00a7 27-2 (1) bokstav a i sak 182/24 \u201cRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 - 2028\u201d. Bystyret fattet i sak 182/24 f\u00f8lgende vedtak: 1. Bystyret vedtar retningslinjer for tildeling av salgs- og skjenkebevillinger i Bergen kommune for bevillingsperioden 2024 \u2013 2028 slik de fremkommer av saksfremstillingens del VI. 2. Bystyret vedtar forskrift om salgs-, skjenke- og \u00e5pningstider slik den fremkommer av saksfremstillingens del VII med f\u00f8lgende endring: 1) Skjenkestart 2.1.1 Skjenketiden for alkoholholdig drikk gruppe 1 og 2 er fra kl. 06.00, med unntak av s\u00f8ndag og helligdager hvor skjenketiden er fra kl. 12.00. For 1. mai og 17. mai er skjenketiden fra kl.06.00. 2) Punkt 2.2.4 endres til: Skjenketiden for alkoholholdig drikk gruppe 1 - 3 ved uteserveringer er i utgangspunktet til klokken 01:00. Det kan s\u00f8kes om skjenketid ute lik skjenketid inne, og dette skal normalt innvilges for uteserveringer som ikke ligger i boligomr\u00e5der. 3. De nye retningslinjene samt forskrift for perioden 2024 \u2013 2028 er gjeldende fra 1.7.2024. Vedtaket viser til \u201cDel VI \u2013 FORSLAG TIL RETNINGSLINJER FOR TILDELING AV SALGS- OG SKJENKEBEVILLINGER I BERGEN KOMMUNE FOR PERIODEN 2024 \u2013 2028\u201d med f\u00f8lgende ordlyd i kapittel 4.1 tredje avsnitt: \u201cDet gis ikke bevilling til steder som har stripping, toppl\u00f8s-servering og lignende som del av underholdningstilbudet/driftskonseptet. Bergen kommune \u00f8nsker ikke tilgjengelighet til alkohol i kombinasjon med slike konsepter. Det gis heller ikke bevilling til steder som anses \u00e5 v\u00e6re i kombinasjon med eller har tilknytning til slike konsepter. Bergen bystyre finner ogs\u00e5 at et slikt konsept er uforenlig med den profil og det omd\u00f8mme Bergen kommune \u00f8nsker \u00e5 profilere seg med som attraktiv turistby og i n\u00e6ringspolitikken. Et slikt konsept vil heller ikke v\u00e6re forenlig med den likestillingsprofil Bergen kommune \u00f8nsker \u00e5 forbindes med og anses ogs\u00e5 uheldig n\u00e5r det gjelder barn og unges opplevelser av bylivet.\u201d Undertegnede representanter mener at alkoholloven ikke hjemler at kommunen kan gi retningslinjer som forskjellsbehandler virksomheter p\u00e5 dette grunnlag. Kommunen kan heller ikke, etter representantenes syn, avgj\u00f8re s\u00f8knader om skjenkebevillinger p\u00e5 dette grunnlag. Representantene viser til H\u00f8yesterett som gir at \u201cen avgj\u00f8relse av en s\u00f8knad om skjenkerett ikke [m\u00e5] bero p\u00e5 \"betraktninger som er uten enhver forbindelse med alkoholpolitiske hensyn\u201d\u201d og at \u201c[h]ensyn som ikke har en slik alkoholpolitisk tilknytning, m\u00e5 anses utenforliggende\u201d, jf. Rt- 1996-78 (s. 87-88). \u00c5 ikke gi \u201csteder som har stripping, toppl\u00f8s-servering og lignende som del av underholdningstilbudet/driftskonseptet\u201d skjenkebevilling med argumentasjon i mellom annet kommunens \u201clikestillingsprofil\u201d, anser representantene som et utenforliggende hensyn som ligger utenfor rammen av de hensyn kommunen har anledning til \u00e5 vektlegge, jf. alkoholloven \u00a7 1-7a. Det er representantenes syn at kommunen i avgj\u00f8relse av en eventuell s\u00f8knad om skjenkebevilling fra virksomheter som nevnt over mellom annet m\u00e5 vurdere de samfunnsmessige eller individuelle skadevirkninger av alkoholbruk, og ikke virksomhetens driftskonsept. Representantene konstaterer at det i Norge b\u00e5de er en lovlig aktivitet \u00e5 delta i \u201cstripping, toppl\u00f8s-servering og lignende\u201d, samt en lovlig forretningsvirksomhet. Representantene viser videre til underrettspraksis fra Tr\u00f8ndelag tingrett (TTRO-2021-24151), der Erma AS ikke fikk fornyet sin skjenkebevilling som f\u00f8lge av en formulering i Trondheim kommunes retningslinjer for skjenkebevillinger. Tingretten konkluderte i nevnte sak med at Trondheim kommunes avslag p\u00e5 s\u00f8knaden om fornyelse av skjenkebevilling ikke var gyldig, ettersom avslaget ikke bygget p\u00e5 alkoholpolitiske hensyn. Formuleringen i Trondheim kommunes dav\u00e6rende retningslinjer for skjenkebevillinger er tiln\u00e6rmet lik den formuleringen Bergen bystyre vedtok i kapittel 4.1 tredje avsnitt i m\u00f8tet 19. juni 2024. Representantene mener derfor at bystyrets vedtak i sak 182/24 ikke \u201char et lovlig innhold\u201d, jf. kommuneloven \u00a7 27-3 (1) bokstav a. "
}