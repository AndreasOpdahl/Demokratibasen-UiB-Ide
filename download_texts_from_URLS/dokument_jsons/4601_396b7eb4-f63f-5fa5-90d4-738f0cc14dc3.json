{
  "dokument_id": "396b7eb4-f63f-5fa5-90d4-738f0cc14dc3",
  "doc_type": "case_presentation",
  "kommune": 4601,
  "tittel": "\u00c5sane gnr 189 bnr 356 Salhusvegen 18. Klagebehandling - klage over avsl\u00e5tt dispensasjon for etasjeh\u00f8yde og utforming",
  "url": "https://bergen.kommune.no/politikere-utvalg/api/fil/bk360/10901664/Framstilling-Asane-gnr-189-bnr-356-Salhusvegen-18-Klagebehandling-klage-over-avslatt-dispensasjon-for-etasjehoyde-og-utforming",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/100731-5 \u00c5sane gnr 189 bnr 356 Salhusvegen 18. Klagebehandling - klage over avsl\u00e5tt dispensasjon for etasjeh\u00f8yde og utforming Hva saken gjelder: Saken gjelder klage over avsl\u00e5tt s\u00f8knad om dispensasjon fra bestemmelser om byggeh\u00f8yde og etasjeantall, samt byggegrense i reguleringsplan. Det s\u00f8kes om endringstillatelse for \u00e5 bygge en ekstra etasje p\u00e5 bygg 1, samt kople sammen bygg 4 og 5. Rammetillatelse ble gitt 27.03.2023, mens s\u00f8knad om endring ble avsl\u00e5tt i vedtak datert 29.05.2024. Begrunnelsen var at tiltaket satt hensynene bak bestemmelsene vesentlig til side, og at fordelene ikke var klart st\u00f8rre enn ulempene. Avslaget er p\u00e5klaget av Axer Eiendom AS, som eier 100% av aksjene i tiltakshaver-selskapet Salhusveien 18 AS. Ansvarlig s\u00f8ker i byggesaken var Arkitektgruppen Cubus AS. I kommuneplanens arealdel (KPA 2018), vedtatt 19.06.2019, er eiendommen lagt som byfortettingssone, med hensynssone for historisk veifar og st\u00f8ysone. Eiendommen er omfattet av reguleringsplan for \u00c5sane. Gnr 189 bnr 63 mfl., Myrdalshovden, planid: 65630000, vedtatt 27.10.2021. I reguleringsplan er de aktuelle delene av eiendommen lagt til blokkbebyggelse, med bestemmelser om utforming. Det er ogs\u00e5 satt byggegrenser, for \u00e5 sikre \u00e5pning mellom bygg 4 og 5. Bygg 1 ligger i arealform\u00e5let BBB1, mens bygg 4 og 5 ligger i BBB4. Se avslagsvedtaket \u00a7 3.1 for utfyllende planstatus. Tiltaket utl\u00f8ser behov for dispensasjon fra regulert byggegrense for BBB1 og fra regulerte byggegrenser for bygg 4 og 5 i BBB4. Slike dispensasjoner er oms\u00f8kt. Det er innvilget dispensasjon fra utbyggingsrekkef\u00f8lge (BBB1-3 skal utbygges f\u00f8r BBB4), i separat vedtak datert 29.05.2024, doknr: BYGG-2022/24435-31. Ansvarlig s\u00f8ker opplyser at det er foretatt nabovarsling i tr\u00e5d med plan- og bygningsloven \u00a7 21-3, og det er mottatt merknader fra gbnr. 189/56, Olav Kvalheim, og gbnr. 189/36, Anna Onedal. Merknadene gjelder ulemper for naboer, som forverres som f\u00f8lge av dispensasjon. Det er p\u00e5pekt i begge merknadene at h\u00f8yden ble redusert i planprosessen som f\u00f8lge av innspill fra naboer, og at det ikke aksepteres at man endrer dette gjennom dispensasjon. Det vises til komplette nabomerknader. Ansvarlig s\u00f8ker har ikke kommentert nabomerknadene. Byantikvaren har gitt uttale datert 18.04.2024, hvor de uttaler at det er prinsipielt uheldig at det s\u00f8kes dispensasjon fra s\u00e5pass nye planer, og at hensikten med to bygningsvolum kan v\u00e6re at tilpassingen til eksisterende bebyggelse ble bedre. N\u00e5r det gjelder selve veifaret vil det nok ikke forringes ved dispensasjon, men det b\u00f8r v\u00e6re vegetasjon p\u00e5 begge sider av veifaret. Klage: Klager ber om at vedtaket blir omgjort, slik at det blir gitt dispensasjon som oms\u00f8kt. Klager anf\u00f8rer at vilk\u00e5rene for dispensasjon er oppfylt. 1 Klager anf\u00f8rer at begrunnelsen for avslag p\u00e5 dispensasjon fra byggeh\u00f8yde ikke er knyttet opp mot vilk\u00e5rene, men synes \u00e5 vektlegge at dispensasjonen fraviker en vedtatt regulering. Det er vist til at det opprinnelige bygget var prosjektert med seks etasjer, da b\u00e5de stedsanalyse og soldiagram viste at omgivelsene t\u00e5lte dette. Klager viser til sol- og skyggediagram som viser at endring fra fire til fem etasjer har liten effekt p\u00e5 uteoppholdsareal og ingen effekt p\u00e5 naboeiendommer. Det vises ogs\u00e5 til at bygg 1 ligger mot Myrdalsvegen og grenser mot store strukturer som J\u00e6ger automobil og Horisont kj\u00f8pesenter. For sammenkoplingen av bygg 4 og 5 viser klager til at dispensasjon er en ny s\u00f8knad som skal behandles s\u00e6rskilt, etter pbl. \u00a7 19-2. Det vises til at byggene var vist samlet tidligere i planprosessen, og at avslaget ikke tar utgangspunkt i pbl. \u00a7 19-2. Det anf\u00f8res at byggene ikke f\u00e5r en mer tydelig bakside ved sammenkopling, og at tverrpassasjen ikke er n\u00f8dvendig for mobilitet. Klager viser til at \u00f8kning av salgbart areal gj\u00f8r at prosjektet lar seg realisere, og at det gir et enklere byggeri. N\u00e5r det gjelder total fasadelengde viser klager til at det er bygg med lengre fasader i Myrdalshovden, og ulempen m\u00e5 betegnes som mindre. Det vises til sist til at hensynene bak bestemmelsen ikke blir \u00abvesentlig tilsidesatt\u00bb ved \u00e5 gi dispensasjon. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at avslaget opprettholdes. Fagetaten tiltrer vurderingene som ble gjort i avslagsvedtaket, og viser til at avvik fra byggeh\u00f8yde inneb\u00e6rer en hel etasje og vurderes som en vesentlig overskridelse av kravet. Byggeh\u00f8yde er konkret vurdert i planprosessen, og redusert til kote 108. H\u00f8yden er vurdert i en st\u00f8rre sammenheng, og det fastholdes at dispensasjon vesentlig tilsidesetter hensynet bak bestemmelsen. Endringens \u00f8konomiske fordeler for tiltakshaver kan ikke tillegges s\u00e6rlig vekt, og m\u00e5 ses i lys av ulempene med dispensasjon. Det fastholdes at fordelene ikke er klart st\u00f8rre enn ulempene. N\u00e5r det gjelder byggegrense, vil en passasje mellom byggene bryte opp bygningsvolumet, og fjerning medf\u00f8rer at tiltaket virker langt mer massivt, tett og dominerende. Fagetaten ser seg ikke enig i anf\u00f8rslene om baksiden og at tiltaket ellers blir det samme. Vurderingen av at endring vesentlig tilsidesetter hensynene bak bestemmelsen opprettholdes. N\u00e5r det gjelder fordeler og ulemper, kan man ikke se at \u00f8kt fortjeneste fra et byggeprosjekt er et forhold som kan tillegges s\u00e6rlig vekt, og ulempene fremst\u00e5r som store. Dette m\u00e5 ses i lys av reguleringsplanens grundige vurdering, og fagetaten holder fast ved at fordelene ikke er klart st\u00f8rre enn ulempene. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og anbefaler at den ikke tas til f\u00f8lge. Det vises til fagnotatet, som tiltredes i det vesentlige. Byr\u00e5det viser til at b\u00e5de byggeh\u00f8yde og byggegrense var tema i planprosessen, og vedtak om reduksjon av byggeh\u00f8yde ved endelig godkjenning ble vedtatt med stort flertall i Bystyrets vedtak av 27.10.2021, sak 303/21. I forarbeidene til plan- og bygningsloven st\u00e5r det: \u00abAvvik fra arealplaner reiser s\u00e6rlige sp\u00f8rsm\u00e5l. De ulike planene er som oftest blitt til gjennom en omfattende beslutningsprosess og er vedtatt av kommunens \u00f8verste folkevalgte organ, 2 kommunestyret. Planene omhandler dessuten konkrete forhold. Det skal ikke v\u00e6re en kurant sak \u00e5 fravike gjeldende plan.\u00bb1 Det er dermed relevant \u00e5 se hen til at det s\u00f8kes unntak fra en nylig vedtatt plan, som hadde v\u00e6rt gjenstand for en bred vurdering hvor b\u00e5de naboer, kommunale, regionale og statlige instanser hadde mulighet til \u00e5 komme med innspill. Alle endringene som er s\u00f8kt om n\u00e5 er forhold som ble vurdert i planen, men som man gikk bort fra. Byggeh\u00f8yde Byggeh\u00f8yde var tema i planprosessen, og blant annet naboer hadde flere merknader til de foresl\u00e5tte h\u00f8ydene. Dette kommer blant annet fram i merknadsskjema, hvor h\u00f8yde p\u00e5 BBB1 er omtalt i merknad 3. Variasjon i h\u00f8yder er ogs\u00e5 omtalt i planbeskrivelsen. Byr\u00e5dets vurdering er at oms\u00f8kte dispensasjon vil v\u00e6re en omg\u00e5else av bystyrets vedtak i 2021. Selv om tiltakshaver mener omr\u00e5det t\u00e5ler oms\u00f8kte h\u00f8yde var bystyrets flertall uenig i 2021. Byr\u00e5det kan ikke se at forholdene har endret seg siden sist, og vurderer at hensynene bak bestemmelsene om byggeh\u00f8yde vil bli vesentlig tilsidesatt, og at dispensasjon vil undergrave reguleringsplanen som styringsgrunnlag. Figur 1 - Oms\u00f8kt og godkjent fasade BBB1 Byr\u00e5det har forst\u00e5else for at prosjektet vil bli mer \u00f8konomisk l\u00f8nnsomt for tiltakshaver dersom man f\u00e5r utvidet arealet, men arealplanlegging m\u00e5 skje ut ifra hva som er til det beste for fellesskapet, ikke hva som er til det beste for den enkelte utbygger. Byr\u00e5det \u00f8nsker \u00e5 legge til rette for \u00f8kt boligutbygging og en positiv innstilling til n\u00e6ringslivet, men dette kan ikke g\u00e5 p\u00e5 for stor bekostning av de n\u00e5v\u00e6rende beboerne i omr\u00e5det. Byr\u00e5det viser til at 1 Ot.prp. nr. 32 (2007-2008), s. 242 3 tiltaket, slik det er regulert, balanserer hensynet til naboer med \u00f8nske om videre utbygging, mens oms\u00f8kte tiltak i st\u00f8rre grad setter naboenes interesser til side. Byr\u00e5det kan ikke se at vilk\u00e5rene for dispensasjon er oppfylt. Sammenkopling av bygg 4 og 5 Sammenkopling av byggene var tema b\u00e5de i merknadsskjema og planbeskrivelse, og det g\u00e5r fram av reguleringsbestemmelsene \u00a7 1 at det er \u00abplanens intensjon at bebyggelsen skal oppf\u00f8res uten en tydelig bakside. Dette skal sikre attraktive fasader opp mot felles uterom og den eksisterende tilliggende bebyggelsen\u00bb. Klager har anf\u00f8rt at forskjellen p\u00e5 om man har 6 meters \u00e5pning mellom byggene eller om de er sammenkoplet, er liten. Byr\u00e5det deler ikke denne oppfatningen. \u00c5 bryte opp byggene gj\u00f8r b\u00e5de at de ser lettere ut, men skaper ogs\u00e5 en forbindelse mellom utomhusarealet og Salhusvegen. Selv om klager mener denne ikke er n\u00f8dvendig av mobilitetshensyn, er den etter byr\u00e5dets vurdering viktig for \u00e5 kople sammen den nye bebyggelsen og den eksisterende, ogs\u00e5 visuelt. Klager har vist til n\u00e6rliggende bygg med tilsvarende lange fasader, men disse er i hovedsak n\u00e6ringsbygg, ikke boligbygg. B\u00e5de J\u00e6ger auto og Horisont er ogs\u00e5 lokalisert p\u00e5 s\u00f8r-vest- siden av Myrdalsvegen, hvor det er et tydelig skille p\u00e5 n\u00e6ringsbyggene p\u00e5 denne siden, og boligutbyggingen p\u00e5 nord-\u00f8st-siden. Selv om Myrdalshovden 2-12 (gbnr. 189/357) har lange fasader er dette variert, og det er gjort valg rundt farge, material og beplanting som demper inntrykket. Baksiden av dette bygget er ogs\u00e5 mot terreng og en kommunal vei, og terrenget skaper et naturlig skille mellom boligbygget ogs\u00e5 Ulset sykehjem. Oms\u00f8kte sammenkopling av bygg 4 og 5 vil derimot skape en \u00abvegg\u00bb mot naboer, som da f\u00e5r tiltaket p\u00e5 ene siden og fylkesvegen Salhusvegen p\u00e5 andre. Byr\u00e5dets vurdering er at dispensasjon vil vesentlig tilsidesette hensynene bak byggegrensen, nemlig at bebyggelsen ikke skal ha en tydelig bakside og sikre attraktive fasader b\u00e5de mot felles uterom og den eksisterende bebyggelsen. Som for dispensasjon fra byggeh\u00f8yde understreker byr\u00e5det at man har forst\u00e5else for at tiltakshaver \u00f8nsker et mer \u00f8konomisk l\u00f8nnsomt prosjekt, men dette m\u00e5 balanseres mot hensynet til naboer, som gjennom prosessen har kommet med tilbakemeldinger p\u00e5 nettopp fasade og virkning for naboer. \u00c5 dispensere for \u00e5 tillate tiltak som ble avsl\u00e5tt tidligere i planprosessen vil gi lite forutberegnelighet for dem, og kan fremst\u00e5 som en \u00abomkamp\u00bb om forhold som er avklart. Byr\u00e5dets vurdering er at vilk\u00e5rene for dispensasjon ikke er oppfylt. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak av 29.05.2024 opprettholdes. Klagen tas ikke til f\u00f8lge. Dato: 3. september 2024 4 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 01.07.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage over vedtak 5. Avslag p\u00e5 s\u00f8knad 6. Uttalelse fra Byantikvaren 7. Tilleggsinformasjon estetisk redegj\u00f8relse 8. Endringss\u00f8knad 9. Nabomerknad 10. Tegninger 11. Rammetillatelse pro-EpRl3NfA (Nabomerknad fra gbnr. 189/36 \u2013 del 1) pro-WPNvgjP5 (Nabomerknad fra gbnr. 189/36 \u2013 del 2) 5 "
}