{
  "dokument_id": "5aa9b2bb-478d-50ae-9b03-4b428d433bed",
  "doc_type": "case_attachment",
  "kommune": 4601,
  "tittel": "Innspill fra kommunalt r\u00e5d for personer med funksjonsnedsettelse til stortingsmelding om allmennlegetjenesten. ",
  "url": "https://bergen.kommune.no/politikere-utvalg/api/fil/bk360/10964575/Innspill-fra-kommunalt-rad-for-personer-med-funksjonsnedsettelse-til-stortingsmelding-om-allmennlegetjenesten-",
  "tekst": " Kommunalt r\u00e5d for personer med funksjonsnedsettelse Til Intern korrespondanse BEHO - Kommunaldirekt\u00f8rens stab V\u00e5r referanse: 2024/05173-105 (Arbeidssted) v/Helga Katrine Sagen Saksbehandler: Ragnhild Hvoslef Kr\u00fcger Dato: 21. august 2024 Fra Kommunalt r\u00e5d for personer med funksjonsnedsettelse Innspill fra kommunalt r\u00e5d for personer med funksjonsnedsettelse til stortingsmelding om allmennlegetjenesten. KRPF behandlet saken i m\u00f8te 13. august, sak 124/24 og vil gjerne takke for muligheten til \u00e5 komme med innspill til stortingsmelding om allmennlegetjenesten. R\u00e5det var blitt bedt om \u00e5 svare p\u00e5 sp\u00f8rsm\u00e5let \u00abHva er viktig for innbyggerne i m\u00f8te med allmennlegetjenesten\u00bb? Noen hovedpunkter Allmennlegeordningen omfatter fastlegeordningen og legevaktordningen. Viktig for innbyggerne: - Stabilitet, dvs. ikke stadig nye vikarer. - Mer universelt tilgjengelige legekontor, flere legekontor i Bergen er ikke universelt tilgjengelige. - Kortere venteliste p\u00e5 timer, noen leger i Bergen har over en m\u00e5ned ventetid for \u00e5 f\u00e5 time. - Ved skifte av fastlege, at legen setter seg inn i saken til pasientene - At en blir ivaretatt p\u00e5 en god m\u00e5te, f.eks. ikke blir behandlet nedlatende. - At legen ser hele pasienten, spesielt viktig om en har flere ulike helseutfordringer/sykdommer. - God oppf\u00f8lging n\u00e5r det oppst\u00e5r helsemessige utfordringer, oppf\u00f8lging ogs\u00e5 i forhold til spesialisthelsetjenesten. - Mulighet for \u00e5 skifte fastlege, spesielt i de tilfellene der en i praksis ikke har noen lege \u00e5 g\u00e5 til selv om en p\u00e5 papiret har en fastlege. - God tilgjengelighet til legevakttjenester som er universelt utformet og m\u00e5ter \u00e5 kontakte legevakten p\u00e5 som gj\u00f8r at alle kan benytte den. - En allmennlegeordning som er fullfinansiert av Staten \u2013 kommunale utgifter til allmenlegeordningen = kutt i andre ting i kommunen som kan g\u00e5 utover s\u00e5rbare grupper. - Legen m\u00e5 samarbeide med kommunen og ha kunnskap om hjelpemidler og annen mulighet til oppf\u00f8lging Spesielt om h\u00f8rsel Det vil bli n\u00f8dvendig med mer fokus p\u00e5 h\u00f8rsel under utdannelsen for allmennlegene, herunder de utfordringene, b\u00e5de fysisk og psykisk, dette medf\u00f8rer for pasientene. Forskning viser at n\u00e6rmere 20% av befolkningen vil bli avhengig av h\u00f8rselshjelpemidler. Med den varslete \u00f8kningen av eldre er det viktig \u00e5 fokusere p\u00e5 denne gruppen, da h\u00f8rselshjelpemidler, herunder h\u00f8reapparat, motvirker demens, if\u00f8lge forskning. \u00d8kning av demens forekomst i befolkningen, inneb\u00e6rer at de totale helse - og omsorgskostnadene knyttet til demens er p\u00e5 ca 28 milliarder, if\u00f8lge helsedirektoratet.no. \u00d8kt fokus p\u00e5 h\u00f8rselskompetanse hos fastlegene, b\u00e5de under utdannelsen og som etterutdannelse/kurs vil gi fastlegene n\u00f8dvendige verkt\u00f8y for \u00e5 m\u00f8te denne gruppen. Bedre samhandling innen h\u00f8rselsomsorgen er ogs\u00e5 n\u00f8dvendig da informasjonen ut til pasientene om hvem-som-gj\u00f8r-hva er preget av tilfeldigheter. Det er ogs\u00e5 stort behov for \u00e5 minske ventetidene, b\u00e5de for \u00e5 f\u00e5 time til h\u00f8rselsunders\u00f8kelser samt ventetid for tildeling av h\u00f8reapparat og oppf\u00f8lgingstime for justeringer. Alt for mange gir opp i dagens tidkrevende system som igjen f\u00f8rer til sosial isolasjon, psykiske utfordringer, sykemeldinger og i ytterste konsekvens; \u00f8kte forekomster av demens. Det er mye \u00e5 spare, i et samfunns\u00f8konomisk aspekt, p\u00e5 mer fokus p\u00e5 h\u00f8rselskompetanse hos fastlegene. Her er det ogs\u00e5 viktig at man kan prioritere de som har st\u00f8rst behov for hjelp. Spesielt om kommunikasjon Legene m\u00e5 generelt bli flinkere til \u00e5 kommunisere med pasienter og \u00e5 m\u00f8te dem der de er. Det er viktig at man blir m\u00f8tt p\u00e5 en positiv og respektfull m\u00e5te, og at spr\u00e5ket tilpasses den som skal forst\u00e5, at det ikke brukes for mye fagspr\u00e5k. Mer spesielt er det mange leger som trenger \u00e5 \u00f8ke kompetansen p\u00e5 kommunikasjon med personer med utviklingshemming og andre kognitive utfordringer. Med hilsen Kommunalt r\u00e5d for personer med funksjonsnedsettelse Sonja Ljostveit - leder Ragnhild Hvoslef Kr\u00fcger - seniorr\u00e5dgiver Dokumentet er godkjent elektronisk. Kopi: "
}