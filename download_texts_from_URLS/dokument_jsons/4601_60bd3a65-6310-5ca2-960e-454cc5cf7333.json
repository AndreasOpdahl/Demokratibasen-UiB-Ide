{
  "dokument_id": "60bd3a65-6310-5ca2-960e-454cc5cf7333",
  "doc_type": "case_attachment",
  "kommune": 4601,
  "tittel": "Fagnotat til h\u00f8ring - Et nytt system for kvalitetsutvikling - for elevenes l\u00e6ring og trivsel",
  "url": "https://bergen.kommune.no/politikere-utvalg/api/fil/bk360/9594364/Fagnotat-til-horing-Et-nytt-system-for-kvalitetsutvikling-for-elevenes-laering-og-trivsel",
  "tekst": " Etat for skole SUU Avdeling politiske planer (Arbeidssted) V\u00e5r referanse: 2023/271976-6 Postboks 7700 Saksbehandler: Per Furmann Songstad 5020 BERGEN Dato: 21. desember 2023 Deres ref.: Fagnotat til h\u00f8ring - Et nytt system for kvalitetsutvikling - for elevenes l\u00e6ring og trivsel I tr\u00e5d med bestilling fra kommunaldirekt\u00f8ren gir Etat for skole i det f\u00f8lgende sine kommentarer og innspill til NOU 2023:27 Et nytt system for kvalitetsutvikling \u2013 for elevenes l\u00e6ring og trivsel. I dette fagnotatet tar vi skoleeierperspektivet, med blikk for hva som har betydning for ledere, l\u00e6rere og elever i skolen. Hovedinntrykket er at utvalgets rapport og forslag speiler sentrale verdier og prinsipper i gjeldende f\u00f8ringer for grunnskolen. Form\u00e5let er tydelig innrettet mot kvalitetsutvikling, og betydningen av prosesskvalitet, medvirkning, dialog og samhandling kommer tydelig frem. Systemet for kvalitetsutvikling legger opp til at skoleeier f\u00e5r kunnskap og informasjon som er sentral for \u00e5 ivareta det overordnede ansvaret for kvalitetsutvikling i skolen. Etat for skole opplever ikke at det er for mange tester og pr\u00f8ver i det eksisterende nasjonale kvalitetsutviklingssystemet. Vi ser at skoler og skoleeier har behov for felles stoppunkter for informasjon om elevenes l\u00e6ringsprogresjon, utover den skolene f\u00e5r i sine l\u00f8pende dynamiske kartlegginger. Vi ser ogs\u00e5 at det ved bortfall av slike felles m\u00e5lepunkter, for eksempel ved bortfall av kartleggingspr\u00f8vene p\u00e5 2. trinn, oppst\u00e5 lokale varianter som ikke er kvalitetssikret og egnet til form\u00e5let. Det samme gjelder for mellomtrinnet, hvor tidsspennet mellom nasjonale pr\u00f8ver p\u00e5 5. og 8. trinn oppleves for langt, og at det derfor ettersp\u00f8rres felles progresjonspr\u00f8ver, for eksempel p\u00e5 6. trinn. Etat for skole har avgrenset ytterligere kommentarer og faglige innspill til i hovedsak \u00e5 omhandle kvalitetsdialogen, og det \u00e5 ivareta b\u00e5de tellinger og fortellinger i dette arbeidet. Et helhetlig system for kvalitetsutvikling i grunnoppl\u00e6ringen Elevene skal v\u00e6re involvert i og kunne p\u00e5virke arbeidet med kvalitetsutvikling p\u00e5 alle niv\u00e5er. Forslaget st\u00f8ttes delvis. Elevmedvirkning st\u00e5r sentralt i kvalitetsutviklingssystemet, og elevene har rett til \u00e5 medvirke i alle saker som ang\u00e5r dem. Det kan likevel stilles sp\u00f8rsm\u00e5l ved om elevene skal delta og kunne p\u00e5virke p\u00e5 alle niv\u00e5, slik utvalget foresl\u00e5r. Strukturer og prosesser for samarbeid og dialog Krav til jevnlige kvalitetsdialoger mellom skoler og skoleeier som presisering i forskrift. Forslaget st\u00f8ttes. Kvalitetsdialog er beskrevet som aktiv dialog mellom akt\u00f8rene, innrammet av et bredt kvalitetsbegrep og med utgangspunkt i et bredt kunnskapsgrunnlag som inkluderer informasjon som vanskelig lar seg fange inn av kvantitative indikatorer alene. En slik forst\u00e5else av kvalitetsdialogen Postadresse: Telefon: Postboks 7700, 5020 BERGEN E-post: Kontoradresse: Internett: www.bergen.kommune.no Agnes Mowinckels gate 6 st\u00f8ttes. Presisering i forskrift om hvilke akt\u00f8rer som skal delta i kvalitetsdialogen. Flertallsforslaget st\u00f8ttes ikke. Forventninger til og viktigheten av bred medvirkning og aktiv dialog er gjennomg\u00e5ende i b\u00e5de f\u00f8ringer og kunnskapsgrunnlag. En n\u00e6rmere presisering av akt\u00f8rer som b\u00f8r v\u00e6re med i kvalitetsdialogen b\u00f8r v\u00e6re opp til kommunene, og kan eventuelt foresl\u00e5s i veilederen for gjennomf\u00f8ring som utvalget foresl\u00e5r skal utvikles. Egne handlingsplaner for elevmedvirkning i kvalitetsarbeidet. Forslaget st\u00f8ttes ikke. \u00c5 styrke elevenes medvirkning i kvalitetsarbeidet er en viktig m\u00e5lsetting. Sp\u00f8rsm\u00e5let er om et krav til egen handlingsplan er et hensiktsmessig tiltak. Arbeidet med \u00e5 bygge strukturer og praksiser for \u00f8kt elevmedvirkning m\u00e5 v\u00e6re en integrert del av skolens plan for og arbeid med kvalitet. En egen handlingsplan for elevmedvirkning i kvalitetsarbeidet vil, slik vi vurderer det, ikke n\u00f8dvendigvis bidra til dette. God ledelse p\u00e5 alle niv\u00e5er Egen funksjon for kvalitetsutvikling. Forslaget st\u00f8ttes ikke. Den enkelte kommune b\u00f8r st\u00e5 fritt til \u00e5 utforme egne strukturer for \u00e5 ivareta kvalitetsarbeidet. Det er ogs\u00e5 viktig at eventuelle f\u00f8ringer underst\u00f8tter et kollektivt ansvar for kvalitetsutvikling som ligger til skolen og skoleeier. Nasjonal satsing p\u00e5 ledelse av kvalitetsutviklingsprosesser. Forslaget st\u00f8ttes delvis. Kompetansepakker som kan tilpasses og brukes lokalt, kan v\u00e6re hensiktsmessig som st\u00f8tte i ledeleseprosesser. Evalueringer av nasjonale satsinger tilsier at utviklingsarbeid b\u00f8r forankres lokalt. Desentraliserte ordninger tar h\u00f8yde for dette, og kan v\u00e6re et alternativ til en nasjonal satsing. Et bredt kunnskapsgrunnlag Unders\u00f8kelser Avvikle dagens Elevunders\u00f8kelse og erstatte den med en ny skolemilj\u00f8unders\u00f8kelse. Forslaget st\u00f8ttes. Utrede hvordan elevenes opplevelse av skolemilj\u00f8et p\u00e5 1. til 4. trinn kan unders\u00f8kes. Forslaget st\u00f8ttes. Utvikle et verkt\u00f8y for \u00e5 f\u00f8lge opp alvorlige hendelser i skolemilj\u00f8et. Forslaget st\u00f8ttes. Kartleggingspr\u00f8ver, nasjonale pr\u00f8ver og l\u00e6ringsst\u00f8ttende pr\u00f8ver Utvikle frivillige pr\u00f8ver i lesing og regning for 2. trinn og videreutvikle obligatoriske pr\u00f8ver i lesing og regning for 3. trinn. Forslaget st\u00f8ttes. Avvikle kartleggingspr\u00f8ver for 1.trinn (flertallsforslag) Forslaget st\u00f8ttes, under forutsetning av at det utvikles kartleggingspr\u00f8ver for 2.trinn (h\u00f8st), samtidig som kartleggingspr\u00f8ver p\u00e5 3.trinn videreutvikles. I tillegg fordrer en avvikling av pr\u00f8ver p\u00e5 1.trinn at skoler i samarbeid med skoleeier har gode rutiner og systemer for \u00e5 f\u00f8lge med og f\u00f8lge opp elever som st\u00e5r i fare for \u00e5 bli hengende etter i sin utvikling. En videreutvikling av kartleggingspr\u00f8vene b\u00f8r gi tilgang til informasjon om og resultater for alle elever, ikke bare de som er i oppf\u00f8lgingsomr\u00e5det. Side 2 av 5 Utrede om det b\u00f8r v\u00e6re pr\u00f8ver som kan avdekke hvilke elever som har behov for ekstra oppf\u00f8lging p\u00e5 mellomtrinnet, ungdomstrinnet og i videreg\u00e5ende oppl\u00e6ring. Forslaget st\u00f8ttes delvis. Ideelt sett vil god praksis i den daglige l\u00e6rings- og vurderingsdialogen v\u00e6re l\u00e6rerens viktigste verkt\u00f8y for \u00e5 avdekke elevenes behov. Strukturer for dette arbeidet b\u00f8r inng\u00e5 i kvalitetsarbeidet. Samtidig ser vi at skoler og skoleeier etterlyser og har behov for felles stoppunkter for \u00e5 f\u00f8lge med l\u00e6ringsprogresjonen til alle elever, ikke bare for de som strever mest. Avvikle dagens nasjonale pr\u00f8ver og utvikle nye l\u00e6ringsst\u00f8ttende pr\u00f8ver i grunnleggende ferdigheter. Forslaget st\u00f8ttes delvis. Etat for skole stiller sp\u00f8rsm\u00e5l om ikke nasjonale pr\u00f8ver i sin n\u00e5v\u00e6rende form med tilh\u00f8rende analyseverkt\u00f8y, kan fungere som st\u00f8tte i l\u00e6ringsarbeid. Kvaliteten p\u00e5 de nasjonale pr\u00f8vene vurderes som h\u00f8y, og analysen av resultatene kan gi god st\u00f8tte i l\u00e6ringsarbeidet. V\u00e5rt utgangspunkt er at alle pr\u00f8ver (ogs\u00e5 kartleggingspr\u00f8ver) skal brukes som st\u00f8tte i l\u00e6ringsarbeidet. Form\u00e5let med de nye pr\u00f8vene skal v\u00e6re \u00e5 gi informasjon om elevenes grunnleggende ferdigheter til bruk i det faglig-pedagogiske kvalitetsutviklingsarbeidet. Forslaget st\u00f8ttes delvis. Etat for skole er enig i at dette er det viktigste form\u00e5let med l\u00e6ringsst\u00f8ttende pr\u00f8ver. Resultatene b\u00f8r imidlertid ogs\u00e5 v\u00e6re kjent for skoleeier for \u00e5 gi informasjon om skolenes st\u00e5sted. Skoleeier kan p\u00e5 bakgrunn av dette bedre fordele og prioritere ressurser og innsatser for \u00e5 st\u00f8tte skolene. Pr\u00f8vene skal sekund\u00e6rt gi informasjon til skoleeierne og nasjonale myndigheter. Forslaget st\u00f8ttes. Skoleeier trenger informasjon for \u00e5 v\u00e6re i kvalitetsdialoger med skolene. Det stilles faglige krav til utforming og oppf\u00f8lging av pr\u00f8vene i tr\u00e5d med pr\u00f8venes form\u00e5l. Forslaget st\u00f8ttes. Utrede videre \u2022 hvordan pr\u00f8vene kan gi mer relevant informasjon til l\u00e6reren og bidra til eierskap i profesjonsfellesskapet. \u2022 hvilket tidspunkt p\u00e5 \u00e5ret pr\u00f8vene b\u00f8r gjennomf\u00f8res. \u2022 hvilke trinn det skal v\u00e6re pr\u00f8ver p\u00e5. \u2022 hvordan informasjon kan presenteres slik at den ikke legger til rette for rangering av skoler i tr\u00e5d med form\u00e5let med det nye kvalitetsutviklingssystemet. Forslagene st\u00f8ttes. Det er imidlertid viktig at det prioriteres hvilke av punktene som trenger en utredning. Etat for skole foresl\u00e5r at pr\u00f8vene gjennomf\u00f8res p\u00e5 h\u00f8sten fordi dette gir tid og muligheter for analysearbeid, igangsetting av tiltak, evaluering og justering gjennom \u00e5ret. Etat for skole st\u00f8tter alternativet med \u00e5 flytte pr\u00f8vene til h\u00f8st 4., 7. og 9. trinn for \u00e5 sikre eierskap til resultatene i profesjonsfellesskapene. Analysearbeid p\u00e5 skolene m\u00e5 involvere l\u00e6rere p\u00e5 tvers av trinn, slik at informasjon blir brukt hensiktsmessig for \u00e5 st\u00f8tte elevenes l\u00e6ring og sikre kvalitet i utvikling av praksis. Det skal v\u00e6re pr\u00f8ver i lesing, regning og skriving. Forslaget st\u00f8ttes. De eksisterende nasjonale pr\u00f8vene settes p\u00e5 pause eller gjennomf\u00f8res sjeldnere mens nasjonale myndigheter utvikler de nye l\u00e6ringsst\u00f8ttende pr\u00f8vene. Forslaget st\u00f8ttes ikke. B\u00e5de elever, l\u00e6rere, skoler og skoleeiere trenger informasjon om elevenes l\u00e6ring og kvalitetssikrede verkt\u00f8y for videre utvikling. Side 3 av 5 Eksamen og standpunkt Utvikle varige strukturer for st\u00f8tte til l\u00e6rernes arbeid med standpunktvurdering. Forslaget st\u00f8ttes. Forslaget inneb\u00e6rer tydelige rammer for tolkningsfellesskap, l\u00e6replanforst\u00e5else og \u00e5 styrke kompetansen p\u00e5 standpunktvurdering. Det er viktig at dette gj\u00f8res i alle fag, ogs\u00e5 sm\u00e5 fag og praktisk-estetiske fag. Dette kan gj\u00f8res gjennom fagsamarbeid og nettverk mellom skoler og kommuner der det diskuteres standarder og karaktersetting. Det er spesielt viktig \u00e5 involvere nyutdannede l\u00e6rere i dette arbeidet. Skoleeierne skal ha ansvaret for at l\u00e6rerne har tilgang til strukturer for kvalitetsutvikling og kvalitetssikring av standpunktvurdering, og for \u00e5 legge til rette for nettverk p\u00e5 tvers av skoler, kommuner og fylkeskommuner der det er behov for det. Forslaget st\u00f8ttes. Skoleeier sammen med skolene m\u00e5 utvikle strukturer som sikrer kvalitet i arbeidet. Nasjonale myndigheter m\u00e5 st\u00f8tte og veilede kommunene p\u00e5 \u00e5 utvikle strukturer og systemer. Informasjon om standpunktkarakterene skal inng\u00e5 i kvalitetsdialogene. Forslaget st\u00f8ttes. Eksamen p\u00e5 10. trinn avvikles. Forslaget st\u00f8ttes ikke. Eksamen b\u00f8r heller videreutvikles til \u00e5 st\u00f8tte og m\u00e5le intensjonene i LK-20. Kunnskapsgrunnlaget viser at eksamen, slik den fremst\u00e5r i dag, p\u00e5virker oppl\u00e6ringen mer enn \u00f8nskelig, at forst\u00e5else for l\u00e6replanen snevres inn og at eksamen bidrar til m\u00e5lforskyvning. Det m\u00e5 derfor arbeides for at eksamen er i tr\u00e5d med l\u00e6replanene i fag, for \u00e5 bidra til retning for det daglige l\u00e6ringsarbeidet. Videre b\u00f8r sensorskolering b\u00e5de sentralt og lokalt forsterkes for \u00e5 bidra til bedre vurderingsfellesskap, og for \u00e5 utvikle profesjonen. Etat for skole foresl\u00e5r at det vurderes om trekkordningen skal endres, slik at elevene f\u00e5r bedre tid til \u00e5 forberede seg i faget de skal ha eksamen i. Dette vil bidra til mindre stress og gi elevene mulighet til dybdel\u00e6ring. Elever kan erfare at \u00e5 fordype seg i et fag gir bedre forst\u00e5else og mestring. Dette er de f\u00f8rste eksamener elever m\u00f8ter i skolel\u00f8pet, og det er viktig at elevene f\u00e5r bedre mulighet til positive mestringsopplevelser. Eksamen kan ha en god effekt, og v\u00e6re et felles avsluttende m\u00e5l i slutten av grunnskolel\u00f8pet, dersom den er tilpasset l\u00e6replanen, og dersom effekten av faktorer som dagsform og tilfeldigheter reduseres. Ideelt sett b\u00f8r det ogs\u00e5 etableres gode strukturer for standpunktvurdering, slik at denne p\u00e5 sikt kan overta noen av funksjonene eksamen har i dag. Dette for \u00e5 oppn\u00e5 rettferdig vurdering for alle elever, i alle fag. Erfaringer fra sensorskolering ved sentralt og lokalt gitt eksamen kan overf\u00f8res til arbeid med rettferdig og god standpunktvurdering. Verkt\u00f8y og st\u00f8ttemateriell Videreutvikle verkt\u00f8y som skal st\u00f8tte arbeidet med prosesskvalitet, for eksempel St\u00e5stedsanalysen og RefLex, slik at det treffer l\u00e6rernes, skoleledernes og skoleeiernes behov. Forslaget st\u00f8ttes. Videreutvikle analyseverkt\u00f8yet Analysebrett til et verkt\u00f8y som egner seg for \u00e5 se ulike indikatorer i sammenheng og over tid. Side 4 av 5 Forslaget st\u00f8ttes. Gjennomf\u00f8re en helhetlig gjennomgang av alt st\u00f8ttemateriell og alle st\u00f8tteverkt\u00f8yene nasjonale myndigheter tilbyr skoler og skoleeiere i kvalitetsutviklingsarbeidet. Form\u00e5let skal v\u00e6re \u00e5 sikre at det som tilbys har god relevans og nytteverdi. Forslaget st\u00f8ttes. Med hilsen Etat for skole Per Songstad - leder Dokumentet er godkjent elektronisk. Kopi til: Etat for skole - stab (Arbeidssted) - Frode Nilsen Side 5 av 5 "
}