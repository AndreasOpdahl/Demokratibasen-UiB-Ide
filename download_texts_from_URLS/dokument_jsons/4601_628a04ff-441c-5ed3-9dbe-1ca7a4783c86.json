{
  "dokument_id": "628a04ff-441c-5ed3-9dbe-1ca7a4783c86",
  "doc_type": "case_presentation",
  "kommune": 4601,
  "tittel": "Interpellasjon nr. 6 fra Katrine Berg N\u00f8dtvedt (MDG) og Thor Haakon Bakke (MDG) om \u00e5 komme i gang med byutvikling p\u00e5 Dokken. Bergen bystyre 26.03.2025",
  "url": "https://bergen.kommune.no/politikere-utvalg/api/fil/bk360/12272001/Framstilling-Interpellasjon-nr-6-fra-Katrine-Berg-Nodtvedt-MDG-og-Thor-Haakon-Bakke-MDG-om-a-komme-i-gang-med-byutvikling-pa-Dokken-Bergen-bystyre-26-03-2025",
  "tekst": " Bystyrets kontor Til Intern korrespondanse BFIN - Seksjon for administrasjon V\u00e5r referanse: 2025/123253-3 Saksbehandler: Anette Hatlemark Drabl\u00f8s Fra Dato: 14. mars 2025 Bystyrets kontor Interpellasjon nr. 6 fra Katrine Berg N\u00f8dtvedt (MDG) og Thor Haakon Bakke (MDG) om \u00e5 komme i gang med byutvikling p\u00e5 Dokken. Bergen bystyre 26.03.2025 Bergen havn og Plan- og bygningsetaten har n\u00e5 kommet med en anbefaling (\u201cNotat havneutredning sentrum\u201d, datert 17. desember 2024), for \u00e5 f\u00e5 til en skikkelig bra og flott byutvikling p\u00e5 Dokken. Dette er et viktig og etterlengtet analysearbeid som forh\u00e5pentligvis vil f\u00f8re til fortgang for den n\u00f8dvendige byutviklingen, og alle de andre fantastiske planene som ligger i visjonene for Dokken. Analysearbeidet konkluderer med at det b\u00f8r bygges ut en ny pir ved Jekteviken. En slik l\u00f8sning krever reguleringsplan, noe som erfaringsmessig krever 4-6 \u00e5r \u00e5 ferdigstille. L\u00f8sningen har if\u00f8lge Bergen havn og Plan- og bygningsetaten f\u00f8lgende fordeler: Realisering av en mulig l\u00f8sning som frigj\u00f8r Dokken s\u00f8r for byutvikling, sikrer en l\u00f8sning som kan fungere i 20-30 \u00e5r, og innehar liten prosessrisiko. Ulempene er flere: Det gir kun en midlertidig l\u00f8sning for Bergen Havn AS, kailengde kan v\u00e6re for kort i forhold til behovet, det er mulig konflikt med innseiling for ferger, det er dyrt og en stor investering \u00e5 b\u00e6re, og det kan legge f\u00f8ringer for videre byutvikling p\u00e5 Dokken/Jekteviken. For interpellantene fremst\u00e5r det \u00e5penbart at mye av utfordringen er at veldig mange funksjoner m\u00e5 inn p\u00e5 ganske liten plass: Cruise, gods, Danskeb\u00e5t og Hurtigruten. Vi frykter at resultatet blir at status quo bevares, og at byutviklingsprosjektet p\u00e5 Dokken bremser opp og utsettes for stor risiko. Fra tidligere av har allerede byr\u00e5det forsinket fremdriften for Bybanen til Dokken, og ytterligere forsinkelser er sv\u00e6rt uheldig. Interpellantene mener at vi har d\u00e5rlig tid med \u00e5 utvikle Dokken. Byen trenger boliger og klimavennlige nabolag hvor det fortettes med kvalitet. Vi trenger et bedre kollektivtilbud til omr\u00e5det rundt Dokken. Vi mener at de st\u00f8rste cruiseskipene som i dag legger til ved Jekteviken er den st\u00f8rste hindringen for Dokken-prosjektet, og cruise er samtidig det byen har minst behov og \u00f8nske om \u00e5 bevare. P\u00e5 den andre siden er byutviklingen, med nytt Havforskningsinstitutt og Fiskeridirektorat som flaggskip, samt behovene til Danskeb\u00e5ten, Hurtigruten og godset, langt viktigere hensyn for oss som bergenssamfunn \u00e5 jobbe for \u00e5 finne l\u00f8sninger for. Byen tar allerede imot mange cruiseturister, og de st\u00f8rste og mest forurensende skipene kan ikke f\u00e5 lov \u00e5 fortrenge andre og viktigere form\u00e5l. Sp\u00f8rsm\u00e5l: Er finansbyr\u00e5den \u00e5pen for \u00e5 si nei til de st\u00f8rste cruiseskipene i Jekteviken? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}