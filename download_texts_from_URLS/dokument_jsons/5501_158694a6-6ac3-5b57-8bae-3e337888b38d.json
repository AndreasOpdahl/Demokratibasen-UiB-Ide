{
  "dokument_id": "158694a6-6ac3-5b57-8bae-3e337888b38d",
  "doc_type": "case_attachment",
  "kommune": 5501,
  "tittel": "Sp\u00f8rsm\u00e5l til helse- og velferdsutvalget 03.04.2024",
  "url": "https://innsyn.tromso.kommune.no/application/getMoteDokument?dokid=2001690419",
  "tekst": "SP\u00d8RSM\u00c5L TIL HELSE- OG VELFERDSUTVALGET 3. APRIL 2024 Til helse- og velferdsutvalgets m\u00f8te 3. april ble f\u00f8lgende sp\u00f8rsm\u00e5l meldt inn. Noen av sp\u00f8rsm\u00e5lene ble besvart underveis i saksbehandlingen i m\u00f8tet, mens andre ikke ble fremmet muntlig eller besvart fordi representanten hadde forfall. Alle innmeldte sp\u00f8rsm\u00e5l med svar fra avdelingsdirekt\u00f8r Magne Nicolaisen f\u00f8lger i dette dokumentet. Sp\u00f8rsm\u00e5l fra Line Elisabeth Solbakken, SV I konseptrapporten for ny Troms\u00f8 legevakt var det nevnt et 0+ alternativ som en mulig midlertidig l\u00f8sning: Et 0+ alternativ vil inneb\u00e6re en utvidelse eller tilpasning av dagens l\u00f8sning. Deler av bygget som inneholder dagens legevakt, benyttes av UNN til annen virksomhet. Et alternativ kan v\u00e6re \u00e5 utvide leieavtalen slik at ogs\u00e5 disse arealene disponeres av legevakta. Det legges til grunn en mulig utvidelse p\u00e5 500 m2 og en renoveringskostnad p\u00e5 kr 13,5 millioner eks. mva. Mindre p\u00e5bygg eller provisoriske bygg kan ogs\u00e5 v\u00e6re aktuelt. Er dette fortsatt en mulig l\u00f8sning slik at man kan f\u00e5 bygget ny legevakt i forbindelse med den planlagte utvidelsen av C-fl\u00f8ya ved UNN en gang i fremtiden? Av det jeg kan se er det L\u00e6rings- og mestringssenteret (LMS) ved UNN som ligger i samme bygg som legevakten, og i en nylig styresak fra UNN (s.11) ser det ut som de ogs\u00e5 trenger mer arealer. Kunne det eventuelt v\u00e6re mulig \u00e5 gj\u00f8re en byttehandel dersom kommunen skulle ha lokaler som kunne egnet seg for LMS? Kanskje de kunne ha v\u00e6rt interessert i \u00e5 v\u00e6re samlokalisert med kommunale tjenester som det ville v\u00e6re naturlig \u00e5 ha et samarbeid med? Med vennlig hilsen Line Elisabeth Solbakken, SV Utvidelse av dagens legevaktslokaler har v\u00e6rt utredet en rekke ganger, senest i forkant av styresaken tidligere i vinter. UNN har v\u00e6rt tydelig p\u00e5 at det ikke er mulig \u00e5 avse arealer som muliggj\u00f8r utvidelse av legevakta i dagens lokaler. Vi har derfor gjort egne tilpasninger for \u00e5 bedre forholdene i dagens legevakt, bl.a. gjennom \u00e5 leie plass til administrative funksjoner p\u00e5 \u00abLinken\u00bb - hvor vi n\u00e5 har fine og tilstrekkelige lokaler som er i gangavstand til selve legevakta. I tillegg vil det gj\u00f8res mindre ombygginger i eksisterende lokaler for \u00e5 bedre pasientflyt og arbeidsforhold. Men, fra UNN sin side er det sl\u00e5tt fast at det ikke er mulig \u00e5 utvide leiearealene der vi er i dag. Sp\u00f8rsm\u00e5l fra Kristoffer Kanestr\u00f8m, Fremskrittspartiet Hei! Jeg \u00f8nsker en orientering om status i prosjektene i boligplanen for mennesker med utviklingshemming \u2013 gjerne i utvalgsm\u00f8tet 3. april hvis det lar seg gj\u00f8re p\u00e5 s\u00e5pass kort varsel (alternativt er neste m\u00f8te fint). Hvilke prosjekter fra det f\u00f8rste boligprogrammet (2015) er realisert? - Prosjekt nr.1 er realisert da det er leiligheter i n\u00e6rheten av Teaterkvarteret trinn nr.1 som er blitt kj\u00f8pt av brukere. - Prosjekt nr.2 \u00abFergevegen\u00bb er realisert og var ferdig 2022 (tok 8 \u00e5r totalt) - Prosjekt nr.3 ble ikke realisert som opprinnelig planlagt (Storvolltunet). Det er n\u00e5 erstattet av andre prosjekt (Ryavegen og BoNord prosjektet i Kroken) - Prosjekt nr.4 \u00abHimmel og Hav\u00bb ble realisert i 2019 (noe usikker p\u00e5 \u00e5rstallet) - Prosjekt nr.5 er ikke realisert, men erstattes av andre prosjekter (Ryavegen, BoNord i kroken og Nordlyset) Er prosjektene i boligplanen \u00abi rute\u00bb? - Det korte svaret er nei. Det mer nyanserte bildet er: o Kveldrovegen, Ryllikvegen og Sommereng som skal oppgraderes til RK6 gjennom 2 steg, slik at vi f\u00e5r noe \u00f8kt kapasitet og kan ta bort \u00abbrannvakter\u00bb er forsinket i stor utstrekning og har v\u00e6rt preget av forsinkelser gjennom hele forl\u00f8pet. Byggforvaltning kan best svare ut hvorfor det har tatt s\u00e5 lang tid, men prosjektene har v\u00e6rt preget av stadige \u00abutsettelser\u00bb av ferdigstillelse. Kveldrovegen og Ryllikvegen, steg 1, kan kanskje bli ferdig sent 2024. Sommereng er mer usikkert og blir troligvis inn i 2025. o Finnhvalvegen vurderes erstattet av annet prosjekt, men venter avklaring i den forbindelse. Det betyr at prosjektet er satt p\u00e5 \u00abpause\u00bb og er forsinket. Blir troligvis ikke f\u00f8r langt inn i 2025. o Ryavegen er forsinket grunnet bl.a. reguleringsutfordringer og naboklager. Ansl\u00e5s n\u00e5 forsinket til sent 2025 eller tidlig 2026. o Kroken, integrert i ordin\u00e6rt byggeprosjekt er \u00abi rute\u00bb. o Nordlyset, foreldreinitiativet, er i rute. o Behovsmelding for \u00absm\u00e5hus p\u00e5 kommunal tomt\u00bb er under utarbeidelse. o \u00d8vrige prosjekter er ikke p\u00e5begynt og er derfor ikke \u00abi rute\u00bb Hva er eventuelt utfordringer med \u00e5 gjennomf\u00f8re i henhold til planen? - Det er selvf\u00f8lgelig flere forhold som p\u00e5virker dette. V\u00e5r opplevelse er at det etter godkjent behovsmelding i SIG (Sentral investeringsgruppe) ofte \u00abstopper opp\u00bb. Vi kan bidra med \u00e5 beskrive behovene og innholdet i tjenestene, og hva som er hensiktsmessig med tanke p\u00e5 utforming av byggene i de ulike prosjektene. Men vi er helt avhengige av kompetansen og handlingskraften fra andre deler av kommunen (byggsiden) for \u00e5 realisere prosjektene, da dette er utenfor v\u00e5rt kompetanseomr\u00e5de. Med vennlig hilsen Kristoffer Kanestr\u00f8m Sp\u00f8rsm\u00e5l fra Peder Gunnar Moe Joakimsen, R\u00f8dt Hei, er det mulig \u00e5 f\u00e5 detaljregnskap for sektoren helse/velferd? Da ihvertfall p\u00e5 enhetsniv\u00e5 (sykehjem, hjemmetjenester, Helsehuset osv). Vi har en meget god og velfungerende \u00f8konomiseksjon i avdelinga, og kan g\u00e5 ned p\u00e5 bilagsniv\u00e5 p\u00e5 hver enkelt enhet og avdeling. Vi rapporterer jevnlig, og har hatt gode og treffsikre prognoser. Hver seksjon har en dedikert \u00f8konomir\u00e5dgiver som bist\u00e5r seksjonene med budsjettering og rapportering. Vi bruker i tillegg tallene til \u00e5 sammenligne oss med andre kommuner, og til \u00e5 sammenligne oss med andre enheter i kommunen. Blant annet holder vi n\u00e5 p\u00e5 \u00e5 sammenligne ett av v\u00e5re sykehjem med ett sykehjem i Kristiansand \u2013 for \u00e5 se hva som er forklaringa p\u00e5 de relativt store forskjellene i kostnader. Seksjon for habilitering har \u00abbenchmarka\u00bb seg med Sandnes kommune, og er i ferd med \u00e5 implementere mange av verkt\u00f8yene de har innf\u00f8rt der. Vi har alts\u00e5 tilgang p\u00e5 det vi trenger av tall. Men tallene i seg selv sier ikke nok, de m\u00e5 settes inn i en sammenheng som gj\u00f8r at vi kan l\u00e6re og sette inn de riktige tiltakene. Politikerne har ikke tilgang til regnskap etc. i Framsikt. Dere har kun tilgang til en egen politikermodul, som ikke er koblet opp til resten av Framsikt. Man m\u00e5 alts\u00e5 be om innsyn for \u00e5 f\u00e5 oversikt over det som ligger i Framsikt. Vennlig hilsen, Peder G. Moe Joakimsen, politiker R\u00f8dt Troms\u00f8. Hei! Sp\u00f8rsm\u00e5l fra Tormod Ingebrigtsen, H\u00f8yre Har noen sp\u00f8rsm\u00e5l til m\u00f8te 3 april 2024. F\u00f8rst et sp\u00f8rsm\u00e5l om den \u00f8konomiske utfordring Troms\u00f8 Kommuner er i. - Hvorfor har ikke Troms\u00f8 kommune en rammeavtale med alle vikarbyr\u00e5ene? Det har v\u00e6rt lyst ut en \u00e5pen konkurranse gjennom seksjon for anskaffelser. Basert p\u00e5 innkomne tilbud ble p\u00e5 det valgt 8 leverand\u00f8rer \u2013 som er ansatt som tilstrekkelig for \u00e5 dekke behovet. De nye avtalene var gjeldende fra og med sommeren 2023. Troms\u00f8 kommune fikk som kjent i vinter krav om innsyn i alle kj\u00f8p av helsevikarer. P\u00e5standen var at det sannsynligvis var gjort ulovlige direkteanskaffelser. Vi gjennomf\u00f8rte derfor en grundig kartlegging av situasjonen, med fokus p\u00e5 om dette var tilfelle, og hvis ja; \u2022 Er eventuelle avtaler terminert? \u2022 Gj\u00f8res det fortsatt kj\u00f8p utenfor rammeavtaler? Vi avdekket da at det var et beskjedent antall anskaffelser utenfor rammeavtalene, 8 enheter fordelt p\u00e5 4 av seksjonene i avdeling helse- og omsorg. De aller fleste har skjedd f\u00f8rste halv\u00e5r 2023 og f\u00f8r de nye rammeavtalene tredde i kraft. Disse er n\u00e5 terminert. Seksjon for anskaffelser har n\u00e5 gjennomg\u00e5tt rutiner for kj\u00f8p av vikarbyr\u00e5tjenester, og alle lederne i avdeling helse- og omsorg ble oppdatert p\u00e5 disse i eget m\u00f8te 19 februar, dette for \u00e5 sikre at prosedyrene f\u00f8lges opp ute i enhetene og at rutinene skjerpes inn. Har to sp\u00f8rsm\u00e5l til sak 0012/24. - Har Troms\u00f8 kommune stilt de som velger \u00e5 jobbe i vikarbyr\u00e5 sp\u00f8rsm\u00e5l om Hvorfor de gj\u00f8r det og ikke velger \u00e5 jobbe fast i Troms\u00f8 kommune? Det har det siste \u00e5ret v\u00e6rt en betydelig reduksjon i bruk av vikarbyr\u00e5 i hele avdelingen. Det er flere grunner til at vi n\u00e5 rekrutterer bedre enn tidligere, noe av dette f\u00e5r dere som egen sak senere i dag knyttet til tiltak for rekruttering og stabilisering. Tiltakene her ser vi har effekt, i tillegg til at \u00abomd\u00f8mme\u00bb er blitt bedre og at lederne ute har hatt stort fokus p\u00e5 \u00e5 rekruttere fast ansatte. Vi har derfor p.t. beskjeden bruk av vikarbyr\u00e5. Det som har v\u00e6rt det \u00abvanskeligste\u00bb \u00e5 matche er at mange av vikarene f\u00e5r dekket bokostnader, hjemreiser etc fra vikarbyr\u00e5 \u2013 noe som er vanskelig for oss \u00e5 f\u00e5 til. Samtidig er det mange som \u00f8nsker \u00e5 jobbe sv\u00e6rt intensivt i perioder \u2013 for \u00e5 ha lange friperioder. - Er Troms\u00f8 kommune en arbeidsgiver som er for lite flink til \u00e5 gj\u00f8re Individuelle tilpassing av arbeids tid og turnus? B\u00e5de ja og nei. Troms\u00f8 kommune er langt framme p\u00e5 mange omr\u00e5der \u2013 b\u00e5de gjennom de tiltakene dere f\u00e5r beskrevet senere i dag, gjennom deltakelse i T\u00d8RN-prosjektet etc. Samtidig er det uten tvil mer \u00e5 hente p\u00e5 dette, og kommunen kan bli langt flinkere p\u00e5 dette. Derfor er dette noe det jobbes med kontinuerlig \u2013 samtidig som det er litt av en kabal \u00e5 f\u00e5 til \u00e5 g\u00e5 opp, n\u00e5r tjenestene skal drifters 24/7 365 dager i \u00e5ret. Jeg er imidlertid optimist p\u00e5 dette omr\u00e5det. Vi har hatt flere m\u00f8ter med Trondheim kommune og et milj\u00f8 med utspring i NTNU som har utviklet et verkt\u00f8y som tar i bruk KI i turnusplanlegging og prediksjon av sykefrav\u00e6ret etc. Dette verkt\u00f8yet vil gj\u00f8re det utrolig mye enklere \u00e5 gj\u00f8re individuelle tilpasninger av turnus for den enkelte medarbeider \u2013 og samtidig spare betydelige personellressurser. En riktig god p\u00e5ske. Hilsen Tormod Ingebrigtsen H\u00f8yre. Sp\u00f8rsm\u00e5l fra Thomas Bakkeli Birkeland, Arbeiderpartiet ASSS- og KOSTRA-tall. Hvordan henger det sammen, og er det gode parametere for oss \u00e5 sammenligne oss med? Vi bruker disse tallene aktivt \u2013 b\u00e5de ASSS og KOSTRA-tall for \u00e5 sammenligne oss med andre kommuner. Gjerne \u00abbenchmarke\u00bb oss med de som er bedre enn oss. Tallene alene gir ikke svar, men er sv\u00e6rt godt utgangspunkt for \u00e5 grave dypere og stille de rette sp\u00f8rsm\u00e5lene, f.eks hvorfor er forskjellen s\u00e5 stor p\u00e5 enkelte omr\u00e5der? Hvis det er s\u00e5 store forskjeller, er vi godt nok kompensert i inntektssystemet? Det blir antakelser, men jeg tror det er all grunn til \u00e5 stille det sp\u00f8rsm\u00e5let. Ta f.eks dette med vikarkostnader, Helse Nord st\u00e5r for circa 1\u20442-parten av alle vikarkostnadene i spesialisthelsetjenesten, selv om de bare dekker 9% av innbyggerne. N\u00e5r jeg forteller til mine kollegaer i de andre storbyene at avdeling for helse og omsorg i Troms\u00f8 kommunes alene brukte 120 mill p\u00e5 vikarbyr\u00e5 i 2023 \u2013 riser de p\u00e5 hodet. Den demografiske utfordringen og rekrutteringsproblemene er st\u00f8rre i nord enn i resten av landet, usikker p\u00e5 om dette fanges opp av inntektssystemet. Tildelingskontor/forvaltningskontor. Hvordan fungerer dette? Her har vi en egen prosess for \u00e5 optimalisere dette. Per i dag har vi utfordringer med dette, de som jobber der gj\u00f8r en fantastisk jobb \u2013 men st\u00e5r i en t\u00f8ff kryssild hver dag hvor sykehus, p\u00e5r\u00f8rende, brukere og kommunen selv presser p\u00e5 i ulik retning. Vikarbruk og overtid. Beste praksis, kan man l\u00e6re av hverandre? Ja, dette er et prioritert omr\u00e5de for \u00e5 f\u00e5 ned kostnadene. Flere enheter har lyktes godt, og vi bruker selvf\u00f8lgelig disse erfaringene slik at andre enheter kan l\u00e6re av dette. Status p\u00e5 bygg. Omsorgsboliger. Hvilhaug, Troms\u00f8ysund og Nansenvegen. Sm\u00e5hus? Vi har samlet alle behov i et eget regneark, og ogs\u00e5 gjort en prioritering basert p\u00e5 tre objektive kriterier (nytte, ressurs og alvorlighet). Hvordan p\u00e5virker drift og vedlikehold p\u00e5 Bymilj\u00f8 HESO sine budsjetter? Er det fortsatt brannvakter fordi man ikke har byggeteknisk god nok standard? Dette er forhold som bidrar til \u00e5 \u00f8ke v\u00e5re kostnader. B\u00e5de at bygg er utformet slik at vi ikke kan ha rasjonell drift, at bygg er spred rundt om slik at samdrift vanskeliggj\u00f8res, og ja \u2013 det er fremdeles mange brannvakter p\u00e5 flere av v\u00e5re lokalisasjoner. Samlet sett bidrar dette til at vi bruker mer ressurser enn vi hadde trengt i en ideell situasjon. Thomas Bakkeli Birkeland. "
}