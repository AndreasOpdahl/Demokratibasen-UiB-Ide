{
  "dokument_id": "7889a8c5-dcac-5a59-83d5-b64ebf157f92",
  "doc_type": "case_attachment",
  "kommune": 4601,
  "tittel": "Klage fra Trond Aage Losvik mfl",
  "url": "https://bergen.kommune.no/politikere-utvalg/api/fil/bk360/10093394/Klage-fra-Trond-Aage-Losvik-mfl",
  "tekst": " Postmottak@Bergen.kommune.no Bergen, 21.9.2023 Klage p\u00e5 dispensasjonsvedtak i sak KLAGE-2023/14911-10 Det vises til vedtak i klagesak datert 11.9.2023 vedr. oppf\u00f8ring av ombrukssentral og kontorbrakkerigg p\u00e5 GBN 96/743, Hamrevegen 250, i Fana/Bergen kommune. Vedtaket er gjort p\u00e5 fullmakt sak (2023/204033-8) av Byr\u00e5d for Klima, milj\u00f8 og byutvikling, Ingrid Nergaard Fjeldstad. Undertegnede er beboere ved Klokkarvatnet p\u00e5 Fana og direkte ber\u00f8rt av aktivitetene p\u00e5 tomten. Vi har f\u00f8lgelig rettslig klageinteresse i henhold til forvaltningslovens bestemmelser. Vi har for \u00f8vrig kommet med merknader til s\u00f8knaden og f\u00e5tt l\u00f8pende tilsendt kopi av vedtakene i saken fra kommunen. Omgj\u00f8ringsvedtaket/dispensasjonsvedtaket av 11.9.2023 p\u00e5klages herved. Vi ber ogs\u00e5 om at vedtaket gis oppsettende virkning til klagen er ferdigbehandlet. Dette er viktig fordi det er s\u00f8kt om \u00e5 f\u00e5 sette opp permanente bygg, med mulig ikke- reverserbare konsekvenser. Vedtaket om dispensasjon er i strid med gjeldende regler og m\u00e5 settes til side. N\u00e6rmere om dette nedenfor. Dispensasjonsvedtaket til Byr\u00e5den er et omgj\u00f8ringsvedtak etter klage besluttet i strid med innstilling fra fagetaten som mener det er \u00abuheldig \u00e5 avvike s\u00e5 mye fra reguleringsplan uten en helhetlig prosess der ber\u00f8rte f\u00e5r anledning til \u00e5 fremme sine synspunkter\u00bb. Byr\u00e5den har ogs\u00e5 valgt \u00e5 se bort fra/ikke vektlegge de mange innvendinger som er kommet i h\u00f8ringsrunden f\u00f8r vedtak ble truffet i saken. Bakteppe for saken er den omfattende prosessen som l\u00e5 bak vedtakelsen av ny kommuneplan/KPA i 2019. Som kjent legger plan-og bygningsloven opp til en demokratisk og omfattende prosess rundt vedtakelse av kommuneplanens arealdel. Det ble i forbindelse med gjeldende KPA protestert h\u00f8ylytt fra n\u00e6rmilj\u00f8et mot \u00e5 tillate industriell/n\u00e6ringsvirksomhet p\u00e5 den aktuelle tomten som p.t. er regulert til ridesenter (form\u00e5l LNF-idrett i KPA). Etter p\u00e5trykk overfor politikere lokalt i Fana og bystyret, en omfattende media dekning, og ikke minst 300 underskrifter fra beboere i n\u00e6romr\u00e5det, besluttet dav\u00e6rende byr\u00e5d ledet av Arbeiderpartiet \u00e5 opprettholde form\u00e5let LNF-idrett p\u00e5 tomten. Dette sammenfaller som nevnt ogs\u00e5 med form\u00e5let i gammel KPA og gjeldende reguleringsplan der det er regulert inn et ridesenter p\u00e5 tomten. I den forbindelse uttalte byr\u00e5den Harald Schieldrup: \"I dette omr\u00e5det er det v\u00e5r klare oppfatning at totalbelastningen blir for h\u00f8y, s\u00e6rlig p\u00e5 grunn av E39-prosjektet. Vi mener det er viktig at omr\u00e5dene tilbakef\u00f8res og kommer allmennheten til gode etter anleggsfasen.\" (Fanaposten 22.februar 2019). Bare fire \u00e5r etter KPA en ble besluttet og etter alt arbeidet med denne \u00f8nsker n\u00e5 grunneier \u00abomkamp\u00bb. Historien til tomten er spesiell. Tomten p\u00e5 vel 46 000 m2 ble skilt ut fra kirkens eiendommer p\u00e5 Fanafjell og regulert til ridesenter i 2005. I kj\u00f8psavtale datert 28.4.2005 mellom Opplysningsvesenets fond/Statskog SF og Fana Ryttersportklubb ble det avtalt kj\u00f8p av den aktuelle eiendommen/tomten til en pris av kr 780.000,-, alts\u00e5 en sv\u00e6rt gunstig pris som kunne forklares med at den ble solgt til en ideell organisasjon, en ridesportsklubb, til idrettsform\u00e5l. I henhold til kj\u00f8pekontrakten skulle tomten/arealet \u00abbenyttes som hestesportsenter\u00bb. Det som skjer etter dette er imidlertid ikke helt lett \u00e5 forst\u00e5. I 2011, da Statens Vegvesen begynte \u00e5 planlegge tunneltraseen til Os, ble selskapet Fana Ridesenter AS opprettet (eid av en forretningsmannen som hadde tilknytning til Fana ridesportsklubb) og selskapet fikk i 2013 overdratt den aktuelle eiendommen fra Opplysningsvesenets fond (OVF) for kr 780 000,-, alts\u00e5 den pris som var avtalt i kj\u00f8pekontrakten med ridesportsklubben i 2005. Etter dette, 4.2.2015, inngikk selskapet Fana Ridesenter AS en avtale med Statens vegvesen om \u00e5 leie tomten ut til midlertidig anleggsomr\u00e5de i fbm. byggingen av ny E39 til Os. Fana Ridesenter AS er nylig omd\u00f8pt til Hamrevegen 250 AS. Sp\u00f8rsm\u00e5let en kan stille er om OVF/Statskog SF da eiendommen ble formelt overf\u00f8rt var kjent med at tomten i realiteten havnet p\u00e5 private hender og at den ble leid ut av Fana Ridesenter AS i stede for \u00e5 bygge ridesenter? Videre om OVF aksepterer at tomten heller ikke n\u00e5 benyttes til det idrettsform\u00e5l den ble solgt p\u00e5 og regulert til. Selskapet som eier tomten har hatt minst 50 millioner i inntekter knyttet til leieavtalen med Statens Vegvesen. Overskudd i selskapet er omtrent like stort av en samlet omsetning p\u00e5 vel 57 millioner de siste 10 \u00e5r. For utenforst\u00e5ende ser dette ut som sv\u00e6rt d\u00e5rlig bruk av samfunnets midler. Konsekvensene av denne avtalen for beboerne i omr\u00e5det har v\u00e6rt store. Grunneier har tilf\u00f8rt tomten store steinmasser for \u00e5 opparbeide en anlegg/riggplass i fbm. byggingen av ny tunnel. De topografiske forholdene p\u00e5 stedet, med h\u00f8ye fjellsider og store vannflater gj\u00f8r at lyden b\u00e6rer sv\u00e6rt godt fra det aktuelle tomteomr\u00e5det. Vi naboer og hele bomilj\u00f8et p\u00e5 Titlestad og p\u00e5 Fana ble alts\u00e5 f\u00f8rst plaget med mye tungtrafikk, st\u00f8y og st\u00f8v i fbm. tilf\u00f8rselen av stein for \u00e5 etablere anleggseiendommen (mange tusen kubikk stein ble tilkj\u00f8rt), og deretter de samme plagene i ca. 6-7 \u00e5r i fbm. drivingen av tunelltverrslaget p\u00e5 Hamre. Dette var meget plagsomt for mange av oss som bor p\u00e5 Titlestad/Hamre, flere mistet nattes\u00f8vnen, og det gikk ogs\u00e5 utover svake grupper som barn i barnehager, skoleelever som ble utsatt for forurensing/st\u00f8v, tungtrafikk m.m. fra anleggsomr\u00e5det. Hele Fanabygden s\u00e5 frem til \u00e5 f\u00e5 tilbake ro og fred og v\u00e5rt n\u00e6rmilj\u00f8 slik vi kjente det fra tidligere, n\u00e5r prosjektet endelig ble ferdigstilt. Men hva skjer; N\u00e5r veiprosjektet n\u00e5 er ferdig \u00f8nsker grunneier fortsatt ikke \u00e5 etablere noe ridesenter p\u00e5 tomten, men vil i stede fortsette den kommersielle utbyttingen av tomten, selvsagt for \u00e5 tjene enda mer penger p\u00e5 eiendommen. Grunneier hevder at det ikke er forutsetninger for \u00e5 bygge et ridesenter. I s\u00e5 fall kan vel tomten bare tilbakef\u00f8res som naturomr\u00e5de, ev. g\u00e5 tilbake til OVF/Den norske kirke eller overlates til offentlige myndigheter/ideelle interesser som kan etablere et idrettsanlegg i tr\u00e5d med forutsetningene tomten ble solgt p\u00e5 og som ligger innenfor gjeldende arealform\u00e5l. Nabotomten (som ogs\u00e5 ble leid av Statens vegvesen i fbm. prosjektet av en annen grunneier) er n\u00e5 tilbakef\u00f8rt til en flott kultureng/naturomr\u00e5de slik det var f\u00f8r oppstart av prosjektet. I sin iver etter \u00e5 legge til rette for gr\u00f8nn politikk har byr\u00e5den for Klima og milj\u00f8 i Bergen kommune falt for grunneiers strategi om \u00e5 fremstille det aktuelle prosjektet som et b\u00e6rekraftprosjekt som st\u00f8tter oppunder det gr\u00f8nne skiftet. Antakelig skal dette fungere som en \u00abpolitisk d\u00f8r\u00e5pner\u00bb overfor myndighetene. Byr\u00e5den kan neppe ha kjennskap til den n\u00e6re forhistorien knyttet til tomten i fbm. behandlingen av KPA og den belastningen vi beboere ble utsatt for over den 6-7 \u00e5rs perioden det har v\u00e6rt anleggsaktivitet p\u00e5 tomten. Hun kan f\u00f8lgelig heller ikke i tilstrekkelig grad ha vektlagt milj\u00f8omkostningene for oss som bor i dette omr\u00e5det og fortsatt skal leve med st\u00f8y, \u00f8kt tungtrafikk og visuelt skjemmende/dominerende rubbhaller midt i synsfeltet for flere av v\u00e5re hus. Skal det gr\u00f8nne skiftet skje p\u00e5 bekostning av viktige n\u00e6rmilj\u00f8faktorer? Eller er det politikernes jobb \u00e5 unng\u00e5 situasjoner som dette, bidra til \u00e5 finne tomter i mer egnede omr\u00e5der, f.eks. i etablerte industriomr\u00e5der eller tomter plassert langt fra boomr\u00e5der. Er det for mye \u00e5 be om fra v\u00e5re politikere? Hamreveien 250 AS s\u00f8ker n\u00e5 om \u00e5 etablere ombrukssentral/haller og brakkerigger p\u00e5 tomten. Selv om dispensasjonen er midlertidig, s\u00f8kes det om permanente bygg, og 4 \u00e5r er lang tid. Legger vi det sammen med allerede gitte midlertidige tillatelser grunneier har f\u00e5tt knyttet til aktiviteter p\u00e5 tomten, blir det samlet over 10 \u00e5r! med dispensasjoner og midlertidige tillatelser som g\u00e5r p\u00e5 tvers av arealform\u00e5let. Vi naboer frykter ogs\u00e5 at grunneier har andre planer lengre frem og dette er f\u00f8rste trinn i en hendelse rekke som begynner med \u00e5 f\u00e5 omregulert tomten til industri/n\u00e6ringsform\u00e5l for senere \u00e5 kunne etablere annen virksomhet p\u00e5 tomten, som f.eks. et massedeponi som grunneier har s\u00f8kt om tidligere. Det er allment kjent at det er mye penger i slik virksomhet. Sterke samfunnsmessige hensyn tilsier dog at dette ikke b\u00f8r skje. Et stort antall beboere vil bli negativt ber\u00f8rt og det finnes mye bedre alternativer i forhold til lokalisering av slike ombrukssentraler/haller og annen type industriell virksomhet. Med etablering av ombrukshaller som det her en tale om m\u00e5 man regne med tilkj\u00f8ring av brukte byggevarer til og fra hele Bergenshalv\u00f8yen. Selv hvis vi antar at bare en liten del av byggevarene i omr\u00e5det vil v\u00e6re basert p\u00e5 ombruk, betyr det likevel store mengder med tungtransport til og fra industritomten hver dag, forbi skole, kirke og kulturomr\u00e5det p\u00e5 Fana, uten vei som er egnet for dette. I s\u00f8knaden er det nevnt 6-8 lastebiler per dag, til haller p\u00e5 til sammen 5000 kvm (!). I realiteten tilsier en analyse av trafikk og materialbehov i Bergen, hvis tiltaket blir i n\u00e6rheten av en suksess, snakker man fort om 60-80 lastebiler per dag eller kanskje det dobbelte. Det betyr tungtrafikk vil passere disse omr\u00e5dene i snitt hvert 4-8 minutt. Dette er det neppe tatt h\u00f8yde for i beslutningen fra byr\u00e5den. En ombrukssentral vil som nevnt kunne plasseres mye smartere, i allerede etablerte sentrale industriomr\u00e5der som i R\u00e5dalen eller p\u00e5 Kokstad, der store omr\u00e5der er ubenyttet p.t. og vesentlig n\u00e6rmere brukerne. Iht forvaltningsplan for vassdragene i Bergen er Kalandsvassdraget og Fanaelven som dette omr\u00e5det er en del av 10 satsingsomr\u00e5der i Bergen der man skal ivareta \u00f8kosystemet og de bl\u00e5 sonene. Deler av tiltaket her ligger n\u00e6rmere enn 15 meter fra vassdraget og \u00e5 endre status p\u00e5 omr\u00e5det fra LNF til industriomr\u00e5det vil derfor g\u00e5 p\u00e5 tvers av den forvaltningsplanen. I tillegg har dette vassdraget gjennom avrenning og st\u00f8y fra omr\u00e5det allerede hatt alt for stor belastning de siste ti \u00e5rene. Dette ser ikke ut til \u00e5 v\u00e6re hensyntatt i behandling av s\u00f8knaden. Godkjennes tiltaket vil det derfor ogs\u00e5 trolig v\u00e6re i strid med EUs rammedirektiv for vann som forvatningsplanen bygger p\u00e5. Videre, skal man oppn\u00e5 arealn\u00f8ytralitet fremover i Bergen kommune, som er satsing nr 8 i den gr\u00f8nne strategien for kommunen, s\u00e5 er det viktig at slike midlertidige tiltak faktisk tilbakef\u00f8res. Det vil ogs\u00e5 i fremtiden alltid v\u00e6re behov for midlertidige tiltak i forbindelse med bygging av vei og lignende, og hvis ikke de tilbakef\u00f8res i etterkant vil man aldri reelt sett kunne oppn\u00e5 arealn\u00f8ytralitet. Motstanden mot midlertid bruksendringer vil ogs\u00e5 \u00f8ke hos allmennheten. Vilk\u00e5rene for dispensasjon i Plan- og bygningsloven \u00a7 19-2, 2 ledd sl\u00e5r fast at dispensasjon ikke kan gis dersom hensynene bak bestemmelsen det skal dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Videre skal fordelene ved \u00e5 gi dispensasjon v\u00e6re klart st\u00f8rre en ulempene. Vi viser her til det som er anf\u00f8rt over. Fagetaten har anbefalt avslag p\u00e5 s\u00f8knaden i to omganger, i fbm. vedtaket og i forbindelse med behandlingen av klagen. Byr\u00e5den p\u00e5 sin side har gjort en feilvurdering av de interesser og ulemper som foreligger i v\u00e5r sak og trukket feile/ulovlige konklusjoner. Industriell virksomhet med 5000 m2 ombrukshaller ligger langt fra form\u00e5let b\u00e5de i overordnet plan/KPA og i gjeldende reguleringsplan-form\u00e5let blir f\u00f8lgelig vesentlig tilsidesatt. Dessuten kan vi heller ikke, som anf\u00f8rt ovenfor, se at fordelene ved \u00e5 gi dispensasjon er klart st\u00f8rre enn ulempene. Dispensasjonsvedtaket kan dermed ikke bli st\u00e5ende. Konsekvensen av \u00e5 la dispensasjonsvedtaket bli st\u00e5ende er at politikerne med et pennestr\u00f8k kan sette til side resultatet av lovlige demokratiske prosesser, og undergrave Plan- og bygningslovens system med konsekvensanalyser og grundighet i saksbehandlingen av viktige og inngripende tiltak overfor borgerne. Vi lever i et folkestyre, tilliten til de demokratiske prosessene vil i s\u00e5 fall kunne bli vesentlig svekket og beslutningsprosessene miste mye av sin troverdighet. Slik kan det ikke v\u00e6re. I denne forbindelse ber vi ogs\u00e5 om at klageinstansen vurderer om byr\u00e5den kan ha g\u00e5tt utover rammene for fullmakten vedtaket er truffet p\u00e5. Vi stiller gjerne opp p\u00e5 et m\u00f8te med aktuelle beslutningsorgan (byr\u00e5d, komite , statsforvalter) for \u00e5 presentere v\u00e5rt syn p\u00e5 saken. Vi ser at s\u00f8ker i fbm. behandlingen av klagen har f\u00e5tt presentert s\u00f8knadsprosjektet sitt overfor kommunen. Det vil tilsvarende fra oss naboers side v\u00e6re behov for \u00e5 f\u00e5 belyst historikken og de negative konsekvensene tiltaket medf\u00f8rer. Med vennlig hilsen Jon-K\u00e5re Hansen og Kristina Aanesen, Kari Kyrkjeb\u00f8, Nordheimsvegen 37, 5243 Fana Trond og Annika Losvik, Nordheimsvegen 37, 5243 Fana Trond-Eirik Hassel\u00f8, Kvernabekkveien 138 A, 5243 Fana \u00d8yvind Keilen, Kvernabekkveien 144, 5243 Fana Kenneth Skar, Kvernabekkvegen 131, 5243 Fana Nils Knut Skar, Kvernabekkvegen 129, 5243 Fana Trond Skar, Kvernabekkvegen 121, 5243 Fana Line skar Ullestad, Kvernabekkvegen 133, 5243 Fana Siri Hovda Ottesen/Stein Rune, Smedsvikneset 12, 5243 Fana Anne Martinsen, Smedsvikneset 14, 5243 Fana Leila Yvette Warner, Smedsvikneset 15, 5243 Fana Anne Margrethe Veseth, Smedsvikneset 16, 5243 Fana Eli Fjelltveit, Smedsvikneset 18, 5243 Fana Margot Erstad, Smedsvikneset 20, 5243 Fana Sindre Rosenlund, Smedsvikneset 24, 5243 Fana "
}