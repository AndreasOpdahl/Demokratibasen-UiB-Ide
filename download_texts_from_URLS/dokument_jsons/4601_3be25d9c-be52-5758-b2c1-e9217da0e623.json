{
  "dokument_id": "3be25d9c-be52-5758-b2c1-e9217da0e623",
  "doc_type": "case_presentation",
  "kommune": 4601,
  "tittel": "Rullering av temaplanen Et helt liv med mening vekst og utvikling - plan for tjenester til personer med utviklingshemming 2018-2028",
  "url": "https://bergen.kommune.no/politikere-utvalg/api/fil/bk360/9079555/Framstilling-Rullering-av-temaplanen-Et-helt-liv-med-mening-vekst-og-utvikling-plan-for-tjenester-til-personer-med-utviklingshemming-2018-2028",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2021/98935-24 Rullering av temaplanen Et helt liv med mening, vekst og utvikling - plan for tjenester til personer med utviklingshemming 2018-2028 Hva saken gjelder: Byr\u00e5det legger med dette frem rullering av Et helt liv med mening, vekst og utvikling - plan for tjenester til personer med utviklingshemming 2018-2028. Rulleringen av planen skjer etter vedtak i Bergen bystyre 30.01.2019 i sak 10/19, vedtakspunkt 3: \u00abPlanen rulleres midt i planperioden.\u00bb Ferietilbudet til personer med utviklingshemming inng\u00e5r som del av den rullerte planen. Bergen bystyre vedtok i m\u00f8tet 21.06.23, merknad 5, under behandling av Statusmelding for tjenester til personer med utviklingshemming 2022 sak 216/23, hvor det framg\u00e5r: \u00abMerknad 5: Bystyret ber om en orienteringssak om feriereiser for personer med utviklingshemming.\u00bb. Byr\u00e5det orienterer bystyret om feriereisene for m\u00e5lgruppen gjennom omtalen ferietilbudet er gitt i det rullerte planutkastet. Rullering av planverk er i utgangspunktet en justering av tallgrunnlag med tekstlig oppdatering ogs\u00e5 knyttet til ny kunnskap. Rullering gjennomf\u00f8res som en enklere prosess enn det som er gjeldende ved utarbeiding av nye planer. Dette rullerte planutkastet bygger p\u00e5 innspill gitt i det omfattende plan- og medvirkningsarbeidet ved utforming av opprinnelig plan i 2017-2018, samt p\u00e5 en rekke ulike plan- og medvirkningsprosesser gjennomf\u00f8rt i 2022 og 2023 ved rullering av planen. Opprinnelig plan- og rulleringsarbeid har v\u00e6rt organisert ved bruk av plangrupper best\u00e5ende av representanter fra flere byr\u00e5dsavdelinger og etater. Representanter for flere bruker- og p\u00e5r\u00f8rendeorganisasjoner, kommunalt r\u00e5d for personer med funksjonsnedsettelse, ungdomsr\u00e5det, arbeidstakerorganisasjoner, ansatte, utdanningsinstitusjoner, og vernetjenesten med flere har bidratt med innspill i begge planprosesser. Planen har mange tiltak og disse er fors\u00f8kt innrettet slik at det er rom for \u00e5 tilpasse dem etter hvert som vi f\u00e5r ny kunnskap, og slik at kompetente medarbeidere i dialog med den enkelte bruker skal kunne finne den beste m\u00e5ten \u00e5 n\u00e5 definerte m\u00e5l p\u00e5. Dette er viktige prinsipper som bystyret vedtok i oktober 2017. Rullert planutkast, med oppdatert framdriftsplan, erstatter den opprinnelige planen 2018- 2028, og beskriver utvikling p\u00e5 tjenesteomr\u00e5de for perioden 2018-2023, samt prioriteringer for perioden 2024-2028. Framdriftsplanen fremst\u00e5r med tydelige, tidsfastsatte og etterpr\u00f8vbare m\u00e5l og tiltak. Rapportering p\u00e5 disse vil inng\u00e5 som del av \u00e5rlige statusmeldinger p\u00e5 tjenesteomr\u00e5det til bystyret. Plan for tjenester til personer med utviklingshemming 2018 \u2013 2028, og rulleringen av denne, har til hensikt \u00e5 utvikle helhetlige tjenester av god kvalitet for m\u00e5lgruppen. Med tjenester menes alle tiltak som er relevante ut fra den enkeltes behov, herunder helse- og omsorgstjenester, barnehage, skole, fritidsaktiviteter, arbeid og bolig. M\u00e5let er at personer med utviklingshemming skal ha en meningsfull hverdag, og at tjenestene skal bidra til at hver 1 enkelt kan oppn\u00e5 best mulig funksjons- og mestringsevne, selvstendighet og deltakelse i samfunnet. Satsingsomr\u00e5dene i opprinnelig plan videref\u00f8res og omhandler; 1) st\u00f8tte til familien, 2) gode overganger, 3) l\u00e6ring, mestring og deltakelse, 4) riktig bolig til rett tid og 5) gode og helhetlige helse- og omsorgstjenester. Det hele med et livsl\u00f8psperspektiv der ogs\u00e5 rullert plan f\u00f8lger kronologisk tjenestene gjennom livet fra svangerskap, og identifiserer viktige overgangsfaser der betydningen av koordinerte tjenester framheves. Den opprinnelige temaplanen p\u00e5 tjenesteomr\u00e5de for utviklingshemmede hadde 30 m\u00e5l og 85 tiltak. I arbeidet med rullering av planen er det gjort en gjennomgang av samtlige tiltak som inng\u00e5r i denne, og tilh\u00f8rende fremdriftsplan. Midtveisstatus er gjennomf\u00f8rt ved bruk av en \u00abtrafikklysmodell\u00bb hvor hvert tiltak er merket med gr\u00f8nn, gul eller r\u00f8d alt etter status p\u00e5 tiltaket. Videre er det gitt en kort tekstlig statusbeskrivelse for hvert tiltak, og vurdering av om tiltaket skal videref\u00f8res eller utg\u00e5 i planen for siste halvdel av planperioden. Den rullerte planen inneholder 23 videref\u00f8rte m\u00e5l fra opprinnelig plan etter at 7 m\u00e5l er tatt ut da samtlige tilh\u00f8rende tiltak er sluttf\u00f8rt i f\u00f8rste halvdel av planperioden. Ett tiltak, knyttet til samarbeid med frivilligheten om deltakelse i kultur-, idrett- og fritidstilbud, er flyttet og inkludert i m\u00e5lformulering for kultur, idrett og fritid generelt. Den opprinnelige m\u00e5lformuleringen for frivillighet er derfor tatt ut. Det er lagt til ett nytt m\u00e5l i planutkastet knyttet til bruk av tvang. Midtveisstatus er gitt i eget dokument vedlagt saksfremlegget og viser at 44 av de opprinnelige 85 tiltakene i planen er sluttf\u00f8rt i f\u00f8rste halvdel av planperioden og utg\u00e5r. 41 tiltak videref\u00f8res med bruk av opprinnelige tiltaksnummer. Det er gjennom rulleringen tilf\u00f8rt 6 nye tiltak og disse er nummerert med nye tiltaksnummer fra tiltak 86 til tiltak 91. Den rullerte planen fremst\u00e5r slik med totalt 47 tiltak. Det har v\u00e6rt behov for \u00e5 justere formulering og/eller begrepsbruk i noen av de opprinnelige tiltakene. Justeringen er markert i parentes under tiltaksnummeret i planutkastet for den rullerte planen. F\u00f8lgende nytt m\u00e5l og nye tiltak framg\u00e5r i planen: M\u00e5l: Bruk av tvang skal i minst mulig grad medf\u00f8re avvik fra kompetansekrav hjemlet i helse- og omsorgstjenestelovens kapittel 9. Tiltak 86: Bergen kommune vil styrke Forvaltningsenhet i ETTU sin koordinerende funksjon, og utvikle samarbeidet mellom denne og koordinerende enhet (KE). Tiltak 87: Bergen kommune vil etablere en barnebolig med plass for 3 til 5 barn som kan bo i fellesskap med andre barn Tiltak 88: Bergen kommune vil etablere bosenter med institusjonsrammer tilrettelagt for personer med komplekst og sammensatt bistandsbehov knyttet til psykiske lidelser, utviklingshemming, rus- og/eller atferdsproblematikk. Tiltak 89: Bergen kommune vil g\u00e5 i dialog med KS og Statsforvalter og dr\u00f8fte hvordan vi kan m\u00f8te utfordringer med \u00f8kning i avvik fra kompetansekravet som f\u00f8lger av \u00f8kt mangel p\u00e5 helsepersonell i helse- og omsorgstjenestene. Tiltak 90: Bergen kommune vil sikre en god start for nyansatte i Etat for tjenester til utviklingshemmede gjennom bruk av mentorordning og oppl\u00e6rings- og aktivitetsplaner for den nyansatte. 2 Tiltak 91: Bergen kommune vil sikre oppgradering av personalfasiliteter i bofellesskap der Arbeidstilsynet avkrever dette gjort i tr\u00e5d med arbeidsplassforskriften. Kommunen og tjenestene til utviklingshemmede opplever en stadig tilvekst av personer med omfattende bistandsbehov. Dette er ofte personer som har en helsetilstand preget av alvorlige psykiske lidelser kombinert med rus- og/eller atferdsproblematikk og et lett redusert kognitivt funksjonsniv\u00e5 \u2013 og som fordrer en h\u00f8y bemanningsfaktor. Dette er s\u00e6rlig relatert til personer med h\u00f8yrisikoatferd og der bruk av tvang og makt er n\u00f8dvendig b\u00e5de for \u00e5 beskytte personen selv og omgivelsene. Nedbyggingen av sengeplasser i spesialisthelsetjenestens psykiatriske avdelinger, \u00f8kt omfang av personer med utviklingshemming som d\u00f8mmes til tvungen omsorg og flere unge med utviklingshemming som skrives ut av statlige og kommunale barnevernstiltak belaster den kommunale helse- og omsorgstjenesten. Den avgrensede kapasiteten i spesialisthelsetjenestens sengeposter reduserer muligheten til kartlegging, diagnostisering og behandling for m\u00e5lgruppen - og vanskeliggj\u00f8r kommunens mulighet til \u00e5 gi riktige og gode helse- og omsorgstilbud til disse. Etter ansvarsreformen i 1991 ser vi at de fleste personer med utviklingshemming lever lengre. Dette er gledelig, men medf\u00f8rer ogs\u00e5 at flere f\u00e5r aldersrelaterte fysiske-, psykiske og mentale helseutfordringer. Alderdomsutfordringer viser seg ofte tidligere i livsl\u00f8pet hos personer med utviklingshemming, og s\u00e6rlig er demenstilstander utbredt. Tidlig forekomst av alderdomsutfordringer i kombinasjon med forlenget levealder gir personer med utviklingshemming \u00f8kt behov for helse- og omsorgstjenester over et lenger tidsl\u00f8p enn det vi ser hos den eldre befolkningen generelt. Det er kjent at mangel p\u00e5 helsepersonell er den st\u00f8rste utfordringen Norge har med tanke p\u00e5 \u00e5 opprettholde en b\u00e6rekraftig helse- og omsorgstjeneste. Bergen kommune er ikke noe unntak og tjenestene til utviklingshemmede er allerede utfordret. Det er i dag rundt 250 ledige \u00e5rsverk og vi forventer at dette \u00f8ker. Mangel p\u00e5 helsepersonell er godt beskrevet i NOU 2023: 4 Tid for handling - Personellet i en b\u00e6rekraftig helse- og omsorgstjeneste. Tjenestebehovet for m\u00e5lgruppen medf\u00f8rer at kommunen vil trenge god tilgang p\u00e5 kvalifiserte medarbeidere p\u00e5 tjenesteomr\u00e5det framover. I dag yter n\u00e6r 3000 ansatte tjenester til rundt 1400 personer med utviklingshemming, og tjenesteomfanget forventes \u00e5 \u00f8ke. Med en framtidig kjent generell mangel p\u00e5 helsepersonell har kommunen satt i gang tiltak for \u00e5 m\u00f8te utfordringene. Blant annet er det gjort strukturelle endringer i etaten for \u00e5 sikre et bedre tilpasset lederspenn som kan bidra til bedre oppf\u00f8lging av de enkelte tjenestestedene. Endringene som gj\u00f8res forventes \u00e5 bidra til fagutvikling og trivsel for ansatte, og tjenester av god kvalitet for tjenestemottakerne. Ytterligere organisatoriske tiltak skal i dialog med tillitsvalgte og vernetjeneste, settes i verk gjennom andre halvdel av planperioden. For \u00e5 gi den enkelte et godt og forsvarlig tilbud, er det behov for \u00e5 etablere egne tilrettelagte botilbud for personer som har aldersrelaterte helseutfordringer. Videre er det behov for \u00e5 utvikle gode botilbud med institusjonsrammer for dem med komplekse og sammensatte bistandsbehov knyttet til alvorlige psykiske lidelser, rus- og atferdsproblematikk, i tillegg til lett utviklingshemming. Erfaringene viser at dette er personer som ikke fungerer godt i ordin\u00e6re bofellesskap eller boliger, og det er vanskelig \u00e5 integrere dem med andre s\u00e5rbare beboere i eksisterende boligmasse. Tjenestene til personer med utviklingshemming er i kontinuerlig utvikling. Ulike tjenester skal koordineres og tilpasses den enkeltes behov for omsorg i ulike livsfaser. Aktuelle tjenester kan v\u00e6re: \u2022 Timetjenester \u2013 tilsyn, timeavlastning, ledsagerbevis, st\u00f8ttekontakt \u2022 Dagtjenester \u2013 dagaktivitetstilbud i dagsenter og/eller i regi av bofellesskap, herunder ferieaktiviteter 3 \u2022 Avgrensede d\u00f8gntjenester \u2013 avlastningsd\u00f8gn i bes\u00f8kshjem og i avlastningsbolig, samt brukerstyrt personlig assistanse (BPA) \u2022 Held\u00f8gns tjenester \u2013 i bofellesskap og barnebolig \u2013 samt BPA \u00d8konomiske konsekvenser: Saken medf\u00f8rer ikke \u00f8konomiske konsekvenser i seg selv, men endringer i brukergruppen vil over tid medf\u00f8re vekst i lovp\u00e5lagte tjenester, og gi \u00f8kte kostnader. Dette m\u00e5 innarbeides l\u00f8pende i kommunens handlings- og \u00f8konomiplan. Tiltak som gir \u00f8kte kostnader, iverksettes under forutsetning av finansiering, enten gjennom statlige tilskudd eller gjennom \u00f8kte kommunale budsjettmidler i forbindelse med \u00e5rlig rullering av Bergen kommunes Handlings- og \u00f8konomiplan. Byr\u00e5dets vurdering og anbefaling/konklusjon: Byr\u00e5det er opptatt av at personer med utviklingshemming skal ha gode og meningsfulle liv, og at kommunen skal bidra til \u00e5 fremme den enkeltes funksjons- og mestringsevne, selvstendighet og deltakelse i samfunnet. Rullering av Plan for tjenester til personer med utviklingshemming 2018 \u2013 2028, sammen med midtveisstatus, viser hvordan kommunen gjennomg\u00e5ende gir persontilpassede og gode tjenester til m\u00e5lgruppen i helse- og omsorgstjenestene, i barnehage- og skoletilbudet, gjennom fritidsaktiviteter, arbeids- og boligtilbud. Byr\u00e5det gleder seg over \u00e5 kunne legge fram en rullert plan som viser at kommunen i h\u00f8y grad innfrir definerte overordnete m\u00e5l- og satsingsomr\u00e5der. Planen har h\u00f8stet mye anerkjennelse fra organisasjoner og fagmilj\u00f8 b\u00e5de lokalt og nasjonalt. N\u00e5r over halvparten av tiltakene som inng\u00e5r i planen er sluttf\u00f8rt i f\u00f8rste del av planperioden gir det en ytterligere bekreftelse p\u00e5 den innsatsvilje og faglighet kommunen har p\u00e5 dette tjenesteomr\u00e5det. Dette til tross for tre \u00e5r med Covid-19 pandemi som har hindret framdriften noe, og forklarer utsettelse av enkelte tiltak. Personer med utviklingshemming er like mangfoldig som resten av befolkningen og det \u00e5 gi gode tilpassede tjenester gjennom hele livet er krevende. Nye utfordringer med tidlig aldring og flere med sammensatte diagnoser har \u00f8kt kompleksiteten. Byr\u00e5det er derfor tilfreds med at det er igangsatt arbeidsprosesser for mange av tiltakene i framdriftsplanen, og at tiltak i kommende 5-\u00e5rsperiode vil sikre at vi n\u00e5r de m\u00e5l som er omtalt i planen. Byr\u00e5det er spesielt glad for \u00e5 kunne melde at boligk\u00f8en p\u00e5 tjenesteomr\u00e5det er halvert gjennom f\u00f8rste del av planperioden \u2013 og at kommunen n\u00e5 er nede i 68 personer p\u00e5 venteliste for bolig. Fra 2018 \u2013 2023 er det bygget 69 nye boliger til m\u00e5lgruppen og det er konkrete planer for de resterende. Slik n\u00e5r vi m\u00e5let i Boligl\u00f8ftet om 130 nye boliger innen 2026. Ved \u00e5 realisere Boligl\u00f8ftet med et mer variert boligtilbud i ordin\u00e6re bomilj\u00f8 i bofellesskap, i bosenter, og i eksisterende kommunal boligmasse, forventes boligk\u00f8en \u00e5 v\u00e6re fjernet innen 2026. Et av hovedm\u00e5lene i opprinnelig plan var, gjennom Boligl\u00f8ftet Bergen, \u00e5 avvikle boligk\u00f8en innen 5 \u00e5r. Dette har vist seg vanskelig \u00e5 realisere blant annet p\u00e5 grunn av mangel p\u00e5 egnede tomter, tidkrevende reguleringsprosesser og usikkerhet knyttet til husbanktilskudd. Byr\u00e5det vil jobbe for \u00e5 sikre det kjente framtidige boligbehovet for m\u00e5lgruppen ved at dette ogs\u00e5 innarbeides i Kommuneplanens samfunns- og arealdel. Byr\u00e5det ser behov for at hjemmetjenestene og avlastningstilbudet, sammen med dag- og aktivitetstilbud, styrkes. Det m\u00e5 satses mer p\u00e5 forebyggende og helsefremmende tiltak b\u00e5de i foreldrehjem og i de kommunale tjenestene. Byr\u00e5det ser ogs\u00e5 behov for \u00e5 kunne tilby institusjonalisert boligtilbud i form av bosenter til personer med s\u00e6rdeles komplekse bistandsbehov. Herunder treningsleiligheter til bruk for kartlegging av terapeutisk behov, og opptrening av boevne, f\u00f8r permanent botilbud gis. Mangel p\u00e5 helsepersonell, f\u00e6rre yrkesaktive og flere med behov for omsorg utfordrer den nordiske velferdsmodellen. Det presser fram et behov for nye m\u00e5ter \u00e5 strukturere og ut\u00f8ve 4 tjenestene v\u00e5re p\u00e5. Byr\u00e5det har derfor i revidering av plan for tjenesteomr\u00e5det til personer med utviklingshemming invitert bystyret til \u00e5 ta grep som vi mener vil sikre b\u00e6rekraftige tjenester ogs\u00e5 i fremtiden. Dersom kommunen skal klare \u00e5 levere forsvarlige tjenester til personer med utviklingshemming i fremtiden, mener byr\u00e5det at vi allerede n\u00e5 m\u00e5 starte arbeidet med \u00e5 innrette tjenester som tar hensyn til knapphet p\u00e5 kvalifiserte medarbeidere. Kommunen m\u00e5 prioritere helsepersonell til de lovp\u00e5lagte helse- og omsorgstjenestene, bidra til at boligene til m\u00e5lgruppen tilrettelegges for effektiv bruk av kompetanse, s\u00f8rge for gode fagmilj\u00f8, samt fleksible utdannings- og kompetansetiltak for \u00e5 beholde og rekruttere medarbeidere. N\u00e5r vi vet hvilke utfordringer vi har rundt tilgang p\u00e5 arbeidskraft, og da spesielt helsepersonell, er det ogs\u00e5 viktig at statlige myndigheter spiller p\u00e5 lag med kommunene. Helsedirektoratets veileder Gode helse- og omsorgstjenester til personer med utviklingshemming omtaler Husbankens anbefaling om sm\u00e5 bogrupper med fire til \u00e5tte boliger. Dette er ikke b\u00e6rekraftig sett i lys av den framtidige helsepersonellkrisen vi st\u00e5r overfor. Personer med utviklingshemming har differensierte behov og trenger ogs\u00e5 differensierte boformer. For dem med komplekse tjenestebehov b\u00f8r det legges hovedvekt p\u00e5 forsvarlige fagmilj\u00f8 og bomilj\u00f8 tilpasset funksjonsniv\u00e5, fremfor antall boenheter. For mange vil det \u00e5 ha flere naboer \u00f8ke muligheter til \u00e5 utvikle gode relasjoner og et aktivt sosialt nettverk. Lokalisering n\u00e6r kollektivtilbud, butikk og aktiviteter er viktig b\u00e5de for beboerne og ansatte. Slik byr\u00e5det vurderer det, er det i fremtiden n\u00f8dvendig \u00e5 redusere antall bofellesskap og etablere st\u00f8rre og mer robuste enheter med flere beboere i hvert bygg. Dette er en forutsetning for \u00e5 sikre fremtidsrettede og b\u00e6rekraftige tjenester gjennom hele livsl\u00f8pet til personer med utviklingshemming. Det vil ogs\u00e5 fremme gode fagmilj\u00f8 for ansatte, kvalitetssikrede tjenester og et sosialt fellesskap for beboerne. Begrunnelse for framleggelse til bystyret: Oppgaver for Bergen bystyre 2019 - 2023. Vedtatt av bystyret i B-sak 299-19 den 23.10.19, sist endret i B-sak 378-20 den 16.12.20 og i B-sak 55/21 den 24.02.21. 4.1. Kommunale planer a. Planer som fastsetter m\u00e5l og strategier for politikkomr\u00e5der og utforming av tjenesteproduksjon b. Temaplaner og andre overordnete planer og strategier Byr\u00e5det innstiller til bystyret \u00e5 fatte f\u00f8lgende vedtak: 1. Bergen bystyre vedtar rullering av temaplanen Et helt liv med mening, vekst og utvikling - plan for tjenester til personer med utviklingshemming 2018-2028. 2. Rullert temaplan Et helt liv med mening vekst og utvikling - plan for tjenester til personer med utviklingshemming 2018-2028 vedtatt i 2023 erstatter Et helt liv med mening vekst og utvikling - plan for tjenester til personer med utviklingshemming 2018-2028 vedtatt i 2019. 3. Planen danner grunnlag for prioritering av kommunens innsats p\u00e5 omr\u00e5dene som omfattes. Tiltak som inneb\u00e6rer behov for \u00f8kte bevilgninger over drifts- eller investeringsbudsjettet, vurderes i forbindelse med \u00e5rlig rullering av kommunens handlings- og \u00f8konomiplan. \u00d8vrige tiltak gjennomf\u00f8res fortl\u00f8pende innenfor rammene av organisasjonens gjennomf\u00f8ringskapasitet. Dato: 17. oktober 2023 5 Rune Bakervik Byr\u00e5dsleder Dokumentet er godkjent elektronisk. Vedlegg: - Et helt liv med mening, vekst og utvikling - Temaplan for tjenester til personer med utviklingshemming 2018-2028. Utkast til rullering 2023 - Midtveisstatus p\u00e5 tiltak i opprinnelig plan - Et helt liv med mening, vekst og utvikling 2018-2028 6 "
}