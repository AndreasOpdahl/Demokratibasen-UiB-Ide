{
  "dokument_id": "74b5337d-b2dc-5b31-9f80-b5530ede33b8",
  "doc_type": "case_presentation",
  "kommune": 4601,
  "tittel": "Strategi for folkehelsearbeid i Bergen kommune 2025-2030",
  "url": "https://bergen.kommune.no/politikere-utvalg/api/fil/bk360/11559417/Framstilling-Strategi-for-folkehelsearbeid-i-Bergen-kommune-2025-2030",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2022/15900-49 Strategi for folkehelsearbeid i Bergen kommune Hva saken gjelder: Byr\u00e5det legger i denne saken frem \u00abStrategi for folkehelsearbeid i Bergen kommune 2025- 2030\" for bystyret. Strategien avl\u00f8ser temaplanen \u00abAktiv by-friske bergensere 2015-2025\u00bb. Folkehelsestrategien er utarbeidet i planmodulen i Framsikt og kan leses ved \u00e5 f\u00f8lge denne lenken: \u00abStrategi for folkehelsearbeid i Bergen kommune 2025-2030\". Strategien er ogs\u00e5 vedlagt saken som eget vedlegg. Folkehelseloven og Plan- og bygningsloven forplikter kommunen til \u00e5 bidra til en samfunnsutvikling som fremmer folkehelsen og jevner ut sosiale helseforskjeller. Dette er det overordnede m\u00e5let i den nye folkehelsestrategien for Bergen kommune. Sosiale helseforskjeller, demografiendringene, klimaendringer, psykisk helse og livskvalitet regnes som de viktigste folkehelseutfordringene nasjonalt og i Vestland fylke. Som storkommune ser vi det samme utfordringsbildet her i Bergen. I l\u00f8pet av det siste \u00e5ret har ogs\u00e5 kj\u00f8nnsforskjeller i helse, og spesielt kvinnehelse, f\u00e5tt \u00f8kt oppmerksomhet. Kj\u00f8nnsperspektivet er viktig i folkehelsearbeidet. Folkehelsestrategien til Bergen kommune tar derfor utgangspunkt i at folkehelsearbeidet m\u00e5 ut\u00f8ves slik at vi b\u00e5de bidrar til at det blir mer forskning p\u00e5 mulige kj\u00f8nnsforskjeller i effektive folkehelsetiltak, og at kj\u00f8nnsforskjeller i helse reduseres gjennom innsats som p\u00e5virker de felles bakenforliggende faktorene for helse; spesielt innenfor utdanning og arbeid. Alt kommunen gj\u00f8r p\u00e5virker befolkningens helse og fordelingen av denne, derfor er ansvaret for folkehelsearbeidet et anliggende som skal ivaretas av hele kommunen. Folkehelsestrategien skal v\u00e6re kommunens felles plattform for det lokale folkehelsearbeidet og er utformet som en strategi med overordnete m\u00e5l og strategier. Folkehelsestrategien skal vise m\u00e5l og retning for det langsiktige folkehelsearbeidet, men inneholder ikke tiltak. Samtidig har kommunen tiltaksplikt gjennom Folkehelseloven. Det betyr at kommunen skal iverksette n\u00f8dvendige tiltak basert p\u00e5 lokal kunnskap om folkehelseutfordringer i kommunen, beskrevet i kommunens folkehelseoversikt som lages hvert fjerde \u00e5r i forbindelse med ny kommunestyreperiode. Folkehelsestrategien er utarbeidet i tr\u00e5d med tillit- og faglighetsreformen. Viktige prinsipper i reformen er at ledelsen skal sette klare m\u00e5l og beskrive \u00f8nskede resultater mens kompetente medarbeidere skal finne gode m\u00e5ter \u00e5 n\u00e5 m\u00e5lene p\u00e5. De konkrete tiltakene som skal svare ut Bergen kommune sin folkehelsestrategi, m\u00e5 utvikles i planarbeidet som skjer i alle byr\u00e5dsavdelingene og i samr\u00e5d med de faglige milj\u00f8ene, tjenestene, forskningsmilj\u00f8 og m\u00e5lgruppene det gjelder. P\u00e5 den m\u00e5ten styrker vi forankringen av folkehelsearbeidet i hele kommuneorganisasjonen og bidrar til et mer systematisk, kunnskapsbasert og m\u00e5lrettet 1 folkehelsearbeid. Dette er i tr\u00e5d med folkehelselovens prinsipp og krav om \u201chelse i alt vi gj\u00f8r\u201d. Folkehelsestrategien tar utgangspunkt i nasjonale og regionale f\u00f8ringer for det lokale folkehelsearbeidet. Den bygger p\u00e5 oppdatert kunnskap om p\u00e5virkningsfaktorer for helse og livskvalitet og bakenforliggende \u00e5rsaker til sosiale helseforskjeller. De viktigste bakenforliggende faktorene er oppvekst og utdanning, arbeid og inntekt, bolig og n\u00e6rmilj\u00f8. Dette er omr\u00e5der med solid forankring i forskningslitteraturen, og som har v\u00e6rt framhevet som de viktigste innsatsomr\u00e5dene i folkehelsearbeidet over flere \u00e5r. Folkehelsearbeid har mange likehetstrekk med kommunens arbeid for utviklingen av sosialt b\u00e6rekraftige samfunn. Nasjonale forventninger til kommunal og regional planlegging 2023- 2027 stiller tydelige krav til en samfunnsutvikling som ivaretar og fremmer sosial b\u00e6rekraft, folkehelse og livskvalitet i befolkningen. Kommunene skal planlegge og tilrettelegge for trygge og likestilte lokalsamfunn som det er godt \u00e5 bo, leve og arbeide i for alle. Mindre ulikhet er et av b\u00e6rekraftsm\u00e5lene Norge sliter med \u00e5 n\u00e5 innen 2030, og som det er klare forventninger til at kommunene m\u00e5 bidra til \u00e5 l\u00f8se. Folkehelsestrategien fordeler kommunens ansvar for folkehelsearbeidet p\u00e5 fire m\u00e5lomr\u00e5der. M\u00e5lomr\u00e5dene er brede, universelle og retter seg mot alle alders- og befolkningsgrupper. M\u00e5loppn\u00e5else forutsetter systematisk, kunnskapsbasert og langsiktig innsats p\u00e5 tvers av sektorer. \u2022 Folkehelse i alt kommunen gj\u00f8r \u2022 Oppvekst, utdanning og arbeid \u2022 Bolig- og n\u00e6rmilj\u00f8 \u2022 Levevaner H\u00f8ring Forslag til ny folkehelsestrategi har v\u00e6rt p\u00e5 h\u00f8ring i perioden 26. mai \u2013 23. juni 2023. I tillegg er det gjennomf\u00f8rt eget innspillsm\u00f8te for intern og ekstern medvirkning v\u00e5ren 2022. Ungdomsr\u00e5det, Eldrer\u00e5det og Kommunalt r\u00e5d for personer med funksjonsnedsettelse har blitt invitert til \u00e5 gi innspill. I h\u00f8ringsperioden kom det inn totalt ti innspill. Alle innspill er oppsummert og kommentert i vedlagt merknadsskjema. Ungdomsr\u00e5det rakk ikke den opprinnelige h\u00f8ringsfristen, men har sendt et innspill i etterkant. Innspillet deres er viktig, og er lagt ved denne saken, samt i merknadsskjemaet i sin helhet. H\u00f8ringsinnspillene er i all hovedsak positive til at Bergen kommune f\u00e5r en overordnet strategi for folkehelsearbeidet. Innspillene st\u00f8tter strategiens hovedm\u00e5l og innsatsomr\u00e5der. Det er kommet innspill som gir konkrete forslag til forbedringer og endringer. Flere av disse er tatt til f\u00f8lge og er innarbeidet i strategien som n\u00e5 legges frem for bystyret. Blant h\u00f8ringsinnspillene er det ogs\u00e5 kommet innspill til konkrete tiltak. Disse blir lagret og tatt med videre i relevant planarbeid. Flere av innspillene handler om behovet for konkrete tiltak. Mange utrykker bekymring for at overordnede og bredt formulerte m\u00e5l og strategier vil f\u00f8re til manglende forpliktelser og oppf\u00f8lging av folkehelsearbeidet. Til dette \u00f8nsker vi igjen \u00e5 framheve det faktum at kommunen har tiltaksplikt i folkehelsearbeidet, og at folkehelseloven forplikter kommunen til \u00e5 ha en helsefremmende og forebyggende samfunnsutvikling, som bidrar til utjevning av sosiale helseforskjeller. Kommunen l\u00f8ser folkehelseutfordringene p\u00e5 en mer hensiktsmessig m\u00e5te n\u00e5r kunnskapsbaserte tiltak blir utviklet av kompetente medarbeidere, innenfor ulike fagomr\u00e5der i byr\u00e5dsavdelingene, og med h\u00f8y grad av medvirkning og involvering av m\u00e5lgruppene. 2 \u00d8konomiske konsekvenser: Strategien har ingen \u00f8konomiske konsekvenser i seg selv. Tiltak som utvikles i tr\u00e5d med m\u00e5lomr\u00e5der og strategier i folkehelsestrategien som ikke kan finansieres innenfor gjeldende budsjettrammer, m\u00e5 vurderes i forbindelse med \u00e5rlige budsjettfremlegg. Byr\u00e5dets vurdering og anbefaling/konklusjon: En befolkning med god helse og livskvaliteter kommunens viktigste ressurs. Det bidrar til h\u00f8yere sysselsetting, produktivitet, lavere helsekostnader og redusert belastning p\u00e5 helsevesenet. I Bergen som landet for \u00f8vrig er folkehelsen god og levealderen h\u00f8y, men vi har vedvarende sosiale helseforskjeller. God helse er en grunnleggende menneskerettighet, men ogs\u00e5 en verdi i seg selv. B\u00e5de samfunn, familie og enkeltmennesker tjener stort p\u00e5 at helsemessige, \u00f8konomiske og sosiale problemer forebygges tidlig. For byr\u00e5det er det ogs\u00e5 viktig \u00e5 bekjempe helseforskjeller som f\u00f8lge av sosio\u00f8konomisk status, men ogs\u00e5 mellom kj\u00f8nn, som f\u00f8lge av etnisitet, alder, seksuell orientering eller funksjonsevne. Bergen kommune skal v\u00e6re aktiv og tidlig ute for \u00e5 forebygge og sikre at problemene l\u00f8ses tidligst mulig. Folkehelsearbeid er mer enn forebygging. Det handler om \u00e5 p\u00e5virke forhold vi vet har positiv innvirkning p\u00e5 helsen. Vi m\u00e5 rett og slett gj\u00f8re mer av det som fremmer, styrker og bedrer befolkningens helse og livskvalitet. Byr\u00e5det \u00f8nsker \u00e5 arbeide for en samfunnsutvikling som s\u00f8rger for at alle innbyggere har gode betingelser og likeverdige muligheter til \u00e5 realisere evnene sine fullt ut og ha kontroll over sine liv slik at vi p\u00e5 den m\u00e5ten bidrar til god helse og livskvalitet \u2013 gjennom hele livet. Som Norges nest st\u00f8rste kommune, st\u00e5r vi overfor mange av de samme folkehelseutfordringene som landet for \u00f8vrig. Hovedutfordringene handler om sosiale helseforskjeller, demografiendringer, psykisk helse og livskvalitet og klimaendringer, samtidig som det den siste tiden ogs\u00e5 har v\u00e6rt \u00f8kende oppmerksomhet p\u00e5 utenforskap, h\u00f8yt sykefrav\u00e6r, kj\u00f8nnsforskjeller i helse og kvinnehelse. Utfordringsbildet er komplekst, og l\u00f8sningene m\u00e5 vi finne i samarbeid med fagmilj\u00f8ene, tjenestene, forskningsmilj\u00f8 og m\u00e5lgruppene det gjelder. Selv om kommunen er hovedakt\u00f8ren i folkehelsearbeidet, er vi samtidig avhengig av den nasjonale folkehelsepolitikken og nasjonale tiltak for bedre folkehelse og utjevning av sosiale helseforskjeller. Blant de store samfunnsutfordringene kommunen st\u00e5r overfor er endringer i befolkningssammensetningen. Vi blir stadig flere eldre, samtidig som fruktbarheten i befolkningen g\u00e5r ned, mange unge faller utenfor og det blir f\u00e6rre i yrkesaktiv alder. At vi blir flere eldre er en \u00f8nsket utvikling og et resultat av en vellykket folkehelsepolitikk. Samtidig som morgendagens eldre vil v\u00e6re b\u00e5de friske, spreke og aktive samfunnsdeltakere selv i h\u00f8y alder, vil det ogs\u00e5 f\u00f8re med seg noen utfordringer som gj\u00f8r at kommunen i enda st\u00f8rre grad m\u00e5 satse p\u00e5 forebyggende og helsefremmende innsats dersom vi fremover skal klare \u00e5 opprettholde forsvarlige helse- og omsorgstjenester. Bergen s\u00e5 vel som resten av landet opplever en \u00f8kning i sykefrav\u00e6r. B\u00e5de kvinner og menn har h\u00f8yt sykefrav\u00e6r, men den sterkeste \u00f8kning ser vi blant kvinner. S\u00e6rlig urovekkende er \u00f8kningen i sykefrav\u00e6r blant unge arbeidstakere. Det har negative konsekvenser for den enkelte og for storsamfunnet. Byr\u00e5det har startet arbeidet som skal snu denne utviklingen gjennom \u201cN\u00e6rv\u00e6rsprosjektet\u201d. M\u00e5let er \u00e5 \u00f8ke kvaliteten i tjenestene, gi ansatte en bedre arbeidshverdag og arbeidsmilj\u00f8, gj\u00f8re det lettere for ledere \u00e5 f\u00f8lge opp sine ansatte og redusere kostnadene til vikarer. Nasjonale forventninger til regional og kommunal planlegging framhever samfunns- og arealplanleggingen som virkemiddel for \u00e5 fremme folkehelsen, utjevne forskjeller, forebygge levek\u00e5rsutfordringer og styrke den sosiale b\u00e6rekraften. Av FN sine b\u00e6rekraftsm\u00e5l er det 3 s\u00e6rlig m\u00e5l nummer 10, Mindre ulikhet, som framheves som et innsatsomr\u00e5de som kommuner og fylkeskommuner m\u00e5 ha s\u00f8kelys p\u00e5 og bidra til \u00e5 l\u00f8se frem mot 2030. Dette er ogs\u00e5 hovedm\u00e5let med den nye folkehelsestrategien til Bergen som n\u00e5 legges frem for bystyret, som skal s\u00f8rge for at hele kommunen samarbeider om \u00e5 fremme helse og livskvalitet i hele befolkningen, og l\u00f8fte s\u00e6rlig de som trenger det mest. Begrunnelse for framleggelse til bystyret: Reglement for bystyret og utvalgene 2023 \u2013 2027, oppdatert versjon etter bystyrets vedtak i B-sak 287-24 den 04.09.2024: Pkt 5.8.1 a) Planer som fastsetter m\u00e5l og strategier for politikkomr\u00e5der og utforming av tjenesteproduksjon og b) Temaplaner og andre overordnete planer og strategier Byr\u00e5det innstiller til bystyret \u00e5 fatte f\u00f8lgende vedtak: 1. Bergen bystyre vedtar \u00abStrategi for folkehelsearbeid i Bergen 2025-2030\u00bb. 2. \u00abStrategi for folkehelsearbeid i Bergen 2025-2030\u00bb erstatter \u00abFolkehelseplan for Bergen kommune 2015-2025 Aktiv by \u2013 Friske Bergensere\u00bb. 3. \u00abStrategi for folkehelsearbeid i Bergen 2025-2030\u00bb skal f\u00f8lges opp med konkrete tiltak i den tematiske planleggingen til Bergen kommune. Dato: 21. januar 2025 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: Merknadsskjema - Oppsummering av h\u00f8ringsinnspill med vurdering og kommentarer til strategi for folkehelsearbeid i Bergen 2025 -2030 FramsiktExport(2) Strategi for folkehelsearbeid i Bergen 2025-2030 H\u00f8ringssvar fra: Privatperson \u2013 Malin Mallika Hodnekvam Pedersen Privatperson \u2013 Ida Sofie Evensen Privatperson \u2013 Kine Fins\u00e5s Friskus AS Barn- og unges representant i plan og byggesaker Folkelig AS Funksjonshemmedes Fellesorganisasjon avd. Bergen Folkehelseinstituttet avd. for helsefremmende arbeid Eldrer\u00e5det Kommunalt r\u00e5d for personer med funksjonsnedsettelse Ungdomsr\u00e5det 4 "
}