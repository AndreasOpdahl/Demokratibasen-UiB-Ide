{
  "dokument_id": "2188fd7b-aa69-51d3-b855-efd6d9a3c993",
  "doc_type": "case_attachment",
  "kommune": 4601,
  "tittel": "Fagnotat, datert 11.10.2024.",
  "url": "https://bergen.kommune.no/politikere-utvalg/api/fil/bk360/11308531/Fagnotat-datert-11-10-2024-",
  "tekst": " Til Fagnotat BBU - Seksjon klima, milj\u00f8 og samfunn V\u00e5r referanse: 2024/156588-1 (Arbeidssted) Saksbehandler: Anne Berit Storheim Dato: 11. oktober 2024 Fra Bymilj\u00f8etaten Fagnotat fra Bymilj\u00f8etaten datert 11.10.2024: Avvikling av ordning med ism\u00e5ling i kommunal regi Hva saken gjelder: Bergen kommune har over lang tid utf\u00f8rt ism\u00e5ling p\u00e5 utvalgte vann for \u00e5 gi innbyggerne informasjon om n\u00e5r isen er farbar p\u00e5 vinterstid. Oppgaven med ism\u00e5ling er ikke lovp\u00e5lagt og det er f\u00e5 andre kommuner som utf\u00f8rer denne tjenesten i kommunal regi. Med strammere \u00f8konomi, redusert bemanning og et \u00f8kende oppgaveomfang, er det n\u00f8dvendig \u00e5 gj\u00f8re en streng prioritering av hvilke oppgaver som skal ivaretas. Bymilj\u00f8etaten mener at det er andre oppgaver som har st\u00f8rre behov for oppf\u00f8lging enn ism\u00e5ling og \u00f8nsker derfor \u00e5 avvikle ordningen med m\u00e5linger i kommunal regi. Bakgrunn Det er tidligere gjort endringer i utf\u00f8relsen av ism\u00e5lingstjenesten. Bystyret behandlet 16.12.2021 sak 1385/21 og vedtok \u00e5 redusere antall vann for utf\u00f8relse av ism\u00e5ling fra 28 til 12. I fagnotatet av 25.06.2021 (Sak 2021/54427-1) fremhevet Bymilj\u00f8etaten at ordningen med ism\u00e5ling er sv\u00e6rt ressurskrevende og lite forutsigbar (tidspunkt for arbeidet er vanskelig \u00e5 planlegge). I perioder med mye kulde, krever ism\u00e5lingen at Bygartnerseksjonen (tidligere Parkseksjonen Utedrift), som fysisk utf\u00f8rer m\u00e5lingene, setter av omfattende ressurser til dette. Bygartnerseksjonen har n\u00e5 p\u00e5 grunn av h\u00f8yt sykefrav\u00e6r, ansettelsesstopp og usikkerhet knyttet til en anleggsgartnerstilling som er foresl\u00e5tt kuttet, redusert bemanning. Avdeling drift og vedlikehold har i tillegg flere ubesatte stillinger knyttet til oppf\u00f8lging av driftskontrakter som er inng\u00e5tt med eksterne leverand\u00f8rer. Avdelingen skal dessuten h\u00e5ndtere et omfattende vedlikeholdsetterslep og forventer flere oppgaver fremover som n\u00f8dvendiggj\u00f8r en n\u00f8ye prioritering av ressursene for \u00e5 sikre god kvalitet p\u00e5 tjenestene etaten skal levere. P\u00e5 bakgrunn av dette b\u00f8r ressursene p\u00e5 Bygartnerseksjonen etter etatens oppfatning omdisponeres. Om vinteren er det behov for at enheten bist\u00e5r i oppf\u00f8lging av leverand\u00f8rkontrakter for vinterdrift i Bergen sentrum og vil da ikke ha anledning til \u00e5 f\u00f8lge opp ism\u00e5ling n\u00e5r vinteren st\u00e5r p\u00e5 som verst. Kravet til istykkelse er i tillegg veldig strengt f\u00f8r isen kan merkes som farbar. Det er kun ved sjeldne anledninger at m\u00e5lingene faktisk resulterer i at isen skiltes som farbar. Etaten bruker gjennomg\u00e5ende mye ressurser p\u00e5 ism\u00e5lingen uten at dette n\u00f8dvendigvis resulterer i et godt tilbud for innbyggerne. Ism\u00e5ling er ikke en lovp\u00e5lagt oppgave, men det er et lovp\u00e5lagt ansvar at Bergen Kommune skal s\u00f8rge for blant annet forsvarlig vinterdrift og vedlikehold p\u00e5 veier og gangakser i sentrum. Vurdert opp mot andre oppgaver, ser Bymilj\u00f8etaten det derfor som n\u00f8dvendig \u00e5 avvikle ordningen med ism\u00e5ling. Fagetatens vurdering: Ressursbehov Ordningen med ism\u00e5ling er sv\u00e6rt ressurskrevende og lite forutsigbar, noe som inneb\u00e6rer at andre oppgaver som utf\u00f8res p\u00e5 vinterstid m\u00e5 settes til side. I perioden oktober-mars kan det plutselig komme en kuldeperiode og det m\u00e5 derfor f\u00f8lges n\u00f8ye med p\u00e5 v\u00e6rvarselet. I kuldeperioder utf\u00f8res det m\u00e5linger av istykkelse for \u00e5 vurdere om isen kan merkes farbar. Etter hvert som isen merkes farbar skal usikre parti som innl\u00f8p og utl\u00f8p merkes og etterses regelmessig. Vannene som er merket farbar krever kontinuerlig oppf\u00f8lging for \u00e5 sikre omskilting n\u00e5r istykkelsen minker. Bergen kommune har besluttet at isen skal v\u00e6re kompakt og ha en minimumstykkelse p\u00e5 15 cm over hele isflaten for \u00e5 kunne merkes farbar. Kravet til istykkelse er satt for at en hel barnehage eller skoleklasse skal kunne v\u00e6re p\u00e5 isen samtidig. Den vanligste situasjonen er at vi i Bergen har skiftende temperaturforhold med store svingninger. Noen \u00e5r brukes det store ressurser p\u00e5 m\u00e5ling av vann, uten at en kan merke noen av dem som farbar. M\u00e5linger de tre siste vintersesongene 2021/2022, 2022/2023 og 2023/2024 p\u00e5 de 12 vannene som f\u00f8lges opp viser f\u00f8lgende resultater: \u2022 I 2021/2022 var vinteren mild og ingen vann ble m\u00e5lt. \u2022 I 2022/2023 var det kuldeperioder i desember og mars hvor det ble utf\u00f8rt m\u00e5linger, men ingen vann ble merket som farbar. \u2022 I 2023/2024 var det en kuldeperiode 1. desember til 7. desember hvor det ble utf\u00f8rt m\u00e5linger, men ingen vann ble merket farbar. I januar 2024 var det en lengre kuldeperiode som varte fra 1.januar til 13. januar. I dette tidsrommet ble 11 av 12 vann merket som farbar, men kun i en sv\u00e6rt begrenset periode mellom 05. og 13. januar. Noen av vannene var merket farbar kun en til tre dager f\u00f8r v\u00e6romslaget kom 13. januar. Andre kommuner Bymilj\u00f8etaten har unders\u00f8kt andre kommuner sin praksis for ism\u00e5ling. Det er f\u00e5 kommuner som har opprettholdt en ordning med ism\u00e5ling. Oslo kommune utf\u00f8rer ikke ism\u00e5ling. Det gj\u00f8r heller ikke Trondheim kommune til vanlig, men det ble gjort ett unntak i 2020 da det var s\u00e5 kaldt. Da var det frivillige fra R\u00f8de kors som stod for m\u00e5lingen. B\u00e6rum kommune m\u00e5ler ikke is, men har et isoppsyn knyttet til fjordis. \u00c5lesund kommune m\u00e5ler ikke is. B\u00e5de Stavanger kommune og Sandnes kommune m\u00e5ler is p\u00e5 et begrenset antall vann. I Kinn (Flor\u00f8) kommune m\u00e5ler brannvesenet is. Ask\u00f8y kommune har en tilsvarende ordning der det er Ask\u00f8y Brann og redning som st\u00e5r for tjenesten. Av andre kommuner i Vestland; Voss, Sunnfjord (F\u00f8rde), H\u00f8yanger, M\u00e5l\u00f8y (Kinn), er det ingen som m\u00e5ler is. Bergens n\u00e6rmeste omegnskommuner Alver og \u00d8ygarden opplyser at de ikke m\u00e5ler is, men har informert innbyggerne om at de m\u00e5 m\u00e5le selv og har samtidig informert om egnet fremgangsm\u00e5te. \u00d8ygarden kommune har i 2021 uttalt til media at det er et for stort ansvar for kommunen \u00e5 p\u00e5ta seg oppgaven med m\u00e5ling av is. Iskultur og andre ism\u00e5lingstjenester I stedet for \u00e5 gj\u00f8re egne vurderinger, forventer nok mange i dag at kommunen skal ta ansvar for deres ferdsel i naturen. Dette er etter etatens syn en \u00f8kende trend, som vi ogs\u00e5 ser i andre naturomr\u00e5der, som f.eks. i byfjellene og andre friluftsomr\u00e5der hvor man beveger seg i natur hvor det ikke er spesielt tilrettelagt. Mens erfarne brukere som tursk\u00f8ytere og isfiskere tar med seg sikkerhetsutstyr som for eksempel ispigger, beveger de fleste seg p\u00e5 isen uten andre forholdsregler enn at isen er merket farbar av Bergen Kommune. Bymilj\u00f8etaten har derfor i fagnotatet datert 25.06.2021 (Sak 2021/54427-1) pekt p\u00e5 behovet for at byens innbyggere selv m\u00e5 gj\u00f8re egne vurderinger av sikkerheten \u2013 p\u00e5 samme m\u00e5te som man ellers m\u00e5 gj\u00f8re n\u00e5r man ferdes i naturen. I Bymilj\u00f8etaten sin dialog med n\u00f8detatene er det bred enighet om at det vil v\u00e6re et bedre virkemiddel \u00e5 jobbe med kampanjer for iskultur, enn \u00e5 gjennomf\u00f8re et bredt tilbud om ism\u00e5ling. Etatene b\u00f8r inng\u00e5 et samarbeid om informasjon til publikum og formidle kunnskap om trygg ferdsel p\u00e5 isen. I etatens arbeid med ism\u00e5ling, har vi ogs\u00e5 v\u00e6rt i dialog med Norges vassdrags- og energidirektorat (NVE). NVE tilbyr flere relevante tjenester, blant annet driver de en isvarslingstjeneste p\u00e5 mer generelt niv\u00e5: Isvarsling | Varsom.no. I tillegg har NVE tjenesten iskart.no der hvem som helst kan sende inn isobservasjoner/m\u00e5linger, som tilgjengeliggj\u00f8res fortl\u00f8pende for alle som bruker tjenesten. P\u00e5 samme nettside informerer ogs\u00e5 NVE om \u00abIsskolen\u00bb hvor en kan tilegne seg n\u00f8dvendig kunnskap om is. Ingen av disse tjenestene er like sikker som at det utf\u00f8res konkrete ism\u00e5linger p\u00e5 de aktuelle vannene, men de er godt egnet til \u00e5 gi innbyggerne tips og innsikt, slik at de kan gj\u00f8re egne vurderinger. For fremtidige vintre b\u00f8r kommunen kommunisere mer aktivt ut til innbyggerne om disse NVE-tjenestene. Bymilj\u00f8etaten kan bidra i kommunikasjonen, slik vi allerede gj\u00f8r det n\u00e5r det gjelder f.eks. vinterdrift p\u00e5 kommunale veier og annet. Ism\u00e5ling ved hjelp av frivillige Et representantforslag fremmet 31.01.2024 (Sak 2024/16464-2) peker p\u00e5 muligheten for at frivillige f\u00e5r oppgaven med \u00e5 m\u00e5le isen p\u00e5 vann som kommunen ikke m\u00e5ler. Det foresl\u00e5s at kommunen kan tilby gassm\u00e5lingskurs til f.eks. idrettslag, slik at disse kan m\u00e5le isen i nabolaget sitt. M\u00e5lingene b\u00f8r if\u00f8lge forslaget ogs\u00e5 kunne legges inn i kommunens kartdatabase. Bymilj\u00f8etaten er i utgangspunktet positiv til at f.eks. idrettslag kan utf\u00f8re denne oppgaven p\u00e5 vann som er av interesse for sk\u00f8yteinteresserte i byens mange nabolag, men i svar fra Bymilj\u00f8etaten til Byr\u00e5dsavdeling for byutvikling (Sak 2024/16464-10) pekes det p\u00e5 noen utfordringer knyttet til en slik ordning. Fordi Bymilj\u00f8etaten er en forvaltnings-, drifts- og gjennomf\u00f8ringsorganisasjon, har ikke etaten ressurser til \u00e5 l\u00e6re opp frivillige i ism\u00e5ling. En slik ordning vil dessuten kreve en del administrativt arbeid, noe etaten heller ikke har et opplegg for. P\u00e5 dette grunnlaget kan vi derfor ikke anbefale at Bymilj\u00f8etaten f\u00e5r en rolle i eventuell tilrettelegging for/oppl\u00e6ring av frivillige n\u00e5r det gjelder ism\u00e5ling. Hvis Bergen kommune skal ha en slik ordning, b\u00f8r dette organiseres av en kommunal etat som i dag jobber tett med idrett eller andre frivillige. Et annet moment som Bymilj\u00f8etaten peker p\u00e5 i det samme notatet (Sak 2024/16464-10) er ansvaret kommunen eventuelt tar p\u00e5 seg, dersom kommunen skal tilby oppl\u00e6ring av frivillige ism\u00e5lere. At enkeltpersoner selv gj\u00f8r en vurdering av risiko, er noe folk gj\u00f8r i naturen (og andre steder) hver eneste dag \u2013 p\u00e5 vegne av seg selv og familien. Hvis kommunen g\u00e5r god for en form for sertifiseringsordning, hvor m\u00e5lingene utf\u00f8res av andre, er dette en annen sak. Som utgangspunkt mener Bymilj\u00f8etaten det er viktig at kommunen ikke g\u00e5r inn i slike ordninger, uten at ansvarssp\u00f8rsm\u00e5let utredes n\u00e6rmere. Dette vil ogs\u00e5 ha betydning for den kompetansen som vil kreves for \u00e5 avholde slike kurs, noe kommunen enten m\u00e5 finne internt eller kj\u00f8pe inn. Av samme grunn anbefaler Bymilj\u00f8etaten ikke at resultater av ism\u00e5ling utf\u00f8rt av frivillige ism\u00e5lere meldes inn i kommunens kartlag. Fagetatens anbefaling: \u2022 Ordningen med ism\u00e5ling avvikles. \u2022 Bymilj\u00f8etaten tar, i samarbeid med Bergen brannvesen, ansvar for god informasjon om iskultur p\u00e5 kommunens nettsteder og kanaler p\u00e5 sosiale medier. \u2022 En eventuell oppl\u00e6ring av frivillige b\u00f8r ikke iverksettes f\u00f8r en forsvarlig ansvarsutredning er gjennomf\u00f8rt. Oppl\u00e6ringsordningen b\u00f8r legges til en etat med kompetanse og ressurser knyttet til frivillighetsarbeid. Med hilsen Bymilj\u00f8etaten Tord Honne Holgernes \u2013 Fungerende etatsdirekt\u00f8r Stine Wikholm \u2013 Avdelingsleder drift og vedlikehold Dokumentet er godkjent elektronisk. Kopi: Bymilj\u00f8etaten adm. fellestjenester (Arbeidssted) - Lise Reinertsen "
}