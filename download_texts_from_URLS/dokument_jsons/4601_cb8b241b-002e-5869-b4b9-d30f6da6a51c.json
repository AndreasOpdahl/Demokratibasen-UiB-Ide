{
  "dokument_id": "cb8b241b-002e-5869-b4b9-d30f6da6a51c",
  "doc_type": "case_presentation",
  "kommune": 4601,
  "tittel": "Fana gnr 7 bnr 38 \u00d8vre S\u00e6dalsvegen 257. Klage p\u00e5 avsl\u00e5tt s\u00f8knad om permanent dispensasjon fra rekkef\u00f8lgekrav",
  "url": "https://bergen.kommune.no/politikere-utvalg/api/fil/bk360/11301725/Framstilling-Fana-gnr-7-bnr-38-Ovre-Saedalsvegen-257-Klage-pa-avslatt-soknad-om-permanent-dispensasjon-fra-rekkefolgekrav",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/125959-5 Fana gnr 7 bnr 38 \u00d8vre S\u00e6dalsvegen 257. Klage p\u00e5 avsl\u00e5tt s\u00f8knad om permanent dispensasjon fra rekkef\u00f8lgekrav Hva saken gjelder: Saken gjelder klage over avsl\u00e5tt s\u00f8knad om permanent dispensasjon fra rekkef\u00f8lgekrav til opparbeiding av regulert offentlig vei, i \u00d8vre S\u00e6dalsvegen. Rekkef\u00f8lgekravet hindrer ferdigattest p\u00e5 byggene til Eplekarten Steinerbarnehage og undervisningslokale for Stiftelsen Virksomheten Helgeseter. Det ble gitt avslag p\u00e5 permanent dispensasjon i vedtak datert 26.07.2024. Avslaget er p\u00e5klaget av ansvarlig s\u00f8ker, Byggadministrasjon Harald Bj\u00f8rndal AS v/Ingunn S\u00e6tre den 15.08.2024. Tiltakshaver er Eplekarten Steinerbarnehage og Stiftelsen Virksomheten Helgeseter. I kommuneplanens arealdel (KPA 2018), vedtatt 19.06.2019, er vegarealet vist som \u00f8vrig byggesone, gr\u00f8nnstruktur og LNF-omr\u00e5de. I reguleringsplan for Fana/\u00c5rstad. Del av gnr 7 og 10, \u00d8vre S\u00e6dal (planid: 16870000), vedtatt 2005, er veien vist som \u00f8vrig trafikkomr\u00e5de \u2013 kj\u00f8revei. Det er rekkef\u00f8lgekrav for opparbeiding av \u00d8vre S\u00e6dalsveg (veg 3), som blir gjeldende for Eplekarten Steinerbarnehage og undervisningslokale for Virksomheten Helgeseter. Det er oms\u00f8kt slik dispensasjon. Fagetaten vurderer at i alle fall barnehagen har tilkomst fra den aktuelle veien, og at det ved dispensasjon er n\u00f8dvendig med dispensasjon fra opparbeidelsesplikt etter plan- og bygningsloven kapittel 18, i tillegg til dispensasjon fra reguleringsplan. Det er ikke oms\u00f8kt dispensasjon fra opparbeidelsesplikt. Ansvarlig s\u00f8ker opplyser at det ikke er gjennomf\u00f8rt nabovarsling i tr\u00e5d med pbl. \u00a7 21-3, da man vurderer at naboers interesser i liten grad ber\u00f8res av dispensasjonsforholdet. Bymilj\u00f8etaten har gitt uttale til saken ved flere anledninger, sist 21.12.2023. Da uttalte de at det er flere krav til veier som skal overtas av Bymilj\u00f8etaten, og flere av disse er ikke oppfylt. Dersom det gis permanent dispensasjon vil dette i praksis bety at veien forblir i privat eie, og det m\u00e5 derfor ogs\u00e5 tas stilling til endring av regulert eierform. Klage: Klager ber om at vedtaket blir omgjort, og at det gis permanent dispensasjon. Klager viser til historikken i saken, og bakgrunnen for at kravet ikke er ivaretatt. Det er fors\u00f8kt omregulering, men prosessen ble avsluttet da veien m\u00e5 v\u00e6re offentlig grunnet offentlig parkeringsplass for tilkomst til byfjellene. Klager anf\u00f8rer at det er Bergen kommune som har st\u00f8rst behov for at veien er offentlig, og at det ikke er logikk i at to private akt\u00f8rer, der den ene er en stiftelse og den andre en privat barnehage, skal f\u00e5 rekkef\u00f8lgekrav om opparbeidelse av offentlig vei n\u00e5r denne er kommunens behov. 1 Klager anf\u00f8rer ogs\u00e5 at eiendommen ikke er omfattet av rekkef\u00f8lgekrav i reguleringsplanen, og at det dermed aldri skulle v\u00e6rt stilt rekkef\u00f8lgekrav i tillatelsen. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Fagetaten vurderer at rekkef\u00f8lgebestemmelsene omfatter barnehagen og undervisningsbygget, og at det dermed f\u00f8lger av plan at veien m\u00e5 opparbeides f\u00f8r midlertidig brukstillatelse/ferdigattest. Det er ikke relevant hvem som har mest bruk for veien, da kravet kommer frem av en reguleringsplan som er fattet av kommunens h\u00f8yeste organ. Kostnadene m\u00e5 da tas av den som utl\u00f8ser kravet. I rammetillatelsene til byggene har det v\u00e6rt en forutsetning at veien skal bli opparbeidet, og dette har dermed v\u00e6rt et premiss. Dersom det gis permanent dispensasjon vil man i realiteten endre forutsetningene for gitte rammetillatelser, noe som er sv\u00e6rt uheldig. Fagetaten har ikke g\u00e5tt n\u00e6rmere inn p\u00e5 sp\u00f8rsm\u00e5l om opparbeidelsesplikt etter Plan- og bygningsloven kapittel 18, fordi opparbeidelse uansett f\u00f8lger av rekkef\u00f8lgekrav. I alle fall barnehagen har sin tilkomst fra den aktuelle veien, og i s\u00e5 tilfelle er det krav om dispensasjon fra opparbeidelsesplikten i tillegg til rekkef\u00f8lgekrav i plan. Det vises til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken, og anbefaler at klagen ikke tas til f\u00f8lge. Det vises til fagnotatet, som tiltredes i hovedsak. Bakgrunn for rekkef\u00f8lgekravet Byr\u00e5det vil s\u00e6rlig vise til historikken i omr\u00e5det, og bakgrunnen for at rekkef\u00f8lgekravet ble vedtatt. I plansakens dokument g\u00e5r det frem at naboer \u00f8nsket en omlegging av veien for \u00e5 lede trafikken utenom boligfeltet, og dette var ogs\u00e5 tema for flere klager i etterkant av vedtakelse av planen.1 Det ble ogs\u00e5 fremsatt flertallsmerknad til bystyrebehandlingen, om snarest mulig utbedring av veien til Helgeseter. At det var stort behov for utbedring av veien allerede f\u00f8r utbygging tok til, er dermed noe tiltakshaver burde v\u00e6rt klar over. Rekkef\u00f8lgekravet er ogs\u00e5 tatt inn i rammetillatelsene for byggene, uten at dette er p\u00e5klaget. Byr\u00e5dets vurdering er at bygging av flere bygg p\u00e5 Helgeseter og oppf\u00f8ring av barnehage, der mange barn erfaringsvis blir kj\u00f8rt til og fra, \u00f8ker trafikken p\u00e5 veien og dermed forsterker behovet for utbedring. Byr\u00e5det kan ikke se at det er relevant at kommunen har en parkeringsplass vest for Helgeseter, da det er klart at trafikken fra turg\u00e5ere vil v\u00e6re liten sammenlignet med trafikken som genereres fra drift av Helgeseter og barnehagen. Parkeringsplassen ble for \u00f8vrig etablert f\u00f8r reguleringsplanen ble vedtatt i 2005, med utvidelse godkjent i 2002.2 Byr\u00e5det kan heller ikke se at det er relevant at tiltakshaverne er en privat barnehage og en stiftelse. Arealet er regulert til allmennyttig undervisning (skole, barnehage og bolig), hvilket sier noe om bruken av omr\u00e5det, men ikke hvem som kan eie det. At dagens eiere er en stiftelse og en privat barnehage er dermed ikke relevant, da eiendommene kan overdras til andre eiere som driver innen samme form\u00e5l. 1 Se f.eks. sak 200020541, dok 243 2 Sak 200208494/2 KAHY 2 Offentlig eller privat vei Klager har anf\u00f8rt at det er Bergen kommune som har st\u00f8rst behov for at veien skal v\u00e6re offentlig, og at det ikke er logikk i at private akt\u00f8rer skal f\u00e5 rekkef\u00f8lgekrav om opparbeidelse av offentlig vei. Det har v\u00e6rt fremmet planforslag for endring av veistatus, men denne ble avsluttet da det ikke var \u00f8nskelig \u00e5 endre status til privat vei. Bymilj\u00f8etaten har p\u00e5pekt i sin uttalelse at dispensasjon i praksis vil bety at veien forblir i privat eie. Veien b\u00e5de er viktig for tilkomst og drift av Byfjellene, og den er ogs\u00e5 skolevei for barn som bor p\u00e5 Nattlandsfjellet. Det er dermed ikke \u00f8nskelig at vegstatus endres gjennom en dispensasjonsvurdering. Det er ogs\u00e5 viktig \u00e5 p\u00e5peke at dispensasjon ikke er eneste mulighet for endring av vegstatus. Det er startet planprosess for regulering av massedeponi nord for Helgeseter,3 hvor byplanlegger i Bergen kommune har bedt om at det vurderes \u00e5 inkludere veien i planen. Bymilj\u00f8etaten har ogs\u00e5 bedt om dette i sin uttale, og at vegens status vurderes i samr\u00e5d med dem. Tilbakemelding fra plankonsulent har v\u00e6rt at forslagsstiller motsetter seg \u00e5 inkludere veien i planen. Byr\u00e5det vurderer at en planprosess vil v\u00e6re bedre egnet til \u00e5 vurdere omregulering av veien status enn en dispensasjonssak. Tiltakshaver har ogs\u00e5 mulighet til \u00e5 l\u00f8se saken ved \u00e5 inkludere veien i planprosessen de allerede har startet, uten behov for dispensasjon. Byr\u00e5det kan ikke tilr\u00e5 \u00e5 ta klagen til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak om avslag p\u00e5 permanent dispensasjon datert 26.07.2024 stadfestes. Klagen tas ikke til f\u00f8lge. Dato: 5. november 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 09.10.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 16.08.2024 5. Avslag datert 26.07.2024 6. Uttalelse fra Bymilj\u00f8etaten datert 14.12.2022 og 21.12.2023 7. S\u00f8knad 3 PLAN-2023/17007 3 "
}