{
  "dokument_id": "56a314ad-cb25-5388-9c47-ef5781a2322a",
  "doc_type": "case_presentation",
  "kommune": 4601,
  "tittel": "Fana Gnr. 13,  Bnr. 515 m. fl., Statsminister Michelsens veg, Rekstenbyggene. Stans av planinitiativ",
  "url": "https://bergen.kommune.no/politikere-utvalg/api/fil/bk360/9998417/Framstilling-Fana-Gnr-13-Bnr-515-m-fl-Statsminister-Michelsens-veg-Rekstenbyggene-Stans-av-planinitiativ",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/267510-34 Fana Gnr. 13, Bnr. 515 m. fl., Statsminister Michelsens veg, Rekstenbyggene. Stans av planinitiativ Hva saken gjelder: Saken gjelder Plan- og bygningsetatens avgj\u00f8relse om stans av planinitiativ for et omr\u00e5de ved Statsminister Michelsens veg i Fana bydel. Planomr\u00e5det ligger vest for Rudolf Steinerskolen p\u00e5 Paradis (figur 1 og 2). Figur 1. Planavgrensning i r\u00f8dt. Figur 2. Skr\u00e5foto med planavgrensning i r\u00f8dt. Overordnede f\u00f8ringer Det aktuelle omr\u00e5det er i hovedsak uregulert. I kommuneplanens arealdel (KPA 2018) er omr\u00e5det vist som ytre fortettingssone (sone 3), og omfattes blant annet av hensynssone Kulturmilj\u00f8 Paradis \u2013Brennhaugen. Beskrivelse av planinitiativet Det foresl\u00e5s et nybygg som ligger i bakkant av eksisterende kontorer langs Statsminister Michelsens veg (figur 3). Det er vist en utbygging p\u00e5 ca. 3500 m2 BRA, pluss 1650 m2 under bakken, med en byggeh\u00f8yde opp til kote +34. Intensjonen er \u00e5 kunne tilby nye kontorplasser og et tydelig inngangsparti for bes\u00f8kende til Rekstensamlingene. Figur 3. Foresl\u00e5tt ny bebyggelse 1 Nybygget er foresl\u00e5tt som to volumer \u2013 en base med kontorlokaler over (figur 4). Basen vil strekke seg foran det eksisterende bygget og delvis over eksisterende parkering, og danne atkomstplass i niv\u00e5 med Statsminister Michelsens veg. P\u00e5 samme niv\u00e5 er det tenkt nedkj\u00f8rsel til parkering i underetasje og avlastningsplass for turistbusser. Figur 4. Illustrasjon med ny bebyggelse Planinitiativet forutsetter ikke riving av eksisterende bebyggelse, men deler av parkarealet vil omdisponeres til bebyggelse. Prosess Planinitiativet med anmodning om oppstartsm\u00f8te ble fremmet for Plan- og bygningsetaten den 13.11.2023, og forslagsstiller ble den 23.01.2024 underrettet om at det ikke er anbefalt planoppstart. Anmodning om politisk behandling av saken ble oversendt til Plan- og bygningsetaten av forslagstiller den 16.02.2024. Fagetatens vurdering og anbefaling: Etter Plan- og bygningsetatens (PBE) vurderinger er planinitiativet i konflikt med kulturminner og kulturmilj\u00f8. Det vises til at byggene og parkanlegget er samlet vurdert \u00e5 ha verdi av nasjonal interesse. Det vises her blant annet til at plansak for Rekstenbygget boliger (planID 62790000) ble avsluttet i 2018, hvor hensynet til kulturmilj\u00f8et var et sentralt tema. PBE viser til at \u00e5 bebygge parkarealet \u00f8st p\u00e5 tomten er, i likhet med avsluttet plansak, fortsatt ikke tilr\u00e5delig, noe uttaler fra Byantikvaren og Bymilj\u00f8etaten til orientering om oppstart underbygger. PBE viser til kommuneplanens arealdel (KPA 2018) hvor det er krav om \u00e5 ivareta byens kulturlandskap, og omr\u00e5der med ulike byplangrep, arkitektur og kulturminner. PBE vurderer p\u00e5 dette grunnlag at planinitiativet er i strid med KPA 2018 og anbefaler ikke oppstart av planarbeidet. Forslagsstillers merknader: Forslagsstiller ba i brev datert 16.02.2024 om \u00e5 f\u00e5 planinitiativet lagt frem for politisk avgj\u00f8relse. Det vises i brevet til at planarbeidet har som m\u00e5l \u00e5 etablere et nytt bygg for \u00e5 forbedre kommunikasjonsm\u00f8nster p\u00e5 tomten, danne tydelige inngangssoner til bygninger, skaffe plass til utvendig utstilling av kunst, planlegge nye atkomstveier for fotgjengere og redusere overflateparkering ved \u00e5 flytte den under bakken. Det nye bygget foresl\u00e5s bygget inn i terrenget, for \u00e5 ligge godt i landskapet og unng\u00e5 ruvende volumer, jamf\u00f8r anbefaling gitt av innledende stedsanalyse. 2 Forslagsstiller mener planinitiativet ikke strider mot KPA 2018, at det er rom for utvikling av kulturmilj\u00f8et rundt Rekstenbyggene og at det vil kunne l\u00f8fte hele anlegget og omr\u00e5det p\u00e5 en positiv m\u00e5te. \u00d8konomiske konsekvenser: Behandling av stans av privat planinitiativ har ingen direkte \u00f8konomiske konsekvenser for Bergen kommune. Byr\u00e5dens vurdering og anbefaling/konklusjon: I henhold til plan- og bygningsloven \u00a7 12-8, andre ledd kan kommunen beslutte at et privat planinitiativ skal stoppes dersom kommunen finner at det ikke b\u00f8r f\u00f8re frem. I henhold til samme bestemmelse kan ikke beslutningen p\u00e5klages, men forslagsstiller kan kreve \u00e5 f\u00e5 den forelagt for bystyret (Utvalg for milj\u00f8 og byutvikling) til endelig avgj\u00f8relse. Form\u00e5let med bestemmelsen er \u00e5 redusere un\u00f8dvendig ressursbruk for alle parter n\u00e5r det etter en planfaglig vurdering anses som urealistisk at planinitiativet kan bli vedtatt som endelig plan. Samtidig skal planinitiativ ikke stoppes dersom det er mulig \u00e5 gj\u00f8re justeringer i planarbeidet som \u00f8ker sannsynligheten for at planen vil bli vedtatt. Dersom planinitiativet er i strid med overordnede planer, lokale forskrifter eller nasjonale og regionale interesser, vil det v\u00e6re et mer grunnleggende hinder som forslagsstillerens prosjekt \u00e5penbart ikke vil kunne l\u00f8se. Planomr\u00e5det ligger i et utpreget villastr\u00f8k \u2013 med bygg fra 30-tallet og utover, og med mye hage og gr\u00f8nt i omgivelsene. Rekstenbyggene utgj\u00f8r et unntak til villabebyggelsen i omr\u00e5det. Reksten fikk bygget kontorer og andre bygg, som i dag er utstillingslokaler, i tilknytning til den eksisterende villaen p\u00e5 stedet. Inne p\u00e5 selve planomr\u00e5det er det en blanding av bruk og funksjoner. I Statsminister Michelsens veg 38, Rieber-Mohns veg 2 og Statsminister Michelsens veg 34 og 36 er det i hovedsak kontorer. Stamerbakken 7 er kunstgalleri, og kunstsamlingen g\u00e5r over flere av byggene. I forbindelse med Rekstenbyggene som kulturinstitusjon, er det fire hybler hvor kunststudenter kan overnatte. Byr\u00e5den viser til at den aktuelle tomten ligger flott til i et omr\u00e5de med viktige kulturminner og kulturmilj\u00f8. Fortetting i disse omr\u00e5detypiske villastr\u00f8kene kan v\u00e6re meget utfordrende da utbyggingen kan g\u00e5 p\u00e5 bekostning av det finstemte forholdet mellom hus og hage, tomtestruktur og terreng. Byr\u00e5den mener likevel at det vil kunne gj\u00f8res tilstrekkelig med justeringer i l\u00f8pet av planarbeidet til at planforslaget vil kunne f\u00f8re frem til et positivt vedtak. Byr\u00e5den vil utdype dette under. Alle plansaker inneb\u00e6rer vurderinger der ulike hensyn i ulik grad m\u00e5 vektes opp mot hverandre. Balansering av hensynet til kulturmilj\u00f8 og \u00f8nsket utbygging er en kompleks utfordring i byutviklingen. Dette gjelder s\u00e6rlig i utviklingen av spesielt i kulturhistorisk rike omr\u00e5der som Paradis, som har gjennomg\u00e5tt kraftig fortetting de siste \u00e5rene. Byr\u00e5den er generelt positiv til \u00e5 \u00e5pne for nye initiativ, men mener dette m\u00e5 skje p\u00e5 stedets premisser og i tr\u00e5d med overordnede f\u00f8ringer som KPA 2018 og Bergen kommunes Kulturmilj\u00f8plan. Forslagsstiller \u00f8nsker \u00e5 fortsette den lange utviklingen av dette omr\u00e5det til kulturform\u00e5l. Nybygg og anlegg skal binde sammen kulturmilj\u00f8et, sikre de beste vilk\u00e5r for ivaretakelse av eksisterende bygg i en helhet for fremtiden. I planinitiativet legges det vekt p\u00e5 \u00e5 forbedre kommunikasjonsm\u00f8nsteret p\u00e5 tomten, danne tydelige inngangssoner, skaffe plass til utvendig utstilling av kunst, planlegge nye atkomstveier for fotgjengere og redusere overflateparkering ved \u00e5 flytte den under bakken. Byr\u00e5den vurderer dette som gode m\u00e5lsettinger i planarbeidet. Byr\u00e5den anser at planinitiativet innehar flere gode elementer, men peker p\u00e5 at viste skisseprosjekt virker noe ruvende og lite stedstilpasset. Byr\u00e5den mener det m\u00e5 legges st\u00f8rre 3 vekt p\u00e5 kulturhistorisk og stedstilpasset arkitektur i det nye byggeprosjektet som ivaretar omr\u00e5dets s\u00e6rpreg. Det eksisterende bygningsmilj\u00f8et skal v\u00e6re f\u00f8rende for valg av form, materialitet og farge for \u00e5 fremheve og videref\u00f8re identiteten og kvalitetene i omr\u00e5det. Byr\u00e5den viser til at villabebyggelsen p\u00e5 Paradis er godt tilpasset et kupert terreng. Planinitiativet legger opp til \u00e5 endre tomtens topografi, men har som m\u00e5l \u00e5 utnytte h\u00f8ydeforskjellene i terrenget til \u00e5 gj\u00f8re det mindre fremtredende i omgivelsene. Byr\u00e5den mener det vil v\u00e6re sv\u00e6rt viktig at ny bebyggelse og tilh\u00f8rende utomhusanlegg f\u00e5r en god terrengtilpasning. Byr\u00e5den peker p\u00e5 at planprosessen m\u00e5 avklare behovet for \u00e5 redusere anlegget under bakken, og sikre tilstrekkelig med avb\u00f8tende tiltak. Prosjektet inneb\u00e6rer at deler av parkanlegget blir omdisponert til bebyggelse. Byantikvaren peker p\u00e5 at parkanlegget er en viktig del av skipsreder Rekstens anlegg, og stiller seg negativ til at dette blir bebygget. Byr\u00e5den ser at parkanlegget har stor verdi for det helhetlige kulturmilj\u00f8et, og anser det som uheldig at parkanlegget reduseres som f\u00f8lge av planforslaget. Byr\u00e5den har likevel vurdert at det gjennom et planarbeid vil v\u00e6re mulig \u00e5 finne gode l\u00f8sninger for hvordan et nytt prosjekt kan innpasses eksisterende strukturer, og bidra med nye kvaliteter. Byr\u00e5den forutsetter at de h\u00f8ye ambisjonene vist i planinitiativet sikes i planforslaget, s\u00e6rlig at \u00abGangveiene og plenene, bebygges med et anlegg som gir st\u00f8rre grad av tilgjengelighet for opplevelse av hele anlegget. Det skal f\u00e5 et tydelig gr\u00f8ntpreg, og invitere allmenheten inn til \u00e5 oppleve kulturmilj\u00f8et og anlegget\u00bb. P\u00e5 dette vis mener byr\u00e5den at planinitiativet kan gi omr\u00e5det gode kvaliteter som i st\u00f8rre grad enn i dag vil v\u00e6re tilgjengelig for allmennheten. Konklusjon: Etter byr\u00e5dets vurdering er vilk\u00e5rene for \u00e5 stoppe planinitiativet ikke oppfylt ved at det er sannsynlig at en planprosess vil kunne f\u00f8re frem til et bedre tilpasset forslag. Dette forutsetter imidlertid fleksibilitet fra forslagstillers side, god dialog med kulturminnemyndighetene, samt at f\u00f8ringene fra saksframlegget legges til grunn i det videre planarbeidet. Vedtakskompetanse: I henhold til bystyresak 378/20 \u00a7 18 har byr\u00e5det fullmakter til \u00e5 ut\u00f8ve myndighet innenfor fagomr\u00e5dene klima, milj\u00f8, byggesak og byutvikling med utgangspunkt i Plan- og bygningsloven og annet relevant lovverk. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Med hjemmel i plan- og bygningsloven \u00a7 12-8, 2. ledd \u00e5pnes det opp for oppstart av planarbeid for Fana Gnr. 13, Bnr. 515 m. fl., Statsminister Michelsens veg, Rekstenbyggene, p\u00e5 de vilk\u00e5r som fremg\u00e5r av saksfremstillingen. Dato: 21. mai 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Planinitiativ stoppet, datert 23.02.2024 med f\u00f8lgende vedlegg: Merknad til stoppet planinitiativ Stoppet planinitiativ Planinitiativ Rekstenbyggene 07.11.2023 Illustrasjoner av skisseprosjekt 4 "
}