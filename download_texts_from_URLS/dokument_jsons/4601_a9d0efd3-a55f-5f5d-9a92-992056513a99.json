{
  "dokument_id": "a9d0efd3-a55f-5f5d-9a92-992056513a99",
  "doc_type": "case_attachment",
  "kommune": 4601,
  "tittel": "Fagnotat. dater 25.01.2024 ",
  "url": "https://bergen.kommune.no/politikere-utvalg/api/fil/bk360/9685231/Fagnotat-dater-25-01-2024-",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2023/260475-9 (Arbeidssted) Saksbehandler: Kirsti Isdal Dato: 25. januar 2024 Fra Bymilj\u00f8etaten Fagnotat. Innbyggerforslag mot matingsforbud av fugler i Bergen. Hva saken gjelder: I juni 2023 vedtok bystyret forskrift om forbud mot mating av vilt i Bergen. I den politiske behandlingen ble en unntaksbestemmelse som ville tillate begrenset mating ved Lille Lungeg\u00e5rdsvann tatt ut av forskriften. Innbyggerforslaget \u00abKampanje mot matingsforbud av fugler i Bergen\u00bb vil at forskriften skal opp til ny behandling hos bystyret, og de ber om at det inntas et unntak for mating i forskriftens virkeomr\u00e5de. Bymilj\u00f8etaten mottok en bestilling fra Byr\u00e5dsavdeling for byutvikling den 4. januar 2024 om \u00e5 lage et fagnotat som tar stilling til innbyggerforslaget \u00abKampanje mot matingsforbud av fugler i Bergen\u00bb. Frist for leveranse er 31. januar 2024. Fagetatens vurdering: Forskriften om forbud mot mating av vilt i Bergen har fulgt en ordin\u00e6r forskriftsprosess, og det er politisk vedtatt \u00e5 stryke det foresl\u00e5tte unntaket om begrenset mating av fugl ved Lille Lungeg\u00e5rdsvann. Skal forskriften endres eller oppheves, m\u00e5 den igjennom samme ordin\u00e6re forskriftsprosess, som ogs\u00e5 inkluderer at den m\u00e5 sendes ut p\u00e5 h\u00f8ring jf. forvaltningsloven \u00a7 37. Bymilj\u00f8etaten er ikke bekymret for duebestanden i omr\u00e5det hvor mating er forbudt. Vi \u00f8nsker ikke \u00e5 \u00e5pne for at det gis store mengder mat, men anbefaler fortsatt at det gis mulighet for begrenset mating av fugl som gj\u00f8r Lille Lungeg\u00e5rdsvann attraktivt for bes\u00f8k fra trekkende fugl, samt som en helsefremmende aktivitet for mennesker. Med hensyn til forskning er det ogs\u00e5 viktig at ringmerking av fugler fortsatt kan foreg\u00e5 ved Lille Lungeg\u00e5rdsvann, og at dette kan gjennomf\u00f8res uten \u00e5 bryte forbudet mot mating. Bymilj\u00f8etaten st\u00e5r fortsatt ved sin anbefaling om \u00e5 ta inn en unntaksbestemmelse for begrenset mating ved Lille Lungeg\u00e5rdsvann, enten formulert som et generelt unntak, eller i alle fall som et unntak i forsknings\u00f8yemed. Fagetatens anbefaling: Bymilj\u00f8etaten anbefaler at bystyret bestiller en revidering av forskriften, slik at forslag til endringer av forskriften kan utarbeides og sendes p\u00e5 h\u00f8ring i tr\u00e5d med forvaltningsloven \u00a7 37. Lise Reinertsen Kristin Madsen Klokkeide Etatsdirekt\u00f8r Fungerende avdelingsleder Dokumentet er godkjent elektronisk Saksutredning 1. Om tilstanden til byduene i Bergen sentrum \u00abKampanje mot matingsforbud i Bergen\u00bb mener at duene i Bergen sentrum sulter, og er avmagrede. De skriver at byduer er stasjon\u00e6re, og at de stort sett holder seg innenfor sitt oppvekstomr\u00e5de, noe kampanjen mener forklarer hvorfor s\u00e5 mange duer innenfor sonen med totalforbud mot mating er blitt magre. Duer er stasjon\u00e6re, men Bymilj\u00f8etaten mener at omr\u00e5debruken ikke er s\u00e5 snever som det gis inntrykk av i \u00abKampanjen mot fuglemating\u00bb. Duene som s\u00f8ker mat ved Lille Lungeg\u00e5rdsvann vil s\u00f8ke mat utenfor denne sonen, n\u00e5r tilgangen p\u00e5 mat ved vannet avtar eller fjernes. Dette vil kunne v\u00e6re positivt for duene, med hensyn til \u00e5 redusere tetthet, stress, smittefare og konkurranse i bestanden. N\u00e5r det gjelder andre arter vil de i st\u00f8rre grad bes\u00f8ke andre plasser der de finner mat. Byduer er en art med h\u00f8y reproduksjonsevne. Viktige begrensende bestandsvekstfaktorer er n\u00e6ringstilgang og hvile- og hekkeplasser. Ved \u00f8kt tilgang p\u00e5 n\u00e6ring vil ogs\u00e5 \u00f8kt overlevelse medf\u00f8re en unaturlig stor bestand. En for stor bestand bidrar til redusert kondisjon hos individene i bestanden. Om det er tilfelle at duene observert i sentrum er i d\u00e5rlig form er det en indikasjon p\u00e5, og st\u00f8tter beskrivelsen av, en bestand med for h\u00f8y tetthet og stor konkurranse ift. tilgjengelige ressurser som hvile- og hekkeplasser. Med mindre mattilgang kan vi ikke se bort fra at enkeltindivid av duer ikke vil klare seg, men duebestanden som helhet vil p\u00e5 sikt oppn\u00e5 bedre dyrevelferd med en bedre tilpasset naturlig st\u00f8rrelse med lavere tetthet. I utgangspunktet er det ikke \u00f8nskelig \u00e5 ha bestander av vilt som er avhengig av ekstra tilf\u00f8rsel av n\u00e6ring for \u00e5 overleve. I kommunens forvaltning av viltet, prioriteres i utgangspunktet bestandsniv\u00e5et. Bymilj\u00f8etatens parkdrift har daglig oppsyn av parkomr\u00e5dene ved Lille Lungeg\u00e5rdsvann. Etter innf\u00f8ring av matingsforbudet er det ikke registrert h\u00f8yere d\u00f8delighet blant duer innenfor forbudssonen ved Lille Lungeg\u00e5rdsvann, sammenlignet med registreringer tidligere \u00e5r. Tvert imot har det v\u00e6rt en nedgang. Dette kan indikere at duene delvis har flyttet seg ut av omr\u00e5det hvor mating av vilt er forbudt. 2. Unntak for begrenset mating ved Lille Lungeg\u00e5rdsvann. Kampanjen mener at \u00abDet har blitt gjort en stor feil ved \u00e5 ikke lytte til fagfolkene og Bymilj\u00f8etaten ved \u00e5 innf\u00f8re et totalforbud. Sone for fuglemating m\u00e5 innf\u00f8res med umiddelbar virkning\u00bb. Bymilj\u00f8etaten foreslo opprinnelig at det skulle v\u00e6re tillatt med \u00abbegrenset mating\u00bb av fugl ved steintrappene ved Lille Lungeg\u00e5rdsvann. I fagnotatet fra februar 2023 skrev etaten f\u00f8lgende: \u00abEn unntaksbestemmelse som \u00e5pner for begrenset mating p\u00e5 et avgrenset omr\u00e5de vil v\u00e6re sentralt \u00e5 inkludere i forskriften, og Bymilj\u00f8etaten vil sterkt anbefale at dette tas inn i forskriften.\u00bb Begrenset mating var foresl\u00e5tt definert slik i forskriften som bystyret behandlet 21. juni 2023: Begrenset mating: n\u00e5r animalsk eller vegetabilsk materiale gis direkte til vilt gradvis i sm\u00e5 mengder som konsumeres av viltet umiddelbart mens man er tilstede. Selve unntaksbestemmelsen var foresl\u00e5tt slik: \u00a7 5 Unntak for begrenset mating av fugl Det er tillatt med begrenset mating av fugler p\u00e5 et avmerket omr\u00e5de p\u00e5 Festplassen ved Lille lungeg\u00e5rdvann. Den begrensede matingen skal ikke medf\u00f8re tilgrising. Den som legger ut maten m\u00e5 s\u00f8rge for at matrester fjernes. Kampanjen mot matingsforbud mener det m\u00e5 opprettes et omr\u00e5de innenfor forskriftens virkeomr\u00e5de der mating er tillatt. Generelt unntak Bymilj\u00f8etaten anbefalte \u00e5 ta inn et generelt unntak for begrenset mating ved Lille Lungeg\u00e5rdsvann i forskriften. Begrunnelsen for dette unntaket var b\u00e5de p\u00e5 grunn av at omr\u00e5det er en etablert fuglelokalitet som f\u00e5r bes\u00f8k av en stor variasjon av fugler, at omr\u00e5det benyttes til ringmerking av fugl, og at innbyggernes \u00f8nske om rekreasjon blir ivaretatt. Bymilj\u00f8etaten \u00f8nsker ikke \u00e5 \u00e5pne for at det gis store mengder mat, men anbefaler fortsatt at det gis mulighet for begrenset mating av fugl som gj\u00f8r Lille Lungeg\u00e5rdsvann attraktivt for bes\u00f8k fra trekkende fugl, samt som en helsefremmende aktivitet for mennesker. Mer om ringmerking av fugler \u2013 unntak i forsknings\u00f8yemed I fagnotatet fra februar 2023 skrev Bymilj\u00f8etaten at Lille Lungeg\u00e5rdsvann ogs\u00e5 er en viktig lokalitet for organisasjonen Bird Life sitt arbeid med blant annet ringmerking av fugler. Ringmerkingen gir viktig kunnskapsgrunnlag ikke bare for kommunen, men ogs\u00e5 nasjonalt og internasjonalt. Det har v\u00e6rt ringmerket i omr\u00e5det ved Festplassen i en \u00e5rrekke, noe som har gitt gode datarekker for arbeidet som gj\u00f8res med trekkfugl. Dersom ringmerkingen av fugler medf\u00f8rer utlegging av lokkemat i forbindelse med innfangning, vil ringmerkingen foreg\u00e5 i strid med det lokale forbudet mot mating av vilt i Bergen kommune slik forskriften foreligger n\u00e5. \u00c5 miste dette omr\u00e5det som ringmerkingslokalitet vil v\u00e6re et tap for videre studier. Dette blant annet som f\u00f8lge av de lange tidsrekkene som er samlet her, og spesifikk informasjon om de individene og artene som spesielt bes\u00f8ker omr\u00e5det rundt Lille Lungeg\u00e5rdsvann. Dersom lokkemat i forbindelse med ringmerking av fugler skal v\u00e6re unntatt fra forbudet i forskriftens \u00a7 4, m\u00e5 det tas inn en unntaksbestemmelse i den lokale forskriften som tillater dette. Bymilj\u00f8etaten hadde i det opprinnelige forskriftsforslaget som sagt inntatt en generell unntaksbestemmelse om begrenset mating av fugl ved Lille Lungeg\u00e5rdsvann, blant annet med hensyn til ringmerkingsaktiviteten. Bymilj\u00f8etaten anbefaler at det i det minste m\u00e5 v\u00e6re en unntaksbestemmelse for begrenset mating av fugl ved Lille Lungeg\u00e5rdsvann i forsknings\u00f8yemed. 3. Konklusjon Bymilj\u00f8etaten mener at det fortsatt er n\u00f8dvendig \u00e5 innta et unntak for begrenset mating av fugler ved Lille Lungeg\u00e5rdsvann. Dersom forskriften skal endres er det n\u00f8dvending at bystyret bestiller en revidering av forskriften, slik at forslag til nye bestemmelser kan utredes og sendes p\u00e5 h\u00f8ring i tr\u00e5d med forvaltningsloven \u00a7 37. "
}