{
  "dokument_id": "312fc3dc-da87-5721-93b8-a4385eca2649",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Marte Teigen (R), Sunniva Andresdottir Vik (R) og Mailiss Solheim-\u00c5kerblom (R) om 6-timersdag i kommunale barnehager",
  "url": "https://bergen.kommune.no/politikere-utvalg/api/fil/bk360/12006521/Svar-pa-representantforslag-fra-Marte-Teigen-R-Sunniva-Andresdottir-Vik-R-og-Mailiss-Solheim-Akerblom-R-om-6-timersdag-i-kommunale-barnehager",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/151103-7 Saksbehandler: Janne Kristoffersen Fra Dato: 26. februar 2025 Byr\u00e5d for barnehage og skole Svar p\u00e5 representantforslag fra Marte Teigen (R), Sunniva Andresdottir Vik (R) og Mailiss Solheim-\u00c5kerblom (R) om 6- timersdag i kommunale barnehager Forretningsutvalget har i m\u00f8te 15.oktober 2024 i sak 332/24 fattet f\u00f8lgende vedtak: 1. Representantforslag fra Marte Teigen (R), Sunniva Andresdottir Vik (R) og Mailiss Solheim-\u00c5kerblom (R) om 6-timersdag i kommunale barnehager oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 26.3.2025. 3. Utvalg for barnehage, skole og idrett avgir innstilling i saken. Representantene Marte Teigen (R), Sunniva Andresdottir Vik (R) og Mailiss Solheim- \u00c5kerblom (R) har fremmet f\u00f8lgende representantforslag: H\u00f8sten 2023 gjennomf\u00f8rte Bergen kommune et forprosjekt til pr\u00f8veprosjekt med 6- timersdag i et utvalg av kommunens barnehager. Dette fors\u00f8ket kom som et resultat av R\u00f8dts gjennomslag i budsjettet for 2022, der det ble satt av penger til \u00e5 planlegge et pr\u00f8veprosjekt med 6-timersdag. Forslagsstillerne mener det er sv\u00e6rt synd at det ikke var politisk flertall i bystyret etter valget til \u00e5 fortsette med dette og sette i gang et mer omfattende pr\u00f8veprosjekt. I barnehagene som deltok, var det fagarbeiderne som fikk pr\u00f8ve ut redusert arbeidstid. Barnehagene valgte selv om de ville pr\u00f8ve ut 6-timersdag eller 4-dagersuke. M\u00e5let med prosjektet var \u00e5 redusere arbeidsbelastningen for ansatte i kommunale sliteryrker. Vi vet at det \u00e5 jobbe i barnehage kan v\u00e6re belastende, og vi vet at de f\u00e6rreste som jobber i barnehage klarer \u00e5 st\u00e5 i yrket til pensjonsalder. Barnehagene i kommunen har ogs\u00e5 et sv\u00e6rt h\u00f8yt sykefrav\u00e6r, og alle tiltak for \u00e5 redusere dette burde v\u00e6re en prioritet. Ved \u00e5rsskiftet 23/24 ble forprosjektet avsluttet, og som vi vet ble det ikke satt av penger til \u00e5 fortsette denne ordningen i budsjettet for 2024. Dette til stor skuffelse for de ansatte som hadde f\u00e5tt oppleve effekten av reduksjon i arbeidsbelastningen. Situasjonen h\u00f8sten 2024 er at det lenge har v\u00e6rt ropt varsku om en bemanningskrise i barnehagene. Likevel har byr\u00e5det sendt marsjordre til barnehagestyrerne om \u00e5 kutte i budsjettene, og vikarbruk er det eneste stedet barnehagene har mulighet til \u00e5 kutte. Dette har f\u00f8rt til en katastrofal sirkel av underbemanning og enda mer slitasje p\u00e5 de ansatte som er p\u00e5 jobb. Eneste l\u00f8sning for \u00e5 f\u00e5 ned sykefrav\u00e6ret i barnehagene er \u00e5 redusere arbeidsbelastningen og \u00f8ke bemanningen. Forslagsstillerne mener at 6-timersdag er et tiltak som vil bidra til dette. Derfor mener forslagsstillerne at det er p\u00e5 tide \u00e5 innf\u00f8re selve pr\u00f8veprosjektet som forprosjektet skulle bane vei for. Forslag til vedtak: 1. Bystyret ber byr\u00e5det legge frem en sak om resultatene av forprosjektet med 6- timersdag i utvalgte barnehager. 2. Bystyret ber byr\u00e5det legge frem en sak om hvordan et 2-\u00e5rig pr\u00f8veprosjekt med 6- timersdag i kommunale barnehager kan gjennomf\u00f8res. Byr\u00e5dets vurdering av representantforslaget Kostnadsberegningene viser at et pilotprosjekt slik representantene foresl\u00e5r, vil kreve betydelige midler. Det er beregnet en totalkostnad for et pilotprosjekt over to \u00e5r p\u00e5 om lag 31,7 millioner kroner, inkludert forventet effekt p\u00e5 driftstilskuddet til private barnehager og prisvekst. En permanent ordning i barnehagene med sekstimersdag, inkludert \u00f8kt tilskudd til de private, vil koste Bergen kommune rundt 569 millioner \u00e5rlig. Bergen kommune har ikke handlingsrom til \u00e5 prioritere et pr\u00f8veprosjekt i det som m\u00e5 betegnes som en alvorlig \u00f8konomisk situasjon. Gitt de stramme \u00f8konomiske rammene i kommunen og usikkerhet knyttet til langtidseffekter av et slikt prosjekt, vurderes det som uforsvarlig \u00e5 igangsette et pr\u00f8veprosjekt p\u00e5 n\u00e5v\u00e6rende tidspunkt. Erfaringer fra prosjekt med sekstimersdag For \u00e5 besvare representantforslaget viser byr\u00e5det til erfaringer fra Bergen kommunes forprosjekt i 2023, samt p\u00e5g\u00e5ende fors\u00f8ksprosjekter i Oslo og Stavanger som unders\u00f8ker effektene av redusert arbeidstid. Fra disse prosjektene foreligger det underveisrapporter med noen midlertidige funn. H\u00f8sten 2025 vil de endelige resultatene fra f\u00f8lgeforskningen i Stavanger og Oslo foreligge. I byr\u00e5dets vurdering inkluderes b\u00e5de sekstimersdag og firedagers arbeidsuke, da det finnes begrenset erfaring med sekstimersdag alene. Forprosjekt \u2013 pr\u00f8veprosjekt med sekstimersdag i Bergen H\u00f8sten 2023 gjennomf\u00f8rte Bergen kommune et 4,5 m\u00e5neders forprosjekt for \u00e5 unders\u00f8ke hvordan en 30-timers arbeidsuke kunne fungere i praksis. M\u00e5let var \u00e5 utvikle en struktur som gjorde det mulig for assistenter og fagarbeidere i barnehager \u00e5 jobbe enten seks timer per dag med full l\u00f8nn eller ha en firedagers arbeidsuke, uten at det gikk ut over kvaliteten eller voksentettheten. I tillegg \u00f8nsket man \u00e5 unders\u00f8ke om tiltaket kunne ha en positiv effekt p\u00e5 sykefrav\u00e6ret i de deltakende barnehagene. Prosjektet hadde en totalramme p\u00e5 to millioner kroner. For \u00e5 delta i forprosjektet m\u00e5tte barnehagene oppfylle visse kriterier: h\u00f8yt sykefrav\u00e6r, gjennomf\u00f8rte dr\u00f8ftinger med tillitsvalgte, og de ansatte m\u00e5tte v\u00e6re innforst\u00e5tt med at de skulle tilbake til det ordin\u00e6re vaktsystemet etter prosjektets avslutning. Ti barnehager s\u00f8kte om deltakelse, og fire ble valgt ut. I mai 2023 ble en prosjektleder ansatt for \u00e5 planlegge, rekruttere og lede innf\u00f8ringen av redusert arbeidstid. Prosjektet hadde en tydelig struktur med prosjekteier, prosjektgruppe og referansegruppe. Det ble ogs\u00e5 etablert et samarbeid med HR-bemanning, som prioriterte vikarer til de deltakende barnehagene for \u00e5 sikre stabil drift. De deltakende barnehagene kunne velge mellom to modeller for en 30-timers arbeidsuke: enten en sekstimers arbeidsdag eller en firedagers arbeidsuke. Implementeringen varierte, og \u00e9n barnehage testet begge modeller. Totalt deltok fire barnehager, hvor 13 ansatte pr\u00f8vde firedagers uke, og 18 ansatte pr\u00f8vde sekstimers dag. Den reduserte arbeidstiden gjaldt kun assistenter samt barne- og ungdomsarbeidere. I rapporten om forprosjektet vises det til - at bemanningsnormen og barnehagenes kvalitet i stor grad ble ivaretatt i perioden prosjektet varte - at det ble noe lavere sykefrav\u00e6r i enkelte av barnehagene, hvor de som bemannet opp f\u00f8r prosjektstart rapporterte et betydelig lavere sykefrav\u00e6r og f\u00e6rre utfordringer med frav\u00e6r generelt - positive tilbakemeldinger fra ansatte p\u00e5 prosjektet Samtidig pekes det p\u00e5 at for \u00e5 lykkes med sekstimersdagen er det enkelte forutsetninger som er avgj\u00f8rende, s\u00e6rlig tilgang p\u00e5 faste og kjente vikarer samt tilstrekkelig bemanning. Knapphet p\u00e5 vikarer kombinert med h\u00f8yt sykefrav\u00e6r gjorde barnehagene avhengige av stabile ressurser for styrket bemanning. Erfaringene fra prosjektet viste at dette kunne v\u00e6re en utfordring. Det viste seg \u00e5 v\u00e6re en fordel \u00e5 bemanne opp i forkant av forprosjektet. N\u00e5r organiseringen fungerte godt, opplevde personalet bedre flyt i arbeidet. Samtidig oppsto enkelte utfordringer \u2013 en barnehage m\u00e5tte tidvis trekke tilbake redusert arbeidstid p\u00e5 grunn av mangel p\u00e5 vikarer og faste ansatte. Til tross for disse utfordringene viser fors\u00f8ket at b\u00e5de redusert arbeidsdag og redusert arbeidsuke kan fungere i praksis. I rapporten fra forprosjektet anbefales det at alle ansatte, ogs\u00e5 barnehagel\u00e6rerne, b\u00f8r ha redusert arbeidstid. Organisering og forel\u00f8pige resultater fra p\u00e5g\u00e5ende prosjekt med 30-timers arbeidsuke i Oslo og Stavanger I Stavanger og Oslo p\u00e5g\u00e5r et pr\u00f8veprosjekt med en 30-timers arbeidsuke, som startet h\u00f8sten 2023 og varer til sommeren 2025. I prosjektet reduseres arbeidstiden fra 37,5 til 30 timer per uke. I Oslo har de ansatte en sekstimers arbeidsdag, og hver avdeling har f\u00e5tt \u00e9n ekstra medarbeider gjennom hele uken. I Stavanger jobber de ansatte en firedagers arbeidsuke, med vikarer som dekker fridagene. Begge barnehagene har fire avdelinger. Ramb\u00f8ll Management Consulting gjennomf\u00f8rer f\u00f8lgeforskning for \u00e5 kartlegge endringer etter innf\u00f8ringen av redusert arbeidstid. Form\u00e5let med f\u00f8lgeforskningen er \u00e5 unders\u00f8ke hvordan redusert arbeidstid p\u00e5virker barnehagenes arbeidsmilj\u00f8, tjenestekvalitet og de \u00f8konomiske konsekvensene ved innf\u00f8ring av redusert arbeidstid. Datainnsamling gj\u00f8res i barnehagen i tre omganger. Metodene som brukes er observasjon av sm\u00e5 barn og trivselsunders\u00f8kelse p\u00e5 Ipad for de eldre barna. Foreldrene f\u00f8lges opp med gruppeintervju, ansatte med intervju og SMS unders\u00f8kelse. Ramb\u00f8ll la frem sin midtveisrapport fra prosjektene i Stavanger og Oslo h\u00f8sten 2024: \u00abF\u00f8lgeforskning om redusert arbeidstid i barnehagen\u00bb. De forel\u00f8pige funnene er i stor grad basert p\u00e5 sammenligning mellom pilot- og kontrollbarnehager. Funnene fra midtveism\u00e5lingen viser at ansatte i barnehagene med redusert arbeidstid: - opplever \u00e5 ha mer overskudd b\u00e5de p\u00e5 fritiden og p\u00e5 jobb - opplever \u00e5 ha mer tid med barna og barna opplever at de ansatte i st\u00f8rre grad er med p\u00e5 leken - opplever \u00e5 v\u00e6re mer tilstede n\u00e5r de er p\u00e5 jobb - opplever f\u00e6rre belastende situasjoner - opplever en lavere negativ helsebelastning enn ansatte i kontrollbarnehagene I midtveisrapporten til Ramb\u00f8ll pkt. 1.3 uttrykkes det at redusert arbeidstid kan bidra til reduksjon av sykefrav\u00e6ret p\u00e5 sikt: \u00abH\u00f8ye emosjonelle krav og helsebelastning over tid vil kunne bidra til \u00e5 \u00f8ke sykefrav\u00e6ret (Stami). Ettersom ansatte i pilotbarnehagene opplever mindre negativ helsebelastning enn ansatte i kontrollbarnehagene, kan det bety at redusert arbeidstid kan bidra til \u00e5 redusere sykefrav\u00e6ret p\u00e5 lengre sikt. Det vil vi kunne si mer sikkert i sluttm\u00e5lingen i 2025\u00bb. Ramb\u00f8ll viser til at det er for tidlig \u00e5 konkludere mht. funn og resultater. Endelig rapport fra f\u00f8lgeforskningen er planlagt h\u00f8sten 2025 og vil kunne gi bedre kunnskap om f\u00f8lgene av \u00e5 innf\u00f8re redusert arbeidsuke i barnehagene. FAFO-rapport: Fors\u00f8k med sekstimers dag I FAFO-rapporten fra 2006 gjennomg\u00e5s fors\u00f8k med redusert arbeidstid, s\u00e6rlig innen industri, helse- og omsorgssektoren, samt kommunale tjenester p\u00e5 1990- og tidlig 2000-tall. Fors\u00f8kene viste at ansatte generelt var forn\u00f8yde med kortere arbeidstid. Imidlertid er det ikke dokumentert sikre sammenhenger mellom 6-timersdag og redusert sykefrav\u00e6r. Dette gjelder fors\u00f8kene i Stockholm, Oslo og Kiruna kommuner. I tillegg var det ingen tydelig effekt p\u00e5 helse. Fordi mange av fors\u00f8kene var sm\u00e5 og kortvarige, er det vanskelig \u00e5 trekke sikre konklusjoner om langsiktige effekter. Oslo-unders\u00f8kelsen viste at blant ansatte i fors\u00f8ksgruppen ville rundt halvparten valgt en annen form for arbeidsforkortelse. Kostnader ved \u00e5 gjennomf\u00f8re et pr\u00f8veprosjekt Basert p\u00e5 erfaringene fra Bergen og de p\u00e5g\u00e5ende fors\u00f8ksprosjektene i Oslo og Stavanger er det under skissert kostnader ved \u00e5 gjennomf\u00f8re et pilotprosjekt med redusert arbeidsuke. For \u00e5 f\u00e5 sikre data fra en pilot b\u00f8r et pilotprosjekt gjennomf\u00f8res i minimum ett \u00e5r, hvor b\u00e5de sekstimers dag og firedagers arbeidsuke testes ut. Alle ansatte p\u00e5 avdelingene, inkludert barnehagel\u00e6rerne, b\u00f8r v\u00e6re med i prosjektet, i minimum to barnehager. Nedenfor vises et estimat for kostnadene ved et pr\u00f8veprosjekt i Bergen kommune, der to barnehager deltar: \u00e9n med sekstimers arbeidsdag for de ansatte og \u00e9n med firedagers arbeidsuke. I tillegg vil kommunen m\u00e5tte kompensere private barnehager etterskuddsvis som f\u00f8lge av prosjektet. Kostnader for ett \u00e5r med fors\u00f8k i to barnehager: Kostnad 6 timers dag i to 4 avdelings barnehager En barnehage skal g\u00e5 4 dagers uke. Den andre skal ha 6 timers dag. 4 dagers uke 6 timers dag Ekstra \u00e5rsverk 2,4 4 Snittl\u00f8nn pr \u00e5rsverk 570 000 570 000 Snittl\u00f8nn inkl sos.utg. 764 199 764 199 Sum l\u00f8nnskostnad 1 834 000 3 057 000 Utgifter ansatte 140 000 Sum begge barnehager i 2025: 5 031 000 Tilskudd til de private barnehagene i 2027: 8 552 700 Samlet kostnad: 13 583 700 Alle ansatte arbeider 30 timers uke og har 100% l\u00f8nn 4 dager uke Behov Behov \u00e5rsverk \u00e5rsverk pr pr barnehage 4 Mandag Tirsdag Onsdag Torsdag Fredag avd. avd. Bemanning 3 3 3 3 3 Fast 2 2 2 3 3 Ekstra bemanning 1 1 1 0 0 0,6 2,4 6 timer dag Behov \u00e5rsverk pr barnehage 4 Mandag Tirsdag Onsdag Torsdag Fredag Behov \u00e5rsverk avd. Fast 3 3 3 3 3 Ekstra bemanning 1 1 1 1 1 1 4 Beregningene viser at de skisserte modellene, basert p\u00e5 de systematiske fors\u00f8kene i Oslo og Stavanger, inkludert \u00f8kt tilskudd til private barnehager, vil koste om lag 13,6 millioner kroner. I tillegg kommer f\u00f8lgeforskning som kan ansl\u00e5s til \u00e5 koste 1,5 millioner kroner. Beregningene viser at kostnader for et \u00e5rs pilotfors\u00f8k med f\u00f8lgeforskning blir p\u00e5 rundt 15 millioner kroner. F\u00f8lgeforskningen vil unders\u00f8ke barnehagekvalitet, arbeidsmilj\u00f8 og sykefrav\u00e6r, samt de \u00f8konomiske konsekvensene av redusert arbeidstid, s\u00e6rlig i sammenheng med behovet for vikarer. Byr\u00e5dets konklusjon Forprosjektet i Bergens kommunale barnehager har vist at en sekstimers arbeidsdag kan gjennomf\u00f8res, forutsatt god tilgang p\u00e5 vikarer og en tilpasset barnehagestruktur. Erfaringene viser at tiltaket har noen positive effekter, som bedre balanse mellom arbeid og fritid og mer opplagte ansatte. Samtidig var forprosjektet av s\u00e5 kort varighet at det ikke viser om sykefrav\u00e6ret vil reduseres over tid, eller om en slik ordning er \u00f8konomisk b\u00e6rekraftig. Midtveisrapporten fra f\u00f8lgeforskningen i Stavanger og Oslo viser de ansatte opplever f\u00e6rre belastende situasjoner, opplever \u00e5 ha bedre tid med barna og en lavere negativ helsebelastning enn i kontrollbarnehagene. Barna i pilotbarnehagene opplever at de ansatte i st\u00f8rre grad deltar i lek og har bedre tid. Dette kan v\u00e6re en indikasjon p\u00e5 at redusert arbeidstid ikke bare p\u00e5virker de ansatte, men ogs\u00e5 kan ha en positiv effekt p\u00e5 barnas hverdag. Det er imidlertid ingen tydelige funn som viser forbedret barnehagekvalitet totalt sett, og barns opplevelse av medvirkning har hatt en negativ utvikling i b\u00e5de pilot- og kontrollbarnehagene. De forel\u00f8pige funnene fra prosjektene i Oslo og Stavanger er ikke tilstrekkelige til \u00e5 trekke sikre konklusjoner om langsiktige effekter. Det er usikkert hvordan kortere arbeidsdager eller en redusert arbeidsuke vil p\u00e5virke samarbeid og kommunikasjon i barnehagene fordi de ansatte vil v\u00e6re mindre p\u00e5 jobb samtidig. Dette kan skape utfordringer for ordninger med sekstimers arbeidsdag eller firedagers arbeidsuke. Videre s\u00e5 kan det v\u00e6re utfordrende \u00e5 f\u00e5 ansatt tilstrekkelig med ansatte til \u00e5 gjennomf\u00f8re en ordning som foresl\u00e5tt i en situasjon der det er utfordringer med rekruttering, Kostnadsberegningene viser at et pilotprosjekt vil kreve betydelige midler, rundt 15 millioner kroner for ett \u00e5r. En permanent ordning i barnehagene ville krevd at ogs\u00e5 de ekstra ansatte ville arbeidet 80 prosent. Dette ville medf\u00f8rt et \u00f8kt behov for ansatte med om lag 25 prosent, sammenlignet med dagens bemanning. Inkludert \u00f8kt tilskudd til de private viser et grovt estimat at sekstimers arbeidsdag vil koste Bergen kommune rundt 569 millioner \u00e5rlig. Gitt de stramme \u00f8konomiske rammene i kommunen og mangelen p\u00e5 klare bevis for langtidseffekter, vurderes det som uforsvarlig \u00e5 igangsette et pr\u00f8veprosjekt p\u00e5 n\u00e5v\u00e6rende tidspunkt. Kommunen har satt i gang et n\u00e6rv\u00e6rsprosjekt for \u00e5 redusere sykefrav\u00e6ret. Prosjektet skal bist\u00e5 noen etater spesielt, herunder Etat for barnehage. Byr\u00e5det \u00f8nsker \u00e5 se resultatene av dette arbeidet f\u00f8r man vurderer nye og omfattende tiltak. I tillegg vil byr\u00e5det avvente Ramb\u00f8lls sluttrapport i 2025, som vil gi et mer helhetlig beslutningsgrunnlag. P\u00e5 bakgrunn av dagens \u00f8konomiske situasjon, det p\u00e5g\u00e5ende n\u00e6rv\u00e6rsprosjektet og usikkerheten rundt langtidsvirkningene, vil byr\u00e5det derfor ikke g\u00e5 videre med utpr\u00f8ving av sekstimersdagen. Christine B. Meyer - Byr\u00e5dsleder Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}