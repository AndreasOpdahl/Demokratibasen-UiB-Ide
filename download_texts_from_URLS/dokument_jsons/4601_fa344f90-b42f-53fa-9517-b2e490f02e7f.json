{
  "dokument_id": "fa344f90-b42f-53fa-9517-b2e490f02e7f",
  "doc_type": "case_attachment",
  "kommune": 4601,
  "tittel": "Haugland bofellesskap. Gjennomf\u00f8ringsvedtak ",
  "url": "https://bergen.kommune.no/politikere-utvalg/api/fil/bk360/9435225/Haugland-bofellesskap-Gjennomforingsvedtak-",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2019/86213-8 Haugland bofellesskap. Gjennomf\u00f8ringsvedtak Hva saken gjelder: \u00abPlan for tjenester til personer med utviklingshemming, Et helt liv med mening, vekst og utvikling 2018 \u2013 2028\u00bb er vedtatt av Bergen bystyre i sak 10/19. I bystyresak 191/19, behandlet 19.06.2019, vedtok bystyret fremlagte fremdriftsplan for gjennomf\u00f8ring av tiltakene i planen, deriblant \u00abBoligl\u00f8ftet Bergen \u2013 Riktig bolig til rett tid\u00bb. Dette er en hovedsatsing med s\u00f8kelys p\u00e5 \u00e5 etablere boliger for personer med utviklingshemming. Det er besluttet at det skal etableres 130 nye boliger tilpasset for ulike behov. Haugland bofellesskap er et prosjekt under dette overordnede programmet (Boligl\u00f8ftet). Eiendommen er tidligere brukt til Haugland skule, nedlagt i 2018. I Husbankens boligpolitiske m\u00e5lsetting er det blant annet et m\u00e5l at antall boenheter som samlokaliseres ikke skal v\u00e6re for h\u00f8yt. P\u00e5 Haugland er det derfor planlagt to separate bofellesskap der det skal bo personer med utviklingshemming. utfordrende adferd. Denne saken gjelder vedtak om gjennomf\u00f8ring av disse to bofellesskapene i Hauglandsvegen 56. Fagetatens vurdering og anbefaling: I Bystyresak 247/19 (25.09.2019) hvor det ble vedtatt at det skal bygges boliger for personer med utviklingshemming p\u00e5 Haugland, bes ogs\u00e5 om \u00abat ein ser om det er mogleg \u00e5 bruke delar av tomta/bygget, for eksempel den gamle gymsalen, p\u00e5 ein m\u00e5te som kan kome lokalsamfunnet til gode.\u00bb Nedlagte Haugland skule benyttes i dag aktivt av n\u00e6rmilj\u00f8et til rekreasjon. Det er derfor besluttet at eksisterende gymsal bevares, rehabiliteres og tilbys som grendehus, i tillegg til at det etableres en felles utend\u00f8rs lekeplass. I0720 Haugland bofellesskap, ombygging gymsal er bestilt av Etat for bygg og eiendom (byggeier) og fremmes som et eget gjennomf\u00f8ringsvedtak. 1 Prosjektbeskrivelse for bofellesskapene: Eksisterende bygningsmasse omfatter tre volum; en eldre del oppf\u00f8rt i 1952 til h\u00f8yre i foto over, planlagt brukt til tjenestebase og et tilbygg til venstre best\u00e5ende av to volum oppf\u00f8rt i 1979. Byggene best\u00e5r i stor grad av opprinnelige bygningsdeler og trenger omfattende rehabilitering. Bofellesskapene er tenkt best\u00e5 av 2 separate bofellesskap med 6 leiligheter (58 m2) og tjenestebase i hvert bygg. Eiendommen er valgt grunnet landlige omgivelser med gode turmuligheter og skjerming av beboerne ved behov. Beboergruppen vil dra stor nytte av et fysisk aktivt liv og n\u00e6rhet til natur. Hovedgrepet er \u00e5 skape to bofellesskap som forenes i et felles tun. Tiltaket omfatter to nybygg samt ombygging av den gamle skolen. Gamleskolen kobles sammen med ett av nybyggene og danner et samlet bofellesskap; tun 1. Det andre bofellesskapet, tun 2, best\u00e5r utelukkende av nybygg. Byggene er delt opp i mindre volum med forskyvinger og h\u00f8ydeforskjeller, og fremst\u00e5r som et lite boligomr\u00e5de. Leilighetene inneholder ett soverom og \u00e5pen stue og kj\u00f8kkenl\u00f8sning. Hver enhet f\u00e5r privat, s\u00f8rvendt hage eller balkong. Hver tjenestebase inneholder garderober tilpasset to skift, aktivitetsrom, rom for nattevakt, kontorer, m\u00f8terom, pauserom, medisinrom, samt kopirom og lager. Utearealene gir forutsigbarhet og lesbarhet som tydeliggj\u00f8r overgangen mellom offentlige, halvprivate og private soner. En gangsti gir mulighet for \u00e5 bevege seg rundt p\u00e5 tomten for korte turer, og beplantning i randsonene vil gi avskjermende virkning mot naboer. Mest mulig av eksisterende beplantning og tr\u00e6r skal beholdes. Det etableres felles parkeringsplass i s\u00f8r. Grunnet avstand til kollektivtilbud og tomtens beliggenhet vil de ansatte i stor grad m\u00e5tte kj\u00f8re til jobb. I tillegg til sykkelparkering er det derfor lagt opp til 1 parkeringsplass per ansatt, som gir totalt 18 plasser. Det settes av ytterligere 10 plasser til felles bil for bofellesskapet, grendehuset og utfartsparkering. Det etableres ogs\u00e5 parkeringsplass for elektrisk rullestol med lademulighet. 2 \u00d8vrig prosjektbeskrivelse f\u00f8lger av vedlagte fagnotat. Husbanken har i brev datert 22.06.2023 gitt tilsagn om tilskudd p\u00e5 inntil kr 23.028.000 til prosjektet. Ferdigstillelse er planlagt i l\u00f8pet av 2026. \u00d8konomiske konsekvenser: Budsjettstatus: I gjeldende handlings- og \u00f8konomiplan (H\u00d8P 2024-27) er vedtatt brutto totalramme for prosjektet 219,1 mill. Av disse er 19,3 mill. avsatt tidligere \u00e5r (tom. 2023), mens resterende 199,8 mill. er budsjettert i \u00f8konomiplanperioden 2024-27. Prosjektet har tidligere v\u00e6rt finansiert fra budsjettpost BUD584 \u00abBoligl\u00f8ftet Bergen \u2013 nye boliger\u00bb, en samlepost disponert av bestillende byr\u00e5dsavdeling for eldre, helse og omsorg (BEHO, tidligere BASB) for alle tiltak som defineres som en del av Boligl\u00f8ftet. I l\u00f8pet av 2022 og i forbindelse med arbeidet til H\u00d8P 2023-26 ble prosjektet skilt ut p\u00e5 egen budsjettpost (BUD1041) og ansvar overf\u00f8rt til Etat for utbygging (EFU) som utf\u00f8rende enhet. Kalkyle og estimater for investeringsprosjektet: Det er utarbeidet en kostnadskalkyle p\u00e5 basis av gjennomf\u00f8rt forprosjekt. Kalkylen inkluderer b\u00e5de kostnader til bygging av omsorgsboliger og rehabilitering av eksisterende gymsal, splittet i to delprosjekter og budsjettposter. I tr\u00e5d med EFU sine rutiner for gjennomf\u00f8ring av investeringsprosjekter med et samlet kostnadsestimat over 50 mill. er det gjennomf\u00f8rt en ekstern usikkerhetsanalyse i juni 2022. I usikkerhetsanalysen ble det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifisert anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som en del av resultatet fremkommer prosjekts forventede kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttede bel\u00f8pet som i modellen betegnes som P85, det vil si der det er 85 % sannsynlig at prosjektets sluttkostnad vil havne innenfor rammen. Basert p\u00e5 resultatene fra usikkerhetsanalysen, krav om offentlig pumpestasjon og indeksjustering av kalkylen er forventet prosjektkostnad (P50) satt til 200,4 mill., mens anbefalt kostnadsramme er beregnet til 219,1 mill. Prosjektet er utformet slik at det oppfyller krav til st\u00f8tte fra Husbanken for tilskudd til etablering av omsorgsboliger. Med satser for 2024 utgj\u00f8r dette 23 mill., noe som medf\u00f8rer at Bergen kommunes egenfinansiering av prosjektets totale investeringsramme reduseres til 196,1 mill. I henhold til \u00f8konomireglementets punk 4.14.1 vil momskompensasjon bli tilbakef\u00f8rt direkte og inng\u00e5 i prosjektspesifikk finansiering. Ved kostnadsniv\u00e5 som tilsvarer P85 er mva. beregnet til \u00e5 utgj\u00f8re 42,1 mill., slik at netto l\u00e5nefinansiering vil v\u00e6re 154 mill. Dersom prosjektet gjennomf\u00f8res til kostnad som tilsvarer prosjektleders styringsramme P50 vil netto l\u00e5nefinansiering utgj\u00f8re 140,4 mill. Driftskonsekvenser: Kalkulatoriske kostnader for investeringen er beregnet til 4,2 mill. per \u00e5r ved angitt kostnadsramme. Utgifter til FDV hos byggforvalter er estimert \u00e5 utgj\u00f8re 1,4 mill. per \u00e5r. I tillegg kommer driftskostnader hos bruker av bygg, som er beregnet \u00e5 utgj\u00f8re 32,6 mill. per \u00e5r, herunder l\u00f8nnskostnader og andre driftskostnader, fratrukket refusjon for ressurskrevende brukere. Totalt sett er driftskonsekvensene av investeringen dermed beregnet til 38,2 mill. per \u00e5r. 3 Underdekning: I henhold til Bergen kommunes \u00f8konomireglementet skal det i forbindelse med at det treffes gjennomf\u00f8ringsvedtak med bevilgning knyttet til investeringsportef\u00f8ljen i EBF, etableres en forel\u00f8pig husleieavtale mellom EBF og den enhet i bykassen som har \u00abbestilt\u00bb investeringen. Denne avtalen skal fungere som garanti for at EBF mottar en fremtidig inntjening knyttet til investeringsprosjektet. For det aktuelle prosjekt er det annuitetsmessig over avskrivningsperioden p\u00e5 40 \u00e5r beregnet en \u00e5rlig underdekning p\u00e5 kr. 3 549 000. Kapitalkostnader: Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen under viser en totaloversikt over kapitalkostnadene som vil belastes driftsbudsjett i nedbetalingsperioden. Tabellen baserer seg p\u00e5 de rentesatsene som ligger til grunn i H\u00d8P 2024-2027 og gir f\u00f8lgelig bare et estimat p\u00e5 hva kapitalkostnadene vil bli. Byr\u00e5dets vurdering og anbefaling/konklusjon: Haugland bofellesskap gir tiltrengte plasser til den brukergruppen boligene er tiltenkt. Plasseringen gir en fin og landlig ramme for boligene, med kort avstand til turomr\u00e5der. At n\u00e6rmilj\u00f8et gis en rolle som brukere av gymsal og uteomr\u00e5de, vil med stor sannsynlighet gi en fin synergi og samhandling mellom alle beboerne p\u00e5 Haugland. Byr\u00e5det anbefaler gjennomf\u00f8ring av prosjektet i tr\u00e5d med sakens premisser. Begrunnelse for framleggelse til bystyret: Gjennomf\u00f8ring av investeringsprosjekt over 50 mill. kroner vedtas i bystyret, jfr. Budsjettfullmaktenes pkt. 2.3, bokstav g) om gjennomf\u00f8ringsvedtak. Byr\u00e5det innstiller til bystyret \u00e5 fatte f\u00f8lgende vedtak: 1. Prosjektet Haugland bofellesskap med en anbefalt total investeringsramme p\u00e5 219,1 millioner gjennomf\u00f8res. Styringsramme P50 er beregnet til 200,4 mill. 2. Investeringsrammen p\u00e5 219,1 mill. som er innarbeidet i vedtatt handlings- og \u00f8konomiplan bevilges til prosjektet. Budsjettavsetning fremg\u00e5r av f\u00f8lgende tabell: Dato: 12. desember 2023 Christine B. Meyer Eivind K. N\u00e6vdal-Bolstad Byr\u00e5dsleder Byr\u00e5d for finans Dokumentet er godkjent elektronisk. 4 Vedlegg: Fagnotat av 3. november 2023 Kostnadskjema F\u00f8lgeskjema 5 "
}