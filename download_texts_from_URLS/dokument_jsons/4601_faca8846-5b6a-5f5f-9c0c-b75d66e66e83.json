{
  "dokument_id": "faca8846-5b6a-5f5f-9c0c-b75d66e66e83",
  "doc_type": "case_presentation",
  "kommune": 4601,
  "tittel": "H\u00f8yringsuttale - ny forskrift om vernskog mot fjellet for Vestland fylke",
  "url": "https://bergen.kommune.no/politikere-utvalg/api/fil/bk360/11207357/Framstilling-Hoyringsuttale-ny-forskrift-om-vernskog-mot-fjellet-for-Vestland-fylke",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/137390-7 H\u00f8ringsuttalelse - ny forskrift om vernskog mot fjellet for Vestland fylke Hva saken gjelder: Saken gjelder Statsforvalteren i Vestland sitt forslag til ny forskrift om vernskog mot fjellet for Vestland fylke. H\u00f8ringsfrist: 01.11.2024. Bergen kommune har f\u00e5tt utsatt h\u00f8ringsfrist til 18.11.2024. Forskriften er en forskrift om vernskog mot fjellet i Vestland fylke. Dette er skog som ligger \u00f8verst mot fjellet, og som gir et klimatisk vern mot den mer produktive skogen nedenfor. Flatehogst i klimatisk s\u00e5rbare omr\u00e5der mot fjellet blir sett som en stor trussel for skogproduksjon og infrastruktur. Statsforvalteren i Vestland ser det ikke som n\u00f8dvendig \u00e5 implementere en generell meldeplikt av hogst i vernskog mot fjellet. Men blir hogstarealet st\u00f8rre enn 10 dekar, kan hogsten ha konsekvenser for nedenforliggende skog og b\u00f8r v\u00e6re meldepliktig. Hogstmeldingen g\u00e5r til kommunene som har 3 uker \u00e5 svare p\u00e5 meldingen og til \u00e5 komme med eventuelle merknader. Etter utg\u00e5tt svarfrist er saken \u00e5 se p\u00e5 som avklart. Vedlagt til forskriftsforslaget er det et interaktivt kart som viser foresl\u00e5tt vernskog mot fjellet, tilgjengelig her: Vernskog Vestland - H\u00f8ringsutkast - Oversikt (arcgis.com) I Bergen kommune er grensen for vernskog satt til all skog over 400 meter. Topografien i Bergen er sv\u00e6rt variert, og for fjellene i vest og nord er nesten alt terreng (og skog) under vernskoggrensen. Rundt sentrale byfjell er grensen mer fornuftig, og vernskogen utgj\u00f8r et bj\u00f8rkeskogbelte som ligger ovenfor og beskytter den produktive skogen. I dalene \u00f8st i Fana og Arna opp mot fjellomr\u00e5det rundt Gullfjellet, g\u00e5r skoggrensen h\u00f8yere og mye skog blir omfattet av vernskogforskriften, inkludert betydelige arealer med h\u00f8yproduktiv granskog i Bontveitdalen. I dette omr\u00e5det g\u00e5r grensen langt nedenfor de klimatisk s\u00e5rbare skogene som vernskog skal beskytte. Statsforvalteren i Vestland har ikke bedt om innspill p\u00e5 spesielle deler av forskriftsforslaget. Innspill fra fagetater: Innspill fra Klimaetaten \u00abKlimaetaten stiller seg positiv til at det vert oppretta vernskog i Vestland som eit tiltak for \u00e5 motverke effektane av klimaendringane. Klimaetaten meiner vidare at ordlyden i \u00a7 8 er for utydeleg ovanfor skogbrukar og b\u00f8r endrast til: \u00abDet er forbode \u00e5 hogge vernskog om det ikkje er sendt melding i forkant jf. \u00a7 3, eller om hogsten ikkje skjer i samsvar med \u00a7 5 i forskrifta.\u00bb 1 Klimaetaten ber Statsforvaltaren vurdere \u00e5 ha med ei omtale av konsekvensane for skogeigar av forskriftsforslaget som no vil kunne bli hindra \u00e5 avvirke hogstmoden skog fordi den skal nyttast til vernskog. Klimaetaten ber Statsforvaltaren vurdere \u00e5 inkludere tankar kring framtidig forvaltning av vernskogen i h\u00f8yringsforslaget. Om trea i vernskogen vert st\u00e5ande for lenge misser dei etter kvart sin effekt som vernskog, og vil kunne v\u00e6re til fare for folk som ferdast i omr\u00e5det om dei skulle falle ned. Det kjem ikkje tydeleg fram i forslaget kva treslag om inng\u00e5r i vernskogen som er kartlagt. Klimaetaten meiner Statsforvaltaren i Vestland b\u00f8r tydeleggjere at utanlandske treslag med h\u00f8g \u00f8kologisk risiko jf. Artsdatabanken si Fremmedartslista 2023 ikkje kan nyttast til vernskog p\u00e5 grunn av risiko for spreiing til omkringliggjande naturomr\u00e5de. Jamf\u00f8r ogs\u00e5 \u00a7 8 i forskrift om utsetting av utenlandske treslag.\u00bb Innspill fra Bergen Vann: \u00abBergen Vann har ingen spesielle merknader til h\u00f8ringsforslaget, men synes det er positivt at det er meldeplikt for hogstareal st\u00f8rre enn 10 daa og at kommunen kan stille vilk\u00e5r for eller stoppe hogsten. Kart over vernskog i Vestland viser at det er vernskog mot fjell i tilsigsomr\u00e5det til Svartavatnet og Svartediket. Dette er i hovudsak lauvskog og representerer eit positivt element for tilsiget til drikkevassmagasina, i og med at den bidrar til \u00e5 hindre erosjon og \u00e5 halde tilbake forureining.\u00bb Innspill fra Bymilj\u00f8etaten: \u00abP\u00e5 generelt grunnlag er etaten positiv til vernskog som et tiltak for \u00e5 motvirke effekten av klimaendringene. Det er samtidig sentralt \u00e5 bemerke at forslaget kan ha betydning for skogeier som med bakgrunn i vernskog kan bli hindret i \u00e5 avvirke hogstmoden skog fordi den har status som vernskog. Forholdet til dette og konsekvensene for skogeier b\u00f8r vurderes belyst. I s\u00e5 henseende er det ogs\u00e5 aktuelt \u00e5 omtale forholdet til fremtidig forvaltning, for eksempel hvordan eier/forvalter skal forholde seg til dette mtp. fremtidig risiko hvis produksjonsskog ikke hugges og p\u00e5 sikt kan utgj\u00f8r en fare for eksempelvis friluftslivet i et omr\u00e5de. Videre vurderer Bymilj\u00f8etaten at det ifm. avgrensing av vernskog/i vurderingen av begrensinger p\u00e5 hogst m\u00e5 kunne dispenseres for utenlandske treslag med h\u00f8y \u00f8kologisk risiko, og spredningspotensiale. I tilfeller der slik skog utgj\u00f8r vernskog, m\u00e5 behandling av begrensing av hogst \u00e5 ta inn i seg en vurdering av \u00f8kologisk risiko og spredningspotensial.\u00bb Byr\u00e5dets vurdering og forslag til h\u00f8ringsuttalelse: Det har lenge manglet en forskrift om vernskog mot fjell i Vestland fylke, og Bergen kommune mener det er positivt at dette blir tatt tak i, og at det blir etablert en forskrift. Bergen kommune mener at forslaget kan ha betydning for skogeiers mulighet til \u00e5 avvirke hogstmoden skog fordi den har status som vernskog, og at disse mulige konsekvensene for skogeier burde v\u00e6rt mer belyst. Bergen kommune har f\u00f8lgende konkrete merknader til de enkelte bestemmelsene i forskriften: Form\u00e5lsparagrafen Form\u00e5let med forskriften er \u00e5 ivareta s\u00e5rbare og klimatisk utsatte skogomr\u00e5der mot fjellet der feil skogbehandling kan medf\u00f8re negative konsekvenser. I Bergen er skoggrensen i liten grad klimatisk betinget i dag, og det foreg\u00e5r mye gjengroing mot fjellet. Bergen kommune stiller derfor sp\u00f8rsm\u00e5l ved om n\u00f8dvendigheten av en vernskoggrense mot fjellet er vurdert for kyststr\u00f8k og andre steder der skoggrensen per i dag i liten grad er klimatisk betinget. Det 2 framg\u00e5r i liten grad av forskriftsforslaget og f\u00f8lgebrevet hvilke kriterier som ligger til grunn for utvelgelse av vernskog mot fjellet. Uklart om meldeplikt Bergen kommune mener det m\u00e5 gj\u00f8res mer tydelig i forskriftens \u00a7 3 at det foreligger meldeplikt til kommunen f\u00f8r hogst. Videre ber vi Statsforvalteren vurdere om det skal st\u00e5 tydelig at det er forbud mot hogst som ikke er i samsvar med \u00a7 5 i forskriften. Vernskoggrense lite tilpasset lokale forhold Bergen kommune mener det er flere eksempler p\u00e5 at det gir d\u00e5rlige l\u00f8sninger \u00e5 basere vernskoggrensen kun p\u00e5 en enkelt h\u00f8ydekote pr. kommune. I Bergen, med grense p\u00e5 400 meter over havet, er det flere fjell i vest og nord som ikke n\u00e5r opp i grensen for vernskog, mens det i nord\u00f8st i Bontveitdalen er til dels betydelige arealer med h\u00f8yproduktive granplantefelt som faller innenfor vernskoggrensen. Begge disse eksemplene viser at grensen kan virke tilfeldig og lite relevant for den praktiske skogforvaltningen, som skal ta vare p\u00e5 s\u00e5rbare og klimatisk utsatte skogomr\u00e5der. Uklart innhold og form\u00e5l i forskriften Innholdet i forskriften, inkludert meldeplikten og form\u00e5let med vernskogen, fremst\u00e5r som uklart. Det er lagt opp til bestemmelser om meldeplikt for hogster over 10 dekar. Utover det er det, etter Bergen kommune sitt syn, lite konkret innhold i forskriften. Dette gjelder b\u00e5de meldeplikten, men ogs\u00e5 med hvilket form\u00e5l og hvordan vernskog skal forvaltes. Det er en hel paragraf (\u00a7 4) med definisjoner, herunder ulike hogstformer. Men selve forskriften sier kun at \"st\u00f8rrelse og utforming av hogstarealet m\u00e5 vere tilpassa slik at vernskogen ikkje mistar sin funksjon etter denne forskrifta\" (\u00a7 5, f\u00f8rste ledd). Det st\u00e5r derimot ikke noe sted at hogstform m\u00e5 v\u00e6re tilpasset slik at vernskogen ikke mister sin funksjon etter denne forskriften. Hogstform kan ha vel s\u00e5 stor betydning som hogstareal p\u00e5 at skogen klarer \u00e5 ivareta sin vernefunksjon. I \u00a7 12, tredje ledd i skogbrukslova (om vernskog) st\u00e5r det at \u00abforskrifta skal leggje fast grensene for vernskogen og gi reglar for forvaltninga av skogen.\u00bb Bergen kommune mener forslaget som er p\u00e5 h\u00f8ring ikke dekker kravet i skogbruksloven, da det ikke fremg\u00e5r regler for forvaltningen av vernskogen utover at st\u00f8rrelse og utforming av hogstarealet skal tilpasses. Bergen kommune mener at reglene for forvaltningen av skogen burde v\u00e6rt tydeligere. Dette hadde gjort det enklere for kommunene \u00e5 f\u00f8lge opp meldinger om hogst i vernskogen. Vi ser at andre forskrifter om vernskog, for eksempel i Telemark og Hedmark, har slike mer detaljerte forvaltningsregler. Bergen kommune ber ogs\u00e5 Statsforvalteren vurdere om det er naturlig at forskriften inneholder bestemmelser om bruk av utenlandske treslag med h\u00f8y \u00f8kologisk risiko i vernskogen. Tvangsmulkt er ikke straff Det st\u00e5r i forskriftsforslaget \u00a7 9, andre ledd, at utm\u00e5ling av straff skal skje etter \u00a7\u00a7 22 og 23 i skogbrukslova. Bergen kommune gj\u00f8r oppmerksom p\u00e5 at \u00a7 22 i skogbrukslova har med straff \u00e5 gj\u00f8re og \u00a7 23 har med tvangsmulkt \u00e5 gj\u00f8re. Tvangsmulkt er ikke et straffetiltak, men et virkemiddel for \u00e5 sikre gjenoppretting av skade eller tvinge skogeier til \u00e5 gjennomf\u00f8re plikter han har etter lov, forskrift eller p\u00e5legg i enkeltvedtak (hentet fra forarbeidene til skogbrukslova). Bergen kommune mener at \u00a7 9, andre ledd, b\u00f8r omformuleres fordi man kan f\u00e5 inntrykk av at tvangsmulkt er et straffetiltak etter skogbruksloven. 3 Vedtakskompetanse: Det g\u00e5r fram av byr\u00e5dets fullmakter \u00a7 6 at: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret\u00bb Forretningsutvalget vedtok i m\u00f8tet 17.09.2024 (sak 306/24): \u00abUtvalg for milj\u00f8 og byutvikling avgir h\u00f8ringssvar til \u00abH\u00f8ring \u2013 ny forskrift om vernskog mot fjellet for Vestland fylke\u00bb p\u00e5 vegne av Bergen kommune.\u00bb Byr\u00e5d for n\u00e6ring, kultur og idrett har behandlet saken fordi han er delegert fullmakt for oppgavel\u00f8sning innen landbruksfeltet (dok.nr SD-18-1264, sist oppdatert 09.11.23 i sak 1287/23). Forskriften som er p\u00e5 h\u00f8ring, er hjemlet i skogbruksloven, og ligger derfor innenfor landbruksfeltet. Byr\u00e5det innstiller til utvalg for finans, kultur og n\u00e6ring \u00e5 fatte f\u00f8lgende vedtak: Bergen kommune avgir h\u00f8ringsuttalelse til Statsforvalteren i Vestland slik den fremkommer av byr\u00e5dets forslag. Dato: 8. oktober 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. H\u00f8ring \u2013 ny forskrift om vernskog mot fjellet for Vestland fylke 2. H\u00f8yring \u2013 Forskrift for vernskog mot fjell \u2013 Vestland fylke 3. Innspel fr\u00e5 Klimaetaten til h\u00f8yring \u2013 ny forskrift om vernskog mot fjellet for Vestland fylke 4. Svar fra Bergen vann vedr\u00f8rende ny forskrift om vernskog mot fjellet for Vestland fylke sak 2024_137390 5. Merknad fra Bymilj\u00f8etaten ifm h\u00f8ring vernskog 4 "
}