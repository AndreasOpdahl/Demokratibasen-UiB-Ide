{
  "dokument_id": "ad0013af-ddfa-5426-8b7e-bb63fe29d94a",
  "doc_type": "case_attachment",
  "kommune": 4601,
  "tittel": "Etat for psykisk helse og rustjenester: Innspill til h\u00f8ring. NOU 2024:17 Kommersielle og ideelle akt\u00f8rers rolle i felleskapets velferdstjenester",
  "url": "https://bergen.kommune.no/politikere-utvalg/api/fil/bk360/11639817/Etat-for-psykisk-helse-og-rustjenester-Innspill-til-horing-NOU-2024-17-Kommersielle-og-ideelle-aktorers-rolle-i-felleskapets-velferdstjenester",
  "tekst": " Adm - Etat for psykisk helse og rustjenester Til Intern korrespondanse BBSM - Seksjon for strategi og utredning - V\u00e5r referanse: 2024/160045-12 Velferd og bolig (Arbeidssted) v/Ingerd Lene Saksbehandler: Irene-Charlotte Fjell Kj\u00f8nner\u00f8d Nyheim Dato: 2. desember 2024 Fra Adm - Etat for psykisk helse og rustjenester Innspill til h\u00f8ring. NOU 2024:17 Kommersielle og ideelle akt\u00f8rers rolle i felleskapets velferdstjenester Overordnet er det viktig at norsk velferdsinnretning med skattefinansiering og folkevalgt kontroll, fremholdes i dokumentet. Eksempel s. 12. Kompleksiteten i tjenestene blir vektlagt gjennom dokumentet, noe som er positivt og en anerkjennelse av at tjenestene opererer langs mange akser. Gjennom dokumentet forst\u00e5r man at det er komplisert \u00e5 kvalitetssikre tjenester og tjenesteinnretning. Disse innspillene gjelder for hele dokumentet, med spesifisering av tjeneste der det er aktuelt: \u2022 Sikre forsvarlighet i hele tjenesteprosessen. Uansett hvilken eller hvilke l\u00f8sninger som blir valgt, trenger anbud/spesifikasjoner \u00e5 v\u00e6re innrettet s\u00e5nn at ansattes arbeidsforhold er sikret i tariffavtaler og at tilstrekkelig kompetanse forventes for \u00e5 kunne levere adekvate tjenester. Det vil fremme forutsigbarhet og kvalitet b\u00e5de for tjenesteytere og tjenestemottakere. I den grad det er vanskelig \u00e5 kvantifisere kvalitet p\u00e5 tjenesteytelse i de skisserte tjenestene, vil tilstrekkelig fagkompetanse blant ansatte i tjenestene v\u00e6re et minimum. \u2022 Kommersielle akt\u00f8rer kan oftere enn offentlige levere tjenester n\u00e5r det oppst\u00e5r akutte behov, eller det er behov som i offentlig regi vil ta veldig lang tid \u00e5 m\u00f8te. I disse situasjonene er det, slik tjenesteinnretning kan v\u00e6re i dag, urealistisk \u00e5 utelukke kommersielle akt\u00f8rer fra \u00e5 levere tjenester. Hvis kommersielle skal utfases helt, m\u00e5 det v\u00e6re tilstrekkelig kapasitet og fleksibilitet tilgjengelig i det offentlige tjenesteapparatet. \u2022 Bekymringen for at personales l\u00f8nns - og arbeidsvilk\u00e5r kan v\u00e6re utsatt i anbudsprosesser er reell, og det er vesentlig at nye anbefalinger ivaretar personalressursene b\u00e5de i kvantitet og kvalitet. \u2022 Dokumentet mangler i store deler dokumentasjon av konsekvenser av endringer, ut over antagelser. Det er problematisk for b\u00e5de tjenesteleverand\u00f8rer og tjenestemottakere n\u00e5r man anbefaler s\u00e5 store endringer i struktur for velferdstjenester. \u2022 Det fremst\u00e5r merkelig \u00e5 sammenligne norske forhold med Italia, Frankrike og Tyskland, n\u00e5r de tre landenes velferdsstrukturer er s\u00e5 fundamentalt ulike de norske. Sammenligningene fremst\u00e5r kunstige og ute av kontekst. \u2022 Meldinger om utfasing av kommersielle akt\u00f8rer uten at tilstrekkelig kapasitet er sikret, er bekymringsverdig, jfr. Boks 7.3 s. 120. Tilsvarende utfordringer vil ogs\u00e5 fort aktualiseres i andre tjenester, s\u00e5nn som psykisk helse og rustjenester. \u2022 Boks 8.2 om endring i finansiering og styring av barnehager inneholder mange problematiske elementer, som gj\u00f8r det vanskelig \u00e5 fremme forutsigbar og forsvarlig drift over tid. \u2022 Det synes som om kvalitet i barnehagene er viet for lite oppmerksomhet i dokumentet. Bemanningsgrad og organisering av barnehager henger tett sammen med mulighetene til \u00e5 drive forsvarlig og med kvalitet. Som arena for reduksjon av sosial ulikhet i helse, er barnehagene uvurderlige bidragsytere. \u2022 I kapitlet om skoler, er det viktig at det pedagogiske innholdet gir elevene verkt\u00f8y til \u00e5 mestre utdanning eller yrkesliv ogs\u00e5 etter videreg\u00e5ende oppl\u00e6ring. Det fremst\u00e5r kunstig \u00e5 omtale kvalitet i skolene n\u00e5r man kan vise til lite annet enn hvor forn\u00f8yd foreldre er; for hva er de forn\u00f8yde med? Det er viktig at kvalitet m\u00e5les uten at l\u00e6rerne p\u00e5legges ytterligere skjema, som tar tid fra l\u00e6rervirket. \u2022 Det er et viktig funn at forekomst av private og ideelle videreg\u00e5ende skoler heller bidrar til \u00e5 fremme enn hemme segregering. Det er i s\u00e5 m\u00e5te interessant \u00e5 f\u00e5 kunnskap om hva man kan gj\u00f8re for \u00e5 fremme inkludering og ikke la sosio\u00f8konomisk status f\u00e5 stor betydning for utdanning. \u2022 Geografi er et viktig punkt n\u00e5r det gjelder skolestruktur. B\u00e5de at elever sikres adekvat skolegang, men ogs\u00e5 at rammene rundt skolegangen bidrar til vekst og utvikling b\u00e5de hos individ og lokalsamfunn. \u2022 I kapittel om asylmottak, er menneskelige og faglige hensyn vesentlige. Statlig styring av mottak kan v\u00e6re hensiktsmessig, for \u00e5 sikre kapasitet og forsvarlige tilbud. \u2022 Arbeidsmarkedstiltak er viktige for \u00e5 sikre retten til arbeid, for \u00e5 fremme selvstendighet og bidra til god helse. For at arbeidsmarkedstiltak skal v\u00e6re form\u00e5lstjenlige, er det vesentlig at de treffer behovene i samfunnet og at deltakernes interesser, ressurser og kapasitet er retningsgivende gjennom forl\u00f8pene. For noen kan forl\u00f8p i Individual Placement and Support v\u00e6re hensiktsmessig, for andre kan hurtig avklaring til varig tilrettelagt arbeid v\u00e6re det beste. Uansett innretning, er det n\u00f8dvendig at det ikke brukes kapasitet og ressurser p\u00e5 \u00e5 holde personer i tiltak og utgreiinger, n\u00e5r helsetilstanden ellers tilsier noe annet. Forutsigbare rammer er avgj\u00f8rende for at tjenestetilbyderne skal kunne jobbe m\u00e5lrettet over tid. \u2022 For tilbud i spesialisthelsetjenesten, er det avgj\u00f8rende for behandlingsresultat at det ligger b\u00e5de forutsigbarhet og fleksibilitet i modellene, og at det forventes at klinikker, uansett hvilke, jobber kunnskapsbasert og etter beste praksis. I tillegg trengs det f\u00f8ringer for innsatsstyrt finansiering, s\u00e5nn at det hindres overdiagnostisering/overbehandling og cream skimming. Mulighetene til \u00e5 velge fritt, gagner i stort personer fra h\u00f8y sosio\u00f8konomisk status, som har \u00f8konomisk kapasitet til \u00e5 betale seg ut av behandlingsk\u00f8ene. En del private sykehus behandler kun \u201cenkle\u201d pasienter der inntjeningen i DRG er stor og oml\u00f8pet likes\u00e5, mens pasienter med komplekse og langvarige behov, henvises til lengre behandlingsk\u00f8er i den offentlige helsetjenesten. Som velferdsstat er det viktig at likeverdighet og universalisme etterstrebes sikres i tilgang til helsetjenester, heller enn at \u00f8konomi viser igjen i mulighet for behandling. \u2022 For personer med psykisk helse og ruslidelser, er det varslet nedbygging av private og ideelle behandlings \u2013 og rehabiliteringstilbud til brukergruppene. Det har skapt uro blant pasienter, p\u00e5r\u00f8rende og behandlingsapparat. Samkj\u00f8ring av behandlingstilbud kan med fordel skje, men nedlegging uten reelle muligheter til \u00e5 velge andre alternativer, anses uheldig. \u2022 Langtidsperspektiver i behandlingsforl\u00f8p er vesentlige for at pasienter med langvarig og sammensatt problematikk skal kunne komme seg best mulig. Utrygge rammer og stadige skifter vil gjennomg\u00e5ende redusere muligheter til gode behandlingsresultat. \u2022 Behandlingstilbud m\u00e5 ta hensyn til kj\u00f8nn og alderssammensetning, spesielt innen rusfeltet. \u2022 Det trengs styrking av kapasitet og kompetanse innen ROP-lidelser, og behandlingstilbud m\u00e5 kunne romme denne kompleksiteten. Det samme m\u00e5 finansieringsmodellene som velges. \u2022 Kommersielle akt\u00f8rers kvalitet innen offentlig spesialisthelsetjeneste er ikke evaluert. I s\u00e5 m\u00e5te er det unaturlig og lite kunnskapsbasert \u00e5 diskutere premisset kvalitet, slik det blir gjort i kapittel 12. \u2022 I eldreomsorgen m\u00e5 beboerne sikres meningsfulle aktiviteter og ansatte sikres gode l\u00f8nns - og pensjonsforhold, uavhengig av l\u00f8sninger som velges. Erfaringene fra Austevoll kan v\u00e6re verdt \u00e5 ta med seg, samtidig er det vanskelig \u00e5 sammenligne store kommuner med veldig sm\u00e5 kommuner, slik Austevoll er. \u2022 Mer vesentlig enn en stor fane av valg innen sykehjem, er det viktig at sykehjemmene leveres tjenester i tr\u00e5d med lov, at bemanningsnormen er tilstrekkelig og at de ansatte har forsvarlige arbeidsforhold. \u2022 Det er n\u00f8dvendig \u00e5 se ekstra p\u00e5 sykehjemsstrukturer som kan ivareta personer med rusrelaterte lidelser og psykisk sykdom. \u2022 Tilbakemeldingene i kapittel 17 er det viktig \u00e5 ta med, for nyansen i NOU-en som helhet. Med hilsen Adm - Etat for psykisk helse og rustjenester Irene Kj\u00f8nner\u00f8d - saksbehandler Dokumentet er godkjent elektronisk. Kopi: "
}