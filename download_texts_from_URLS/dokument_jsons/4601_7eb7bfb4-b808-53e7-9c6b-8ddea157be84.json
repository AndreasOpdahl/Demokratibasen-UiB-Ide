{
  "dokument_id": "7eb7bfb4-b808-53e7-9c6b-8ddea157be84",
  "doc_type": "case_presentation",
  "kommune": 4601,
  "tittel": "Organiseringen av Grunnskolen for voksne og Bergen voksenoppl\u00e6ring",
  "url": "https://bergen.kommune.no/politikere-utvalg/api/fil/bk360/10754465/Framstilling-Organiseringen-av-Grunnskolen-for-voksne-og-Bergen-voksenopplaering",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/42627-2 Organiseringen av Grunnskolen for voksne og Bergen voksenoppl\u00e6ring Hva saken gjelder: Byr\u00e5det behandlet sak 1113/24 \u00abOmorganiseringer \u2013 iverksetting av vurderinger og prosesser\u00bb i m\u00f8te 02.05.2024 og fattet blant annet f\u00f8lgende vedtak: d) BBSM og BBS gjennomf\u00f8rer en prosess for \u00e5 sl\u00e5 sammen kommunens ulike enheter for voksenoppl\u00e6ring. Bakgrunnen for vedtaket er behovet for \u00e5 frigj\u00f8re kapasitet og \u00f8konomiske midler til n\u00f8dvendige oppgaver og h\u00f8yt prioriterte satsinger, som vist i Klosterhageerkl\u00e6ringen og i budsjettsammenheng. Behovet for innsparinger er blant annet knyttet til demografisk utvikling fremover med en sterk vekst i antall eldre. I tilknytning til ovennevnte har bystyret, i forbindelse med behandlingen av sak 52/23 (Handlings- og \u00f8konomiplan 2024-2027/budsjett 2024), vedtatt f\u00f8lgende merknad: Merknad 1 Oppgavegjennomgang: I forbindelse med den varslede oppgavegjennomgangen ber bystyret byr\u00e5det vurdere etatsstrukturen i kommunen med form\u00e5l om mer effektiv drift. Byr\u00e5det bes s\u00e6rlig om \u00e5 se p\u00e5 Klimaetaten og Byarkitekten. Byr\u00e5det bes ogs\u00e5 om \u00e5 se p\u00e5 kommunens behandling av omr\u00e5deplaner. Dersom en gjennomgang av arealdisponering per avdeling kan avdekke innsparingspotensial, ber bystyret at byr\u00e5det ogs\u00e5 vurderer det i l\u00f8pet av oppgavegjennomgangen. Byr\u00e5det har i tr\u00e5d med disse vedtakene satt i gang en rekke prosesser. Byr\u00e5d for barnevern, sosiale tjenester og mangfold og byr\u00e5d for barnehage og skole har blant annet opprettet en arbeidsgruppe som er gitt i mandat \u00e5 vurdere ulike alternativer for sammensl\u00e5ing av Grunnskolen for voksne (GFV) og Bergen voksenoppl\u00e6ring (BVO), se vedlegg til saken. Dagens organisering GFV er organisert med \u00e9n rektor og to avdelingsledere. I tillegg har skolen to r\u00e5dgivere som tilbyr individuell veiledning, og et ressursteam som skal sikre individuell tilpasning av oppl\u00e6ringen. Totalt har enheten omtrent 39 \u00e5rsverk og 240 deltakere i niv\u00e5delte avdelinger. Alle deltakere ved GFV f\u00e5r vedtak om grunnskoleoppl\u00e6ring for voksne med hjemmel i oppl\u00e6ringsloven \u00a7 4A-1. BVO har totalt 12 \u00e5rsverk og en elevgruppe som i snitt ligger mellom 60-70 elever p\u00e5 \u00e5rsbasis. Administrasjonen best\u00e5r av rektor og konsulent, samt et l\u00e6rerteam og et logopedteam. Elevgruppene er niv\u00e5delt og varierer fra 5-15 elever. BVO tilbyr grunnskoleoppl\u00e6ring for voksne elever etter \u00a7 4A-1 og \u00a7 4A-2 i oppl\u00e6ringsloven ettersom elevene her har behov for individuell tilpasset undervisning for \u00e5 mestre sin l\u00e6ring. 1 Arbeidsgruppens anbefaling Arbeidsgruppen har best\u00e5tt av representanter fra Etat for inkludering (EFI), Etat for spesialpedagogiske tjenester (ESPT), GFV, BVO, verneombud for Byr\u00e5dsavdeling for barnevern, sosiale tjenester og mangfold (BBSM) og Byr\u00e5dsavdeling for barnehage og skole (BBS), samt hovedtillitsvalgt fra Utdanningsforbundet. Representanter fra BBSM og BBS har koordinert arbeidsgruppen og oppsummert vurderinger og anbefaling i eget notat, se vedlegg til saken. Arbeidsgruppen ble bedt om \u00e5 utrede tre alternativer til l\u00f8sning: 1. Beholde dagens l\u00f8sning. 2. Sl\u00e5 sammen Grunnskolen for voksne (GFV) og Bergen voksenoppl\u00e6ring (BVO) under Byr\u00e5dsavdeling for barnehage og skole (BBS). 3. Sl\u00e5 sammen Grunnskolen for voksne (GFV) og Bergen voksenoppl\u00e6ring (BVO) under Byr\u00e5dsavdeling for barnevern, sosiale tjenester og mangfold (BBSM). Anbefalingen fra arbeidsgruppen er \u00e5 sl\u00e5 sammen de to enhetene under \u00e9n byr\u00e5dsavdeling og etat, enten EFI eller Etat for skole (EFS). Vurderingen fra arbeidsgruppen er at sammensl\u00e5ing vil bidra til fagutvikling- og fellesskap blant de ansatte, samt kvalitet og helhet i oppl\u00e6ringen. Under EFI er erfaring og kompetanse med kvalifisering av voksne med innvandrerbakgrunn, den mest fremtredende fordelen. I tillegg til muligheten for \u00e5 koordinere og samarbeide tett med relevante etater i BBSM om m\u00e5lgruppen. Den mest fremtredende fordelen ved \u00e5 organiseres under EFS er at voksenoppl\u00e6ring er forankret i oppl\u00e6ringsloven. EFS har derfor den faglige og administrative erfaringen og kompetansen med oppl\u00e6ringsloven og skoledrift, samt det skolefaglige fellesskapet og ressursene knyttet til dette. \u00d8konomiske konsekvenser: Den \u00f8konomiske gevinsten av sammensl\u00e5ing er knyttet til ansattressurser, innkj\u00f8p, materiale og pedagogisk programvare. Den st\u00f8rste besparelsen er knyttet til ansattressurser hvor en vil f\u00e5 \u00e9n rektor mot dagens to rektorer. Kostnadsforskjellen mellom rektor og avdelingsleder ligger p\u00e5 rundt kr. 150 000,- inkl. sosiale utgifter. Det er tidligere besluttet at BVO, i likhet med GFV, skal flytte til Bergen inkluderingssenter (BIS). BVO benytter i dag lokaler i Sandbrogaten hvor leiekontrakten l\u00f8per frem til februar 2026. Husleien, som belastes ESPT, er p\u00e5 totalt kr. 975 953,- etter fratrekk av mva. og inkluderer lokaler til avdeling for logopedi og synspedagogikk. Andelen av husleien som gjelder BVO er kr. 538 305,-. H\u00f8ye flyktningeankomster og vekst i tjenestene gj\u00f8r at samlokaliseringen p\u00e5 BIS har blitt utsatt p\u00e5 grunn av plassmangel. N\u00e5r samlokalisering kan realiseres vil det f\u00f8re til st\u00f8rre besparelser knyttet til husleie- og energiutgifter, samt renholds- og renovasjonsutgifter. Det har ingen \u00f8konomisk betydning om de to enhetene sammensl\u00e5s under BBS eller BBSM for kommunens \u00f8konomi. Byr\u00e5dens vurdering og anbefaling/konklusjon: Basert p\u00e5 utredning og anbefaling fra arbeidsgruppen vurderer byr\u00e5den at en sammensl\u00e5ing av de to enhetene vil v\u00e6re hensiktsmessig tatt i betraktning faglig utvikling og samarbeid mellom de ansatte. Dette vil videre bidra til mer bredde og spisskompetanse i tilbudet til elevene, samt bedre muligheter for individuell tilpasning og niv\u00e5differensiert undervisning. Blant annet vil en kunne videreutvikle den spesialpedagogiske oppl\u00e6ringen og n\u00e5 ut til en st\u00f8rre elevgruppe. Byr\u00e5den anbefaler at de to enhetene organiseres sammen under Etat for inkludering (EFI) for \u00e5 \u00f8ke og fortsette allerede positive synergier mellom de ulike enhetene i etaten n\u00e5r det 2 kommer til sammenhengende tjenester for m\u00e5lgruppen. Og videre mulighetene for s\u00f8ml\u00f8st og m\u00e5lrettet samarbeid med de andre etatene og tjenestene i BBSM, som Etat for sosiale tjenester og Etat for psykisk helse og rustjenester. Ny oppl\u00e6ringslov trer i kraft h\u00f8sten 2024. Den nye loven \u00e5pner opp for at noen flere grupper kan ha rett til forberedende oppl\u00e6ring (grunnskoleoppl\u00e6ring for voksne) og legger opp til at oppl\u00e6ringen skal bli modulstrukturert. Grunnskoleoppl\u00e6ringen er dermed et potensielt nyttig verkt\u00f8y i NAV sitt kvalifiseringsarbeid. Da vil tilh\u00f8righeten til BBSM bli ytterligere relevant og bidra til sammenhengende tjenester for m\u00e5lgruppen. Andre forhold som taler for sammensl\u00e5ing under EFI, er etatens ansvar for \u00e5 gi oppl\u00e6ring og kvalifisering til voksne minoritetsspr\u00e5klige med m\u00e5l om arbeid og/eller utdanning. For alle voksne (uavhengig av landbakgrunn) med manglende spr\u00e5k- og fagkompetanse, eller relevant arbeidserfaring, er EFIs kompetanse et viktig verkt\u00f8y for \u00e5 bidra til at flere inkluderes i norsk arbeids- og samfunnsliv. Byr\u00e5den anbefaler at samorganiseringen gjennomf\u00f8res fra og med 1. januar 2025 og evalueres to \u00e5r etter gjennomf\u00f8ring, mens samlokalisering b\u00f8r skje s\u00e5 raskt det lar seg gjennomf\u00f8re. Byr\u00e5dens vurdering og anbefaling er gjort i samr\u00e5d med byr\u00e5d for barnehage og skole. Vedtakskompetanse: Byr\u00e5dets fullmakter \u00a7 4.1 og 4.2 vedtatt av bystyret 16.12.2020 i sak 378/20: \u00a7 4.1 Organisering av kommunens virksomhet Byr\u00e5det har myndighet til \u00e5 organisere kommunens tjenesteproduksjon og forvaltning i hensiktsmessige enheter. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Grunnskolen for voksne og Bergen voksenoppl\u00e6ring sammensl\u00e5s organisatorisk under Etat for inkludering og Byr\u00e5dsavdeling for barnevern, sosiale tjenester og mangfold fra og med 01.01.2025. 2. Omorganiseringen evalueres to \u00e5r etter gjennomf\u00f8ring av sammensl\u00e5ingen. 3. Melding om vedtak sendes bystyrets kontor. Dato: 3. september 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: 1. Mandat for organisering av Grunnskolen for voksne og Bergen voksenoppl\u00e6ring 2. Organiseringen av GFV og BVO - utredning og anbefaling fra arbeidsgruppen 3 "
}