{
  "dokument_id": "21655337-6bb5-576d-a5fc-8cbb66f13cbd",
  "doc_type": "case_attachment",
  "kommune": 5501,
  "tittel": "Respons fra medlemmer i referansegruppe",
  "url": "https://innsyn.tromso.kommune.no/application/getMoteDokument?dokid=2001675516",
  "tekst": "Prosjekt samiskklasse ungdomstrinn Troms\u00f8 kommune Respons fra medlemmer i referansegruppe. F\u00f8lgende personer ble spurt om \u00e5 v\u00e6re med i referansegruppa, og har dermed f\u00e5tt tilsendt dokumenter for gjennomlesing og tilbakemeldinger; Berit Anne Johansdatter Bals Baal, Universitetet i Troms\u00f8 \u00d8ystein Vangsnes, Universitetet i Troms\u00f8 Risten Birje Steinfjell, Samisk foreldrenettverk (/Redd barna) John Niklas Labba, Leder samisk spr\u00e5ksenter K\u00e5re Sandring, Inspekt\u00f8r Alta ungdomsskole Marianne Larssen, Representant FAU Prestvannet skole Anne Hedvig Nordsletta, Klassekontakt 7S Frist for tilbakemelding ble satt til fredag 22.03.2024. Innen klokken 12:30 denne dag, har det kommet respons fra tre medlemmer av referansegruppa. 1. Berit Anne Johansdatter Bals Baal gir f\u00f8lgende tilbakemelding; Jeg har lest dokumentene og jeg har noen tanker. Det er ikke sikkert at mine innspill vil ha s\u00e5 mye \u00e5 si for forslaget slik det st\u00e5r. Jeg syns det er positivt at b\u00e5de elever og foreldre er tatt med p\u00e5 r\u00e5d og har f\u00e5tt bidra til enkelte l\u00f8sninger. Jeg vil ber\u00f8mme elevene for gjennomtenkte og spr\u00e5kbevisste svar, og det kommer tydelig fram at det er en gruppe elever som er vant til \u00e5 vurdere egne spr\u00e5klige praksiser og preferanser. Det er ogs\u00e5 argumentert godt for hvorfor man starter med fire fag og hvordan utvalget er gjort. Jeg har ingen kommentarer p\u00e5 den strukturen som er foresl\u00e5tt, alt er innenfor den type utvikling som SaMOS-rapporten anbefaler, der kommuner gradvis \u00f8ker tilfanget av samisk i oppl\u00e6ringsl\u00f8pet. Jeg tror det er en god id\u00e9 at blant annet naturfag og matematikk undervises p\u00e5 norsk, med st\u00f8tte fra en samisktalende pedagog. Mitt f\u00f8rste innspill gjelder faget norsk for elever med samisk. Firefagsmodellen inneholder i tillegg til samisk, samfunnsfag og duodji, ogs\u00e5 norsk for elever med samisk. Jeg \u00f8nsker at det skilles bedre mellom to ting: det ene er fag der elevene forlater klasserommet for \u00e5 f\u00e5 oppl\u00e6ring etter Kunnskapsl\u00f8ftet Samisk (4 1 Prosjekt samiskklasse ungdomstrinn Troms\u00f8 kommune fag) og de fagene der elevene f\u00e5r oppl\u00e6ring p\u00e5 samisk (3 fag). Det er selvf\u00f8lgelig viktig at denne gruppen elever f\u00e5r norskoppl\u00e6ring etter den l\u00e6replanen som gjelder dem, og at de er adskilt fra resten av klassen i norsktimen. Jeg ser ikke at det er tilstrekkelig argumentert for hvorfor dette faget ogs\u00e5 skal gis av en samistalende pedagog. I norskfaget er norsk m\u00e5let, det er naturlig at det ogs\u00e5 er undervisningsspr\u00e5ket. Jeg ser ikke noe i veien for at faget kan gis av en norsktalende pedagog som f\u00f8lger en spr\u00e5klig responsiv pedagogikk (forklares lenger nede) og ellers er bevisst p\u00e5 det flerspr\u00e5klige aspektet i elevenes bakgrunn. Disse elevene bor i en by der norsk er majoritetsspr\u00e5ket, og de har l\u00e6rt norsk p\u00e5 skolen i syv \u00e5r. Det er lite som taler for at de skulle ha vanskeligheter med norskoppl\u00e6ring p\u00e5 norsk. Strukturen legger uansett opp til at flere andre fag skal ha oppl\u00e6ring p\u00e5 norsk, enten med eller uten st\u00f8tte fra samiskspr\u00e5klig pedagog. At flere norsktalende l\u00e6rere er inne I tilbudet til de samistalendelevene, vil gj\u00f8re tilbudet mindre s\u00e5rbart. Mitt andre innspill gjelder rollen til den samistalende pedagogen som skal v\u00e6re til st\u00f8tte i fagene matematikk, naturfag, RLE og engelsk og samspillet mellom vedkommende og de \u00f8vrige fagl\u00e6rerne. Denne pedagogen kan v\u00e6re med p\u00e5 \u00e5 \u00f8ke utbyttet av undervisningen for alle elevene, ikke bare de samisktalende elevene. Det nevnes at pedagogen skal jobbe med begrepsbruk p\u00e5 samisk. Jeg \u00f8nsker her \u00e5 peke p\u00e5 det som ofte understrekes innenfor spr\u00e5klig responsiv pedagogikk (Linguistically responsive pedagogy, f.eks. Lucas & Villegas 2013): fagspr\u00e5ket er ikke morsm\u00e5let til noen. Alle, ogs\u00e5 de norsktalende elevene, m\u00e5 l\u00e6re seg spr\u00e5ket til det enkelte faget. P\u00e5 ungdomsskoleniv\u00e5 vil det forventes at elevene skal kunne skrive tekster med skolebokspr\u00e5k, eller akademisk spr\u00e5k. Dette spr\u00e5ket skiller seg fra dagligspr\u00e5ket ikke bare gjennom faglige begreper, men ogs\u00e5 bruk av akademiske ord og fraser (f.eks. ord og fraser som \u201cdet vil si, med mindre, derimot, dermed\u201d). Disse ordene, frasene og mer formelle m\u00e5ter \u00e5 ordlegge seg p\u00e5 vil variere fra spr\u00e5k til spr\u00e5k. \u00c5 l\u00e6re \u00e5 uttrykke seg om matematikk eller biologi p\u00e5 norsk lar seg ikke direkte overf\u00f8re til samisk, og det gjelder ikke bare begreper. Det samme kan sies om det daglige spr\u00e5ket og skolespr\u00e5ket; det er ingen enkel jobb \u00e5 utvikle seg et akademisk spr\u00e5k hvis dette ellers er frav\u00e6rende hjemme. Som oftest vil elever som flytter fra samisk oppl\u00e6ring til norsk oppl\u00e6ring m\u00e5tte tette dette hullet selv, uten noen form for instruksjoner eller forst\u00e5else fra l\u00e6rere. Hva vil v\u00e6re et for muntlig spr\u00e5k i en besvarelse? Dette vil ogs\u00e5 v\u00e6re forskjellig fra spr\u00e5k til spr\u00e5k, selv om enkelte ting er sammenfallende. De samisktalende 2 Prosjekt samiskklasse ungdomstrinn Troms\u00f8 kommune pedagogene og de \u00f8vrige spr\u00e5kl\u00e6rerne har en fin mulighet til \u00e5 tydeliggj\u00f8re skolebokspr\u00e5ket/det akademiske spr\u00e5ket for hele elevgruppen, ikke bare de samiske elevene. Et slikt samspill vil komme alle elevene til gode. Jeg ser at det vises til st\u00f8tte fra UiT. B\u00e5de jeg og professor Kristine Bentzen kan bist\u00e5 med veiledning p\u00e5 flerspr\u00e5klig utvikling, hvis det er interressant. For at dette viktige tilbudet kan gjennomf\u00f8res og opprettholdes over tid, s\u00e5 er det viktig at man allerede i starten pr\u00f8ver \u00e5 sikre en viss robusthet. Forslaget som foreligger gj\u00f8r dette p\u00e5 mange m\u00e5ter. Det er viktig at tilbudet forankres hos flere enn de samisktalende pedagogene. Jeg understreker ogs\u00e5 viktigheten av \u00e5 vise hvordan en pedagogikk som skal integrere de samiske elevene samtidig bidrar til at ogs\u00e5 de norske elevene f\u00e5r et bedre tilbud. 2. Risten Birje Steinfjell gir f\u00f8lgende tilbakemelding; Kommentarer til Struktur rundt samiskklasse i Troms\u00f8 kommune. V\u00e5ren 2024 jobber Gr\u00f8nn\u00e5sen skole godt med \u00e5 legge et solid grunnlag for \u00e5 ta imot samiskklassen til h\u00f8sten. Ref. punkt over: Mulig nyttig \u00e5 tydeliggj\u00f8re hva som skal gj\u00f8res her. Tenker p\u00e5 kunnskap om samisk spr\u00e5k og kultur, ikke bare til de l\u00e6rerne som skal m\u00f8te samiskelevene, men alle l\u00e6rere og ikke minst elevene p\u00e5 Gr\u00f8nn\u00e5sen skole. (Dette vil svare p\u00e5 barnekonvensjonen art. 29 og dette sitatet bra elevene: \u00abOpplever at \u00abmange liker oss\u00bb - at de andre har et positivt syn p\u00e5 de for at de g\u00e5r i samiskklassen\u00bb) Andre ting: - Skilting p\u00e5 samisk (Kanskje allerede gjort, vet ikke) - Plan for feiring av samisk nasjonaldag p\u00e5 skolen (Kanskje ogs\u00e5 p\u00e5 plass allerede, men vet ikke) - Vi vet at samehets dessverre er et dagsaktuelt tema, og at det m\u00e5 ogs\u00e5 l\u00e6rerne v\u00e6re obs p\u00e5 og ha en plan p\u00e5 hvordan de skal h\u00e5ndtere det om det skulle oppst\u00e5. - Og en plan for Gr\u00f8nn\u00e5sen skole om hvordan jobbe med mangfold, andre kulturer og samisk spr\u00e5k og kultur. ( f.eks samisk spr\u00e5kuke i oktober) Og dette er viktig \u00e5 f\u00f8lge opp: o At en jobber med samisk kultur i flere fag og sammen med de andre elevene, slik at det ikke bare er noe de har om n\u00e5r de har undervisning i fag p\u00e5 samisk (derav bl.a \u00f8nsket om K&amp;H med trinnet og ikke eget Duodji fag) 3 Prosjekt samiskklasse ungdomstrinn Troms\u00f8 kommune o Det er viktig for elevene at ting er p\u00e5 plass (rom, b\u00f8ker, m\u00f8bler, materiell annet utstyr \u2013 s\u00e5nn at det skal oppleves som fint og ikke stressende \u00e5 starte p\u00e5 ungdomsskolen og evt i samiskklassen mvh. Risten Birje Steinfjell 3. \u00d8ystein Vangsnes har kommentert direkte inn p\u00e5 notatet skrevet til den politiske saken. Men har her hentet ut setninger fra notatet, samt \u00d8ysteins kommentarer til disse. a. Side 1 i dokumentet, under punktet \u00abHva saken gjelder\u00bb, kommenterer han \u00abLitt interessant at vedtaket om Sommerlyst i 2018 ble til Gr\u00f8nn\u00e5sen i 2021 \u00abp\u00e5 den bakgrunn\u00bb. B\u00f8r det ikke kommenteres?\u00bb og \u00abJeg ser n\u00e5 at kommentaren / forklaringa kommer nedenfor, men jeg ville ha nevnt det her ogs\u00e5\u00bb. b. Side 2 i dokumentet, under punktet M\u00e5lgruppe for samisk ungdomstrinn, har han f\u00f8lgende kommentarer: \u00abJeg vil anta at det i praksis stilles helt andre krav til en samisk andrespr\u00e5kselev i en slik situasjon enn en norsk andrespr\u00e5kselev som skal sluses inn i ordin\u00e6r undervisning. Hva er kriteriene samiskl\u00e6reren vurderer etter? Dette er en potensielt passiv tiln\u00e6rming til \u00e5 f\u00e5 flere sterke samiske spr\u00e5kbrukere. Det er selvsagt i tr\u00e5d med gjeldende regelverk, men en mer offensiv tiln\u00e6rming kunne ha v\u00e6rt at man skal vurdere hva som m\u00e5 til for at eleven skal kunne f\u00f8lge et opplegg for samiske f\u00f8rstespr\u00e5kselever. Gjennom \u00e5 f\u00e5 tilgang til en sterk samisk oppl\u00e6ringsmodell, vil eleven nettopp kunne f\u00e5 et l\u00f8ft i kunnskapene sine. Motivasjon \u2013 b\u00e5de hos elev og foreldre \u2013 kan for eksempel veie opp for noe \u201cbristende\u201d samiskkunnskaper; generelt gode spr\u00e5kferdigheter og/eller skoleprestasjoner kan ogs\u00e5 veie opp.\u00bb og \u00abN\u00e5r det er sagt, er mitt innspill her kanskje mer noe \u00e5 dr\u00f8fte/diskutere med samiskl\u00e6rere etc. undervegs enn at det skal gjenspeiles i saksframlegget\u00bb. c. Side 4, under foreldreinnspill, har han f\u00f8lgende kommentar til dokumentet; 4 Prosjekt samiskklasse ungdomstrinn Troms\u00f8 kommune \u00abDette er i strid med faglige innsikter slik de f.eks. ligger til grunn for opplegget med Tospr\u00e5klig fagoppl\u00e6ring for elever med norsk som andrespr\u00e5k. Men det kan jo v\u00e6re et tema \u00e5 jobbe med over tid overfor foreldrene.\u00bb (foresattes \u00f8nsker, kulepunkt to) og \u00abN\u00e5 s\u00e5 jeg lenger ned det med tospr\u00e5klig fagoppl\u00e6ring i matte etc., s\u00e5 da gir det mer mening. Dette er fint!\u00bb d. Kommentar til siste avsnitt side fem, \u00abDette er bra og stiller forrige kommentar i et annet lys! Ref: Linn Guttormsen Eira 5 "
}