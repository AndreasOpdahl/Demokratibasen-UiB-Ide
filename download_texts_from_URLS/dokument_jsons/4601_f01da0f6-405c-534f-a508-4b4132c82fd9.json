{
  "dokument_id": "f01da0f6-405c-534f-a508-4b4132c82fd9",
  "doc_type": "case_presentation",
  "kommune": 4601,
  "tittel": "Ny IA-avtale 2025 - 2028, hva betyr det for Bergen kommune? ",
  "url": "https://bergen.kommune.no/politikere-utvalg/api/fil/bk360/12664130/Framstilling-Ny-IA-avtale-2025-2028-hva-betyr-det-for-Bergen-kommune-",
  "tekst": " Hovedarbeidsmilj\u00f8utvalget Saksframstilling V\u00e5r referanse: 2025/170994-1 Saksbehandler: Henry Johan Berg Ny IA-avtale 2025 - 2028, hva betyr det for Bergen kommune? Hva saken gjelder: Partene i arbeidslivet landet til slutt og ble enige om en ny og forsterket avtale for inkluderende arbeidsliv (IA-avtale). Partene er bl.a. enige om bedre oppf\u00f8lging av sykemeldte arbeidstakere og mer innsats for arbeidsmilj\u00f8. Den nye IA-avtalen legger opp til \u00e5 \u2022 forsterke den forebyggende arbeidsmilj\u00f8innsatsen gjennom eksisterende og nye bransjeprogram, arbeidsmilj\u00f8satsing i regi av Arbeidstilsynet og STAMI og Nav Arbeidslivssenter. \u2022 bedre sykefrav\u00e6rsoppf\u00f8lging, blant annet gjennom \u00f8kt etterlevelse av pliktene i regelverket fra alle akt\u00f8rer \u2022 \u00f8ke informasjon- og oppl\u00e6ringsaktivitet rettet mot virksomhetene \u2022 forsterke innsatsen p\u00e5 den enkelte arbeidsplass \u2022 \u00f8ke kunnskapen om sykefrav\u00e6r, frafall og virkningsfulle tiltak for f\u00e5 ned frav\u00e6ret Det skal videre hentes inn mer kunnskap om sykefrav\u00e6r og tiltak som kan forhindre at s\u00e5 mange faller ut av arbeidslivet. Kunnskapen skal brukes til \u00e5 diskutere behov for justering underveis og iverksetting av eventuelt nye tiltak. Norge har hatt en avtale om inkluderende arbeidsliv siden 2001. Avtalen har forpliktet partene til \u00e5 jobbe for et lavere sykefrav\u00e6r. De siste \u00e5rene har likevel sykefrav\u00e6ret i Norge \u00f8kt betraktelig og det er derfor knyttet ekstra oppmerksomhet til den avtalen som n\u00e5 er inng\u00e5tt. IA-avtalen og Bergen kommune Bergen kommune bruker IA-avtalen p\u00e5 flere omr\u00e5der, bl.a. ved bruk av oppl\u00e6ringsmateriell og verkt\u00f8y fra STAMI, Id\u00e9banken, Arbeidstilsynet og Nav. I tillegg samarbeider kommunen med Nav Arbeidslivssenter p\u00e5 flere omr\u00e5der og niv\u00e5er i kommunen. 1 NAV Arbeidslivssenter er inne i flere enheter og p\u00e5 ulike niv\u00e5 i Bergen kommune for \u00e5 hjelpe med sykefrav\u00e6rsforebygging. De store byr\u00e5dsavdelingene (BBS, BEHO og BBSM) har jevnlig nettverksm\u00f8ter med NAV Arbeidslivssenter. NAV Arbeidslivssenter er ogs\u00e5 med i prosjektgruppen for N\u00e6rv\u00e6rsprosjektet. Bergen kommune har tatt i bruk ett av verkt\u00f8yene i bransjeprogrammet, \u00abEn bra dag p\u00e5 jobb\u00bb, i en del barnehager og p\u00e5 enkelte sykehjem. Erfaringene med verkt\u00f8yet er gode. \u00abHelseIArbeid\u00bb er tatt i bruk p\u00e5 flere sykehjem. Tilbakemeldingene her er at det er et godt verkt\u00f8y, men arbeidskrevende for enhetene. Det er n\u00e5 utviklet en raskere og mindre tidkrevende versjon. Bransjeprogram er en samling aktiviteter som skal st\u00f8tte og bidra til \u00e5 forbedre arbeidsmilj\u00f8et, redusere sykefrav\u00e6ret og hindre frafall. De bygger p\u00e5 samarbeid mellom partene p\u00e5 arbeidsplassen og skal treffe de faktiske utfordringene arbeidsplassen har. Det finnes ulike programmer som er tilpasset hver sin bransje. HelseIArbeid er et samarbeid mellom Nav og helsetjenesten for \u00e5 forebygge muskel- og skjelettplager samt lettere psykiske helseplager. Verkt\u00f8yet utviklet av NAV Arbeidslivssenter. Ekspertbistand er en ordning hvor arbeidsgiver gjennom NAV kan f\u00e5 st\u00f8tte til \u00e5 kj\u00f8pe inn bistand, fra en ekspert, til en ansatt som er sykemeldt eller st\u00e5r i fare for \u00e5 bli sykemeldt. Eksperten skal ha kompetanse p\u00e5 arbeid og helse og kan hjelpe til i saker som handler om f.eks. sykefrav\u00e6rsoppf\u00f8lging og tilrettelegging, arbeidsevne- og arbeidsplassvurdering, omstillingsarbeid, karriereveiledning, relasjoner og kommunikasjon p\u00e5 arbeidsplassen, etc. Det gis st\u00f8tte p\u00e5 inntil 24.000 kroner. Bergen kommune har f\u00e5tt st\u00f8tte til 35 slike avtaler hittil i \u00e5r. Ved \u00e5 gj\u00f8re ordningene bedre kjent og enkle \u00e5 finne, kan kommunen jobbe enda bedre med \u00e5 redusere sykefrav\u00e6r og \u00e5 fremme n\u00e6rv\u00e6r. Det er lagt ut informasjon og lenker til ulike verkt\u00f8y i veilederne for sykefrav\u00e6rs- og n\u00e6rv\u00e6rsarbeid, samt at verkt\u00f8yene tas opp i aktuelle nettverk. NAV brukes som samarbeidspartner i informasjons- og forankringsarbeid. N\u00e6rv\u00e6rsprosjektet er ogs\u00e5 en god st\u00f8ttespiller for \u00e5 gj\u00f8re de ulike ordningene kjent. IA-avtalens betydning for videre forebyggende arbeidsmilj\u00f8arbeid i Bergen kommune Den nye avtalen legger sterkere vekt p\u00e5 forebyggende arbeidsmilj\u00f8innsats enn tidligere. I tillegg vektlegges bedre oppl\u00e6ring og mer m\u00e5lrettet oppf\u00f8lging av den enkelte arbeidstaker. Viktigheten av lokalt partssamarbeid i sykefrav\u00e6rsforebyggingen fremheves. I Bk er det som kjent politisk fokus p\u00e5 sykefrav\u00e6r og n\u00e6rv\u00e6rsarbeid, bl.a. gjennom N\u00e6rv\u00e6rsprosjektet. Kontrollutvalget bestilte h\u00f8sten 2023 en forvaltningsrevisjon p\u00e5 forebygging av sykefrav\u00e6r i Bergen kommune. Rapporten ble behandlet i utvalget februar 2025. Funnene viser at det gj\u00f8res mye godt arbeid p\u00e5 dette feltet, men at det fremdeles er et forbedringsomr\u00e5de n\u00e5r det gjelder systematisk arbeid med et helsefremmende arbeidsmilj\u00f8 og forebygging av sykefrav\u00e6r ved de ulike arbeidsplassene. Det pekes 2 bl.a. p\u00e5 oppl\u00e6ring, rolleforst\u00e5else og et behov for st\u00f8rre involvering av arbeidsmilj\u00f8gruppene. Dette er omr\u00e5der det er jobbet med og som vil f\u00e5 forsterket fokus fremover. P\u00e5 overordnet niv\u00e5 handler det bl.a. om m\u00e5lrettet oppl\u00e6ring og informasjon samt utarbeidelse av st\u00f8tteverkt\u00f8y, forenkling av rutiner og veiledere og utarbeidelse nye der det er n\u00f8dvendig. N\u00e6rv\u00e6rsprosjektet er en viktig bidragsyter i arbeidet, med ressursinnsats og tiltak direkte mot enkelte sektoromr\u00e5der og etater. Det er naturlig at den nye IA-avtalen og fortsettelsen av det sterke partssamarbeidet m\u00e5 inng\u00e5 I Bergen kommunes n\u00f8dvendige arbeid med \u00e5 \u00f8ke n\u00e6rv\u00e6r og forebygge frav\u00e6r. Eksempler p\u00e5 dette kan v\u00e6re: - Bergen kommune og NAV samarbeider mer p\u00e5 et strategisk niv\u00e5 i tillegg til allerede eksisterende samarbeid - AMU har ny IA-avtale som tema og diskuterer den i sine m\u00f8ter - Arbeidsmilj\u00f8gruppene (AMG) brukes mer aktivt i forebyggende arbeidsmilj\u00f8arbeid - \u00d8kt fokus og ressursinnsats p\u00e5 oppl\u00e6ring, for b\u00e5de ledere, verneombud og AMG. - Sikre implementering av tiltak og verkt\u00f8y fra N\u00e6rv\u00e6rsprosjektet bredt i hele organisasjonen - Gjennomgang av organisering og verneorganisasjonens plass i det forebyggende sykefrav\u00e6rsarbeidet, herunder ogs\u00e5 HAMU, AMU og AMG Innspill fra HAMU Denne saken er ment som en temasak til diskusjon og eventuelt innspill fra HAMU som partene kan ta med seg i det videre arbeidet. Hovedpunktene i diskusjonen vil fremkomme i referatet fra m\u00f8tet. Dato: 15. mai 2025 Barbro Sofie Lie - leder Dokumentet er godkjent elektronisk. 3 "
}