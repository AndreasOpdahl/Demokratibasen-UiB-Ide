{
  "dokument_id": "850ec71e-e94f-5d7d-8670-78f308bd9797",
  "doc_type": "case_attachment",
  "kommune": 4601,
  "tittel": "Fana gnr 91 bnr 65 Sagstadvika. Klage p\u00e5 avsl\u00e5tt s\u00f8knad om kai",
  "url": "https://bergen.kommune.no/politikere-utvalg/api/fil/bk360/11100416/Fana-gnr-91-bnr-65-Sagstadvika-Klage-pa-avslatt-soknad-om-kai",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/70505-12 Fana gnr 91 bnr 65 Sagstadvika. Klage p\u00e5 avsl\u00e5tt s\u00f8knad om kai Hva saken gjelder: Saken gjelder s\u00f8knad om rehabilitering av eksisterende kaier og gjenst\u00f8ping av eksisterende b\u00e5tslipp mellom dem. Det er ogs\u00e5 s\u00f8kt om etablering av kaikran. S\u00f8knaden ble avsl\u00e5tt i vedtak datert 03.04.2024, da tiltakets visuelle kvaliteter ikke ble vurdert tilstrekkelig gode og vilk\u00e5rene for dispensasjon ikke ble vurdert som oppfylt. Det var ogs\u00e5 s\u00f8kt om dispensasjon fra feil arealform\u00e5l i sj\u00f8. Avslaget ble p\u00e5klaget av ansvarlig s\u00f8ker, VMB Gruppen AS v/Alexander Opheim, p\u00e5 vegne av tiltakshaver Svein Vidar Ersv\u00e6r. Eiendommen er uregulert. I kommuneplanens arealdel (KPA 2018), vedtatt 19.06.2019, er eiendommens landareal satt av til landbruk-, natur- og friluftsform\u00e5l (LNF). Arealet i sj\u00f8 er lagt til friluftsomr\u00e5de. Se avslagsvedtaket \u00a7 3.1 for utfyllende planstatus. Tiltaket utl\u00f8ser behov for dispensasjon fra KPA 2018 \u00a7 3.1 plankrav, \u00a7 6.1 byggegrense mot sj\u00f8, \u00a7 31 LNF- omr\u00e5der og \u00a7 32.8 friluftsomr\u00e5der i sj\u00f8. Det er s\u00f8kt om n\u00f8dvendige dispensasjoner, plankrav og arealform\u00e5let friluftsliv er supplert i klageomgangen. Seksjon for n\u00e6ring og landbruk har gitt uttale datert 27.02.2024, hvor de uttaler at tiltaket ikke vil ha negative virkninger for landbruk. Bymilj\u00f8etaten har gitt uttale datert 18.03.2024, hvor de uttaler at rehabilitering i liten grad vil endre dagens situasjon, og dermed ha lite negativ konsekvens for natur, biologisk mangfold, friluftsliv og landskap. De har uttalt seg om tiltak for \u00e5 hindre avrenning og forstyrrelser for hekkende fugl. Ansvarlig s\u00f8ker opplyser at s\u00f8knaden er nabovarslet i tr\u00e5d med kravene i pbl. \u00a7 21-3, og bekrefter at det ikke er kommet merknader. Klage: Klager ber om at vedtaket blir gjort om, og at det blir gitt dispensasjon som oms\u00f8kt. Klager viser til at eiendommen ikke er egnet for ferdsel eller bading, og allmenne interesser kan ikke bli p\u00e5virket av oms\u00f8kte utvidelse. Vest for eiendommen er det en naustrekke med kai og b\u00e5topptrekk, lik oms\u00f8kte i denne saken. Klager kan derfor vanskelig akseptere at oms\u00f8kte tiltak medf\u00f8rer vesentlig privatisering av strandsonen. Det erkjennes at \u00f8stre kai ikke var del av opprinnelig bygges\u00f8knad, men datidens krav til formalia var ikke like h\u00f8ye som i dag. Kaien fremkommer imidlertid p\u00e5 flyfoto fra 1976, i ferdigattest i 1979 og har v\u00e6rt gjenstand for flere kontroller av ulovlige kaier og brygger uten at noen ulovlighet har blitt p\u00e5pekt. Tiltakshaver har derfor v\u00e6rt under den klare oppfatning at begge kaier var lovlige, og at oms\u00f8kte tiltak ikke bare er en utvidelse av vestre kai. 1 Hva gjelder plankrav, viser klager til at tiltaket er et mindre tiltak, og hovedsakelig \u00e5 st\u00f8pe opp allerede st\u00f8pt b\u00e5tslipp til kaih\u00f8yde. Dette sikrer blant annet naustet mot utglidning, og er etter fagmessig vurdering eneste og enkleste m\u00e5ten \u00e5 gj\u00f8re dette. Klager mener hensynene bak plankravet ikke blir vesentlig tilsidesatt. Klager mener tiltaket ikke g\u00e5r ut over hva som er n\u00f8dvendig for hensiktsmessig bruk, og fordelene fremst\u00e5r klart st\u00f8rre enn ulempene. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at vedtak om avslag opprettholdes. Fagetaten anser oms\u00f8kt tiltak som en utvidelse av vestre kai, da \u00f8stre ikke er oms\u00f8kt. Det vises ogs\u00e5 til at det er s\u00f8kt om \u00e5 sette opp kaikran. Tiltakene er av en vesentlig st\u00f8rrelse som medf\u00f8rer forringelse av strandsoneverdiene og landskapsestetiske hensyn loven skal ivareta. Summen av tiltak og tiltakenes omfang vil i vesentlig grad fremst\u00e5 privatiserende b\u00e5de sett fra land og fra sj\u00f8. N\u00e5r det gjelder plankrav, vises det til at tiltaket er i strid med arealform\u00e5l i kommuneplanen, som g\u00e5r det n\u00f8dvendig at hele omr\u00e5det vurderes gjennom plan f\u00f8r det tillates utbygging i strid med plan. Det vises til at frav\u00e6r av innsigelser ikke utelukkende kan anses som en fordel i seg selv. Det er ogs\u00e5 opp til plan- og bygningsetaten \u00e5 vurdere om det skal gis dispensasjon, og man er ikke bundet av uttalelser fra andre statlige og regionale myndigheter. Fordelene er av privat karakter, og er ikke \u00abklart\u00bb st\u00f8rre enn ulempene. Tiltaket er vurdert \u00e5 v\u00e6re uhensiktsmessig stort i forhold til eksisterende naust, og vil medf\u00f8re \u00f8kt privatisering av strandsonen, til ulempe for allmennheten og ut\u00f8vere av friluftsliv. Hensynene bak arealform\u00e5let LNF blir imidlertid ikke vurdert \u00e5 bli vesentlig tilsidesatt ved oms\u00f8kte tiltak. Det er opplyst i s\u00f8knaden at eksisterende naust st\u00e5r i fare for utglidning, men det er ikke redegjort for alternative tiltak som ikke inneb\u00e6rer at det oppf\u00f8res en betongkai p\u00e5 over 30 m2. Fagetaten holder fast ved at betongkaien har et omfang som vesentlig overg\u00e5r hva som er n\u00f8dvendig for \u00e5 oppn\u00e5 hensiktsmessig bruk av lovlig etablerte tiltak. Fordelene vurderes \u00e5 ha privat karakter, mens tiltaket har ulemper for allmennheten. Det vises ellers til fagnotatet i sin helhet. Byr\u00e5dens vurdering og konklusjon: Byr\u00e5den har vurdert klagen, og har kommet til at denne kan tas til f\u00f8lge p\u00e5 vilk\u00e5r. Plankrav Hjemmelen for dispensasjonsvurderingen er pbl. \u00a7 19-2, som sier at dispensasjon \u00abkan\u00bb gis, der den ikke \u00abvesentlig tilsidesetter\u00bb hensynene bak forholdet det dispenseres fra, plan- og bygningslovens form\u00e5lsparagraf eller nasjonale eller regionale interesser. Det m\u00e5 ogs\u00e5 v\u00e6re \u00abklart\u00bb st\u00f8rre fordeler enn ulemper med \u00e5 gi dispensasjon. Byr\u00e5den viser til fagnotatet for gjennomgang av hensynene bak plankravet. Sp\u00f8rsm\u00e5let er f\u00f8rst om disse, hensynene i form\u00e5lsparagrafen eller nasjonale eller regionale interesser blir \u00abvesentlig tilsidesatt\u00bb. Fagetaten har argumentert at tiltaket ligger i et omr\u00e5de med byggeforbud gjennom LNF- form\u00e5let, og at man trenger helhetlig planlegging for \u00e5 bygge i strid med dette. Byr\u00e5den er i utgangspunktet enig i dette, men er uenig i vurderingen av ny utbygging i denne saken. Eiendommen er bebygd med et eldre naust, med eksisterende kai og st\u00f8pt slipp. Tiltaket inneb\u00e6rer godkjenning av \u00f8stre kai og utvidelse av denne, samt gjenst\u00f8ping av slippen. Etablering av kaikran vil ogs\u00e5 v\u00e6re nytt tiltak, men med plassering p\u00e5 kaien vil inntrykket av 2 denne dempes av det eksisterende naustet. Det etableres alts\u00e5 ikke ny bruk, men legges til rette for at eksisterende anlegg blir mer hensiktsmessig utformet. Dette taler etter byr\u00e5dens vurdering for at hensynene ikke blir \u00abvesentlig\u00bb tilsidesatt. I denne saken er det heller ikke kommet merknader fra h\u00f8ringsparter. Dette er, som fagetaten p\u00e5peker, ikke avgj\u00f8rende i seg selv, men taler for at saken ikke utl\u00f8ser behov for slike avklaringer og avveiinger som plankravet skal ivareta. Byr\u00e5den viser ogs\u00e5 til at man m\u00e5 se p\u00e5 hva en reguleringsplan vil \u00abgi\u00bb som man ikke kan f\u00e5 gjennom dispensasjonsvurdering. I dette omr\u00e5det er det ikke \u00f8nskelig med videre naustutbygging i strandsonen \u2013 egnede tomter er bygget ut, og de fradelte eiendommene i samme rekke som oms\u00f8kte fremst\u00e5r mer som b\u00e5tfester enn nausttomter. Det er ikke \u00f8nskelig med ytterligere terrenginngrep og utbygging, noe det fort ville blitt press om dersom man krever at det lages en kostbar reguleringsplan for omr\u00e5det. Oms\u00f8kte tiltak er stort, men har etter byr\u00e5dens vurdering ikke en slik effekt at hensynene bak plankravet blir \u00abvesentlig\u00bb tilsidesatt. Byr\u00e5den kan ikke se at det er hensyn i form\u00e5lsparagrafen eller nasjonale eller regionale interesser som blir \u00abvesentlig\u00bb tilsidesatt. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Fagetaten vist til at det er private fordeler med dispensasjon, mens ulempene er knyttet til allmenne verdier. Byr\u00e5den er enig i at fordelene i stor grad er private, men viser til at mulighet for tilkomst til sj\u00f8 og fort\u00f8yning av b\u00e5t ved en strandeiendom er en objektiv fordel for eiendommen, som iht. Sivilombudets sak 2014/334 skal telle med i vurderingen, vektet mot ulempene med dispensasjon. Byr\u00e5den mener det er en fordel at eksisterende kai og slipp blir satt i stand, b\u00e5de for \u00e5 sikre naustet, men ogs\u00e5 da det er oppgitt at det er en badevik like ved. En delvis sammenrast konstruksjon kan v\u00e6re et spennende element for barn og unge, som kan medf\u00f8re fare for skade. Eier av konstruksjonen har plikt til \u00e5 holde denne i sikker stand, og selv om naustet trolig kan sikres med en mindre omfattende konstruksjon, vurderer byr\u00e5den det som en fordel at man b\u00e5de oppn\u00e5r sikring og funksjonell bruk av kaien. En planprosess i dette omr\u00e5det vil v\u00e6re b\u00e5de kostbart og trolig tidkrevende. Dette er ikke ulemper i seg selv, men sett i forhold til den utbyggingen det ville v\u00e6re aktuelt \u00e5 \u00e5pne for, fremst\u00e5r et plankrav noe uproporsjonalt. En planprosess ville ogs\u00e5 \u00e5pnet for et st\u00f8rre press p\u00e5 utbygging i omr\u00e5det, noe byr\u00e5den anser som uheldig. At tiltaket blir st\u00f8rre er en ulempe for allmennheten, men byr\u00e5den viser til at eiendommen allerede er bebygget med naust, kai og slipp. Det er ogs\u00e5 bygget tilsvarende tiltak i n\u00e6romr\u00e5det, og byr\u00e5den vurderer at oms\u00f8kte tiltak ikke vil fremst\u00e5 uproporsjonalt i forhold til omgivelsene. Tiltaket vil heller ikke utvide den opplevd private sonen ved naustet, selv om kaien kan se st\u00f8rre ut sett fra sj\u00f8. Det understrekes at tiltakshaver ikke kan p\u00e5regne \u00e5 f\u00e5 tillatelse til ytterligere tiltak, som flytebrygge, uten at omr\u00e5det er vurdert gjennom reguleringsplan. Byr\u00e5den finner at fordelene er \u00abklart\u00bb st\u00f8rre enn ulempene ved \u00e5 dispensere fra plankravet. Dispensasjon byggegrense mot sj\u00f8 Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensyn bak byggegrensen, form\u00e5lsparagrafen eller nasjonale eller regionale interesser. Fagetaten har lagt vekt p\u00e5 at tiltaket vil medf\u00f8re privatisering, til ulempe for allmenheten. Byr\u00e5den viser her til dr\u00f8fting over, og finner at tiltaket ikke utvider det opplevd private omr\u00e5det ved naustet, men at tiltaket vil se st\u00f8rre ut fra sj\u00f8. Dette er i utgangspunktet 3 negativt, spesielt da sj\u00f8arealet er satt av til friluftsliv. Omr\u00e5det er imidlertid i stor grad bygget ned ved land, og det er lite trolig at bes\u00f8kende uten tilknytning til omr\u00e5det ville oppholdt seg like utenfor land, eller lagt til ved ledige plasser. Det er flere holmer/sm\u00e5 \u00f8yer lengre ut i fjorden som fremst\u00e5r ubebygd, hvor det trolig vil v\u00e6re mer attraktivt for allmennheten \u00e5 ut\u00f8ve friluftsliv, fiske og bade. At et omr\u00e5de er bygget ut betyr ikke at det skal v\u00e6re \u00abfritt fram\u00bb \u00e5 bygge videre, men kan tvert om bety at man b\u00f8r sette p\u00e5 bremsen for \u00e5 bevare de verdiene som er igjen. I denne konkrete saken finner byr\u00e5den at oms\u00f8kte eiendom og omkringliggende areal i s\u00e5 stor grad er nedbygd, at allmennheten i praksis har mistet tilgangen fra sj\u00f8. Det er fortsatt enkelte \u00e5pne omr\u00e5der, som naboeiendommen gbnr. 91/71, hvor man har tilkomst fra land. Byr\u00e5den vurderer at bruken av dette omr\u00e5det i liten grad p\u00e5virkes av st\u00f8rrelsen p\u00e5 kaien utenfor naustet. Selv om en st\u00f8rre kai kan innby til \u00f8kt bruk, vurderer byr\u00e5den at denne \u00f8kningen ikke medf\u00f8rer en \u00abvesentlig\u00bb st\u00f8rre privatiseringsvirkning i forhold til det som allerede f\u00f8lger med naustet. I denne saken vil det ogs\u00e5 bli plassert en kran p\u00e5 kaien, noe som begrenser opphold p\u00e5 den. Byr\u00e5den kan ikke se at det er hensyn i form\u00e5lsparagrafen eller nasjonale eller regionale interesser som blir \u00abvesentlig\u00bb tilsidesatt ved dispensasjon. Byr\u00e5den finner derfor f\u00f8rste vilk\u00e5r oppfylt. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper. Byr\u00e5den viser her til at en kai gir bedre tilkomst til sj\u00f8 p\u00e5 strandeiendom, noe som er en objektiv fordel for eiendommen. En kai med kran vil ogs\u00e5 gj\u00f8re det tryggere \u00e5 ta b\u00e5ter inn i naustet, enn der man m\u00e5 benytte slipp. \u00d8kt sikkerhet i bruk blir vurdert som en fordel. Prinsipielt sett er det uheldig \u00e5 \u00e5pne for utbygging i en presset strandsone, og tillatelse til en part kan skape forventninger om at det er tillatt med en \u00f8kt utbygging. I denne saken er det imidlertid bygd ut p\u00e5 de fleste flate partier i omr\u00e5det, og det er en naustrekke med b\u00e5de fast kai og flytebrygger foran kaien som ligger 12,5 meter fra oms\u00f8kte eiendom. Oms\u00f8kte tiltak etablerer dermed ikke noe nytt i omr\u00e5det, men det understrekes at det ikke kan p\u00e5regnes tillatelse til f.eks. flytebrygge uten endring i plangrunnlaget. Byr\u00e5den vurderer at oms\u00f8kte tiltak kan \u00f8ke fjernvirkningen sett fra sj\u00f8, men at dette har liten privatiseringseffekt da omr\u00e5det allerede er sterkt bygd ut. For brukere av omr\u00e5det som kommer over land vil ikke tiltaket utvide det utilgjengelige omr\u00e5det, da vestre kai og naust er godkjent og har st\u00e5tt p\u00e5 plassen siden 1970-tallet. Byr\u00e5den finner derfor at det er sm\u00e5 ulemper for allmenheten ved at det gis dispensasjon. Sett opp mot bedret tilkomst og sikkerhet i bruk finner byr\u00e5den at fordelene er \u00abklart\u00bb st\u00f8rre enn ulempene med \u00e5 gi dispensasjon. Dispensasjon arealform\u00e5l p\u00e5 land og sj\u00f8 Da arealform\u00e5lene LNF og friluftsomr\u00e5de i sj\u00f8 i stor grad er sammenfallende, blir de behandlet felles. Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensyn bak arealform\u00e5lene, form\u00e5lsparagrafen eller nasjonale eller regionale interesser. Arealform\u00e5let i sj\u00f8 er oms\u00f8kt i klageomgangen, og er derfor ikke behandlet av fagetaten. For LNF-form\u00e5let fant fagetaten at hensynene bak arealform\u00e5let ikke blir \u00abvesentlig tilsidesatt\u00bb. Byr\u00e5den tiltrer denne vurderingen. 4 Arealet i sj\u00f8 er registrert friluftsomr\u00e5de, med registrert middels funksjon. Dette taler i utgangspunktet for at alle tiltak som begrenser allmennhetens tilgang kan bidra til \u00e5 vesentlig tilsidesette hensynene bak arealform\u00e5let. Som dr\u00f8ftet over, er imidlertid arealet p\u00e5 fastlandet langs sj\u00f8 sterk nedbygd, mens det er store ubygde areal p\u00e5 holmer og sm\u00e5 \u00f8yer lengre ut i Lysefjorden. \u00c5 nekte dispensasjon p\u00e5 oms\u00f8kte eiendom ville, etter byr\u00e5dens vurdering, ikke hatt stor betydning for hvor tilgjengelig friluftsomr\u00e5det er totalt sett. Det taler for at dispensasjon i denne saken ikke \u00abvesentlig\u00bb tilsidesetter hensynene bak arealform\u00e5let. Byr\u00e5dens vurdering er at dispensasjon ikke \u00abvesentlig tilsidesetter\u00bb hensynene bak arealform\u00e5lene, form\u00e5lsparagrafen eller nasjonale eller regionale interesser. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Byr\u00e5den viser her til dr\u00f8fting over, og finner at de samme fordelene og ulempene gj\u00f8r seg gjeldende for dette forholdet. Byr\u00e5den finner at det er \u00abklart\u00bb st\u00f8rre fordeler enn ulemper med \u00e5 gi dispensasjon. Visuelle kvaliteter Etter pbl. \u00a7 29-2 skal \u00abethvert\u00bb tiltak etter kap. 20 prosjekteres og utf\u00f8res slik at det etter kommunens skj\u00f8nn har gode visuelle kvaliteter \u00abb\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Oms\u00f8kte tiltak er utvidelse av eksisterende kai/igjenfylling av slipp, samt oppf\u00f8ring av kaikran. Tiltakene er store, b\u00e5de i omfang og h\u00f8ye, s\u00e6rlig for kaikranen. Det kan stilles sp\u00f8rsm\u00e5l ved om en kaikran med h\u00f8yde p\u00e5 inntil 4,5 meter har gode visuelle kvaliteter, da dette kan gi et industrielt preg. En kaikran er likevel ikke en uvanlig konstruksjon i et naustomr\u00e5de, og ingen varslede naboer har hatt merknad til tiltaket. Byr\u00e5den vektlegger ogs\u00e5 at kranen er lavere enn naustet den st\u00e5r ved, og finner under noe tvil at den har gode visuelle kvaliteter b\u00e5de i seg selv og s\u00e6rlig i forhold til dens funksjon og dens bygde og naturlige omgivelser. N\u00e5r det gjelder betongkaien, er det f\u00f8rst og fremst sett fra sj\u00f8 kaien kan oppleves h\u00f8y. Byr\u00e5den viser imidlertid til at kaien er under 1 meter h\u00f8y, og at mange kaier blir bygget h\u00f8yere av hensyn til stormflo. N\u00e5r det gjelder st\u00f8rrelse, finner byr\u00e5den at den kan godkjennes, jf. dr\u00f8fting under dispensasjonsforholdene. Byr\u00e5den har vurdert vilk\u00e5r om \u00e5 kle kaien inn med tre for \u00e5 dempe uttrykket, men flyfoto av omkringliggende kaier viser at disse er i hovedsak er utf\u00f8rt i betong. Byr\u00e5den finner derfor at kaien har gode visuelle kvaliteter, jf. \u00a7 29-2. Sikkerhet mot naturfare Etter pbl. \u00a7 28-1 kan grunn bare bebygges dersom det er \u00abtilstrekkelig sikkerhet\u00bb mot \u00abfare eller vesentlig ulempe\u00bb som f\u00f8lge av \u00abnatur- eller milj\u00f8forhold\u00bb. Oms\u00f8kte eiendom ligger i omr\u00e5de som er utsatt for stormflo, hvilket krever vurderinger av tiltakets sikkerhet. Klager har innhentet rapport fra Norconsult, som sier at situasjonen for naustet vil bli forbedret, og at det derfor ikke settes h\u00f8ydekrav p\u00e5 kaien. Det er anbefalt \u00e5 \u00f8ke h\u00f8yden til inntil 1,24 meter, for \u00e5 sikre mot stormflo. Ansvarlig s\u00f8ker opplyser at man er \u00e5pen for \u00e5 \u00f8ke h\u00f8yden om dette er avgj\u00f8rende for godkjenning, men viser til at naust og kai er godkjent med 0,9 meters h\u00f8yde, og at sikkerheten vil bli forbedret med utvidelse av kaien. Byr\u00e5den viser til at konsekvensene av en lavere h\u00f8yde er at kai og eksisterende naust blir oversv\u00f8mt i stormflo, men at naustgulv og kai er/vil bli utf\u00f8rt i betong som t\u00e5ler vannet. Naustet er ikke del av oms\u00f8kte tiltak, og byr\u00e5den finner det derfor ikke n\u00f8dvendig \u00e5 gj\u00f8re vurderinger av dette. I byggesak for nybygg ville man trolig bedt om \u00f8kt h\u00f8yde, av hensyn til dagens bruk av naust og fare for skade p\u00e5 utstyr. I et eldre naust forutsetter man at eier er 5 kjent med og aksepterer risikoen ved \u00e5 ha en lavere h\u00f8yde, og viser ogs\u00e5 til at man kan \u00f8ke h\u00f8yden senere, om dette skulle v\u00e6re \u00f8nskelig. Byr\u00e5den finner derfor \u00e5 kunne godkjenne kaien med den oms\u00f8kte h\u00f8yden p\u00e5 0,9 meter. Avstand til nabogrense Tiltaket plasseres med inntil 0 meters avstand fra nabogrense. Det foreligger samtykke fra gbnr. 91/71 v/Oddvar Nordvik datert 23.02.2024 og fra gbnr. 91/66 v/Helge Erik Olaussen og Anne Lise Vaardal-Lunde datert 28.02.2024. Byr\u00e5den finner at plassering kan godkjennes som oms\u00f8kt, jf. pbl. \u00a7 29-4 (3) bokstav a). Ansvarsrett og gjennomf\u00f8ringsplan Ansvarlig s\u00f8ker har ettersendt ansvarsrett for arkitektur \u2013 begrenset til utforming av kai/rehabilitering, samt oppdatert gjennomf\u00f8ringsplan. Byr\u00e5den finner at s\u00f8knaden er tilstrekkelig opplyst for \u00e5 gi rammetillatelse, jf. SAK10 \u00a7 5-4 (4). Relevante ansvarsretter for igangsetting m\u00e5 sendes n\u00e5r det s\u00f8kes om dette. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 03.04.2024. 2. Med hjemmel i plan- og bygningsloven \u00a7 19-2 gis det dispensasjon fra KPA 2018 \u00a7\u00a7 3.1 plankrav, \u00a7 6.1 byggegrense mot sj\u00f8, \u00a7 31 LNF-omr\u00e5der og \u00a7 32.8 friluftsomr\u00e5der i sj\u00f8. 3. Med hjemmel i plan- og bygningsloven \u00a7\u00a7 20-1 og 21-4 gis det rammetillatelse for utvidelse/rehabilitering av eksisterende kai og oppf\u00f8ring av kaikran som oms\u00f8kt. a. Ny kai f\u00e5r et areal p\u00e5 33,5 m2. b. Kaikranens m\u00e5l skal ikke v\u00e6re st\u00f8rre enn p\u00e5 tegning sendt inn 27.08.2024. Kranen kan v\u00e6re mindre, det skal da sendes inn oppdatert tegning. c. Det m\u00e5 gj\u00f8res tiltak (som siltgardin) under anleggsarbeid for \u00e5 hindre skadelig avrenning til sj\u00f8, i tr\u00e5d med uttale fra Bymilj\u00f8etaten. d. Sprengningsarbeid eller annet st\u00f8yende arbeid m\u00e5 utf\u00f8res utenom hekketid for fugl (15. april \u2013 15. juli), i tr\u00e5d med uttale fra Bymilj\u00f8etaten. 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 4. september 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 05.06.2024 med f\u00f8lgende vedlegg: 6 a. Oversiktskart b. Oversiktsfoto c. Situasjonsplan d. Klage datert 24.04.2024 e. Avslag datert 03.04.2024 f. Uttalelse fra seksjon for n\u00e6ring og landbruk datert 27.02.2024 g. Uttalelse fra Bymilj\u00f8etaten datert 18.03.2024 h. S\u00f8knad i. Tegninger 2. 52406116-KYST01 Stormflo- og skadeanalyse 3. Dispensasjon for arealform\u00e5l i sj\u00f8 4. Signert nabovarsel dispensansjon 5. M\u00e5lskisse p\u00e5 2T kran 6. Re_ Gbnr. 91_65 Sagstadvika \u2013 klagesak med f\u00f8lgende vedlegg: a. Vedlegg G \u2013 Gjennomf\u00f8ringsplan 7. image08-29-2024-120128 (Ansvarsrett arkitekturprosjektering \u2013 Oskai) 7 "
}