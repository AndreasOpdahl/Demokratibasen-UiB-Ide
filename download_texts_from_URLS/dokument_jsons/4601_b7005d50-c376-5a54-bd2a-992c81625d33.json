{
  "dokument_id": "b7005d50-c376-5a54-bd2a-992c81625d33",
  "doc_type": "case_presentation",
  "kommune": 4601,
  "tittel": "Fana gnr 13 bnr 643 Storetveitvegen 132. Klage p\u00e5 avsl\u00e5tt s\u00f8knad om ny enebolig med to sekund\u00e6rboliger",
  "url": "https://bergen.kommune.no/politikere-utvalg/api/fil/bk360/11207479/Framstilling-Fana-gnr-13-bnr-643-Storetveitvegen-132-Klage-pa-avslatt-soknad-om-ny-enebolig-med-to-sekundaerboliger",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/112003-6 Fana gnr 13 bnr 643 Storetveitvegen 132. Klage p\u00e5 avsl\u00e5tt s\u00f8knad om ny enebolig med to sekund\u00e6rboliger Hva saken gjelder: Saken gjelder avsl\u00e5tt s\u00f8knad om oppf\u00f8ring av enebolig med to sekund\u00e6rboliger p\u00e5 gbnr. 13/643, Storetveitvegen 132. Det ble opprinnelig gitt tillatelse til tiltak i vedtak datert 24.02.2023, hvilket ble p\u00e5klaget av Vestland fylkeskommune og nabo. Statsforvalteren opphevet vedtaket den 15.09.2023, da det er KPA 2018 sin byggegrense mot vei som er gjeldende, mens vedtaket la til grunn reguleringsplanens byggegrense. Tiltaket kommer i konflikt med KPAs byggegrense, og vedtaket ble opphevet da tiltakshaver ikke hadde f\u00e5tt veiledning om \u00e5 s\u00f8ke dispensasjon. Det ble s\u00f8kt p\u00e5 nytt i 2024, og s\u00f8knaden ble avsl\u00e5tt i vedtak datert 05.07.2024. Avslag var begrunnet i at vilk\u00e5rene for dispensasjon fra byggegrensen ikke var vurdert oppfylt. Avslaget ble p\u00e5klaget av ansvarlig s\u00f8ker, Prosjektil AS, p\u00e5 vegne av tiltakshaver DS Eiendom AS. Figur 1 - Utklipp illustrasjon fra fagnotat \u2013 byggegrense er vist i gult 1 I kommuneplanens arealdel (KPA 2018), vedtatt 19.06.2019, er eiendommen lagt til ytre fortettingssone og friluftsomr\u00e5de. Det er ogs\u00e5 lagt hensynssone for kulturmilj\u00f8 og st\u00f8ysone som omfatter eiendommen. I reguleringsplan for Fana. Gnr 13 bnr 1031 mfl., Storetveit/Brennhaugen bro, planid: 16110002, vedtatt 2005, mindre endring 2012, er eiendommen lagt til frittliggende sm\u00e5husbebyggelse. Tiltaket utl\u00f8ser behov for dispensasjon fra rekkef\u00f8lgekrav for godkjenning av tekniske detaljplaner for gangbro, jf. planbestemmelsene \u00a7 2.1.9, arealform\u00e5let friluftsomr\u00e5de, jf. KPA 2018 \u00a7 32.8.3 og byggegrense mot vei, jf. KPA 2018 \u00a7 6.3.1. Det er innvilget dispensasjon fra rekkef\u00f8lgebestemmelser i separat vedtak, og dispensasjon fra byggegrenser og friluftsomr\u00e5de er oms\u00f8kt. Det er p\u00e5g\u00e5ende arbeid med reguleringsplan for sykkelanlegg, planid: 63100000. Eiendommen er vist som midlertidig bygge- og anleggsomr\u00e5de i planforslag som var p\u00e5 offentlig h\u00f8ring i 2021. Byantikvaren har gitt uttale datert 04.06.2024, hvor de viser til tidligere uttalelse og at deres innspill ikke er hensyntatt. Byantikvaren anbefaler st\u00f8yskjerm i t\u00f8rrmur, i stedet for oms\u00f8kte tre. Vestland fylkeskommune har gitt uttale datert 16.05.2024, hvor de frar\u00e5der dispensasjon. De viser til p\u00e5g\u00e5ende planprosess, hvor omr\u00e5det er viktig for oppf\u00f8ring av sykkelvei under planlegging/regulering. De mener dispensasjon \u00e5penbart vil vesentlig tilsidesette hensynene bak bestemmelsen om byggegrense. Bymilj\u00f8etaten har gitt uttalelse datert 19.12.2022, hvor de ikke frar\u00e5r at det gis tillatelse. Det vises til at det ikke er registrert friluftsverdier, og at tiltaket ikke vil ha nevneverdig konsekvens for friluftsbruken i omr\u00e5det. Ansvarlig s\u00f8ker bekrefter at det er foretatt nabovarsling i tr\u00e5d med kravene i pbl. \u00a7 21-3. Det er kommet inn merknader fra gbnr. 103/1097, Storetveitvegen 136, hvor det er merknad knyttet til omr\u00e5dets kulturhistoriske kvaliteter, at st\u00f8yskjermen fremst\u00e5r visuelt dominerende og omslutter omr\u00e5det p\u00e5 en skjemmende m\u00e5te, samt at sameiets adkomst til garasje med steinsatt mur m\u00e5 forbli uber\u00f8rt. Gbnr. 13/476, Stavkirkevegen 9B, har gitt uttale om at de ikke har merknad, forutsatt at avtaler fra forrige runde fortsatt gjelder, og at tiltaket blir oppf\u00f8rt som beskrevet b\u00e5de hva gjelder h\u00f8yde og plassering. Det vises til komplette nabomerknader og s\u00f8kers tilsvar. Klage: Klager anf\u00f8rer at vilk\u00e5rene for dispensasjon er oppfylt, og viser til at byggegrense i KPA 2018 gj\u00f8r det bortimot umulig \u00e5 bygge p\u00e5 eiendommen. Dette er urimelig overfor tiltakshaver, og sv\u00e6rt inngripende. I plan under utarbeidelse er sykkelveien vist p\u00e5 motsatt side av fylkesveien, og det er ikke byggegrense i denne planen. Det fremg\u00e5r ikke et konkret eller rimelig behov for at byggegrensen skal utvides p\u00e5 denne siden av veien, og opprinnelig byggegrense m\u00e5 legges til grunn. Det vises til eiendommens beliggenhet, og at tiltaket legger opp til tre attraktive boenheter som vil bidra til \u00e5 opprettholde n\u00f8dvendig boligbygging i et presset boligmarked. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Det fastholdes at hensynene bak byggegrensen blir vesentlig tilsidesatt, og det vises til at en stor del av tiltaket kommer innenfor byggegrense mot vei. KPA 2018 er inngripende i noen tilfeller der det legges opp til en annen utnyttelse, men utvider byggegrensen ut fra at samfunnsbehov kan endres over tid og at eldre planer kan v\u00e6re utg\u00e5tt i forhold til dette. N\u00e5r 2 en plan ikke er realisert p\u00e5 lang tid svekkes den ogs\u00e5 sett opp mot behov for infrastruktur. Veimyndigheten har reelt behov for \u00e5 gj\u00f8re ny byggegrense gjeldende, og motsetter seg bebyggelsen. Fagetaten fastholder at vilk\u00e5rene ikke er oppfylt. N\u00e5r det gjelder dispensasjoner fra arealform\u00e5let friluftsomr\u00e5de, som ikke er behandlet i avslagsvedtaket, vises det til at man er positiv til denne, men at det ikke er hensiktsmessig \u00e5 behandle den n\u00e5r det er gitt avslag p\u00e5 annet grunnlag. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og finner at den ikke kan tas til f\u00f8lge. Det vises til fagnotatet, som i hovedsak tiltredes. I denne saken g\u00e5r KPA 2018 sin byggegrense foran reguleringsplanens byggegrense, hvilket er avklart ved Statsforvalterens opphevingsvedtak. Gjeldende byggegrense gj\u00f8r dermed at omtrent halve eiendommen ligger innenfor areal omfattet av byggegrensen. Dispensasjonshjemmelen ligger til kommunen som bygningsmyndighet, da byggegrensen er gjort til del av arealplan. Dersom byggegrensen hadde fulgt av veglova hadde dispensasjonsadgangen lagt hos Vestland fylkeskommune, og de er ogs\u00e5 uttalepart og skal h\u00f8res ved dispensasjon som ang\u00e5r deres ansvarsomr\u00e5der. I denne saken er det synliggjort behov for utvidelse av veianlegget, som klart er blant hensynene byggegrensen skal ivareta. Som del av denne veiutvidelsen, vil man benytte oms\u00f8kte eiendom til midlertidig bygge- og anleggsomr\u00e5de, hvilket taler for at dispensasjon kan bidra til \u00e5 vesentlig tilsidesette hensynene bak byggegrensen. Byr\u00e5det legger avgj\u00f8rende vekt p\u00e5 at Vestland fylkeskommune, som ansvarlig veimyndighet, ikke bare har uttalt seg negativt i denne saken, men ogs\u00e5 p\u00e5klaget tidligere vedtak. Deres klare behov for at arealet fortsetter \u00e5 v\u00e6re ubebygd er begrunnet i veifaglige vurderinger, som ogs\u00e5 gj\u00f8r seg gjeldende for byggegrensen. Byr\u00e5det finner at dispensasjon vil vesentlig tilsidesette hensynene bak byggegrensen. Klager har argumentert at eiendommen vil bli bortimot ubebyggelig med KPA 2018s byggegrense. Byr\u00e5det understreker at man er positive til utbygging p\u00e5 eiendommen, men manglende dispensasjon n\u00e5 vil ikke bety at eiendommen aldri kan bygges p\u00e5. Et midlertidig bygge- og anleggsomr\u00e5de er nettopp midlertidig, og forslag til reguleringsplan sier at omr\u00e5dene skal tilbakef\u00f8res til sitt opprinnelige arealform\u00e5l. Ved avsluttet anleggsperiode vil man dermed \u00abf\u00e5 tilbake\u00bb arealet som boligtomt. Med negativ uttalelse fra veimyndigheten, og klage p\u00e5 innvilget tillatelse, er det ogs\u00e5 relativt h\u00f8y risiko for at et eventuelt positivt vedtak ville medf\u00f8rt klage fra Vestland fylkeskommune, og med det en ny runde f\u00f8r et endelig vedtak. Det kan da stilles sp\u00f8rsm\u00e5l ved hvor hensiktsmessig det vil v\u00e6re \u00e5 ta klagen til f\u00f8lge, i stedet for at den g\u00e5r til Statsforvalteren for endelig avgj\u00f8relse n\u00e5. Byr\u00e5det viser ogs\u00e5 til at prosjektet ligger i kulturhensynsone H570, samt byantikvarens innspill vedr\u00f8rende tilpasning til str\u00f8kskarakteren. Byr\u00e5det \u00f8nsker \u00e5 ivareta lokal stedsidentitet i nye byggeprosjekter, og viser til at prosjektet grenser til en villa fra 1933 tegnet av Per Grieg. I et fremtidig prosjekt vil byr\u00e5det vurdere prosjektets stedstilpasning. Byr\u00e5det kan ikke tilr\u00e5 \u00e5 ta klagen til f\u00f8lge. 3 Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 05.07.2024 opprettholdes. Klagen tas ikke til f\u00f8lge. Dato: 5. november 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 18.09.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage p\u00e5 avslag 5. Avslag 6. Byantikvarens innspill 7. Uttalelse fra Vestland Fylkeskommune 8. Uttalelse fra bymilj\u00f8etaten 9. S\u00f8knad om rammetillatelse 10. Tegninger 11. Nabomerknader 12. Vedtak dispensasjon fra rekkef\u00f8lgekrav 4 "
}