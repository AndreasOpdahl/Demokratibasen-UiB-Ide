{
  "dokument_id": "ea68ce28-1ba1-56b0-9bf1-097673ab8f12",
  "doc_type": "case_attachment",
  "kommune": 4601,
  "tittel": "Ungdomsr\u00e5dets innspill til omorganisering av det spesialpedagogiske feltet",
  "url": "https://bergen.kommune.no/politikere-utvalg/api/fil/bk360/12053570/Ungdomsradets-innspill-til-omorganisering-av-det-spesialpedagogiske-feltet",
  "tekst": " Ungdomsr\u00e5det Til Intern korrespondanse SUU Avdeling politiske planer (Arbeidssted) V\u00e5r referanse: 2024/04049-38 v/\u00d8yvind Andr\u00e9 Teigen Slemdal Saksbehandler: Ragnhild Hvoslef Kr\u00fcger Dato: 5. februar 2025 Fra Ungdomsr\u00e5det Ungdomsr\u00e5dets innspill til omorganisering av det spesialpedagogiske feltet Ungdomsr\u00e5det behandlet saken i m\u00f8te 29. januar, sak 17/25 og vil gjerne takke for god informasjon og oppf\u00f8lging Ungdomsr\u00e5det har f\u00f8lgende innspill til det videre arbeidet. Brevet der man ber om innspill har mange forkortelser, som ikke er umiddelbart forst\u00e5elige. Dersom byr\u00e5dsavdelingen \u00f8nsker gode innspill til arbeidet vil f\u00f8rste skritt v\u00e6re \u00e5 skrive en bestilling som er forst\u00e5elig og der det kommer frem hvordan disse tjenestene er organisert i dag. For ungdomsr\u00e5det er det viktigste hvordan en eventuell omorganisering p\u00e5virker elevene som er avhengige av disse tjenestene. Svaret i m\u00f8tet var at det i utgangspunktet ikke skal bli p\u00e5virkes, ettersom de ansatte fra PPT kommer ut i skolene. Men, dersom det blir f\u00e6rre kontorer kan de ansatte i PPT f\u00e5 lengre reisevei og dersom mer tid g\u00e5r bort i reising vil det bli mindre tid til de som trenger hjelp. Et hovedproblem i dag er at det er lange ventelister. Det er derfor sentralt at arbeidet med omorganiseringen ikke \u00f8ker disse ventelistene. M\u00e5let m\u00e5 v\u00e6re at de som trenger hjelp f\u00e5r det s\u00e5 tidlig og s\u00e5 raskt som mulig. Noe av m\u00e5let med omorganiseringen skal v\u00e6re at det blir en mer likeverdig fordeling av PPT tjenester mellom de fire byomr\u00e5dene. Ungdomsr\u00e5det vil gjerne vite i hvor stor grad det som n\u00e5 er opplevd som en skjevfordeling kan skyldes at noen skoler er flinkere til \u00e5 informere om disse tjenestene enn andre. Skolene og den informasjonen de har vil ogs\u00e5 v\u00e6re sentral i hvordan foreldrene f\u00e5r informasjon om eventuelle muligheter. En eventuell omorganisering m\u00e5 ha som m\u00e5l at skolene f\u00e5r bedre og mer oppdatert informasjon, slik at de igjen kan informere elever og foreldre. L\u00e6rerne i bergensskolen er allerede overarbeidet. En eventuell omorganisering m\u00e5 ikke legge enda flere arbeidsoppgaver p\u00e5 dem, men heller s\u00f8rge for at de f\u00e5r veiledning og avlastning. Det ville v\u00e6re positivt om PPT i st\u00f8rre grad var tilstede og tilgjengelig p\u00e5 skolene. For eksempel som en tjeneste noen dager i uken p\u00e5 kontoret til helsesykepleier. Ungdomsr\u00e5det vil gjerne bli holdt informert om det videre arbeidet. Med hilsen Ungdomsr\u00e5det Eowyn Saus - leder Ragnhild Hvoslef Kr\u00fcger - seniorr\u00e5dgiver Dokumentet er godkjent elektronisk. Kopi: "
}