{
  "dokument_id": "d20ae4d4-c5b7-529c-85f9-de037d844971",
  "doc_type": "case_presentation",
  "kommune": 4601,
  "tittel": "Salg av barnehageeiendommer. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/11474579/Framstilling-Salg-av-barnehageeiendommer-Gjennomforingsvedtak",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2018/57680-21 Salg av barnehageeiendommer. Gjennomf\u00f8ringsvedtak Hva saken gjelder: Saken gjelder salg av 5 barnehager med festetomt, som i dag er festet bort til Stiftelsen Kanvas til barnehageform\u00e5l. Bakgrunn: Bergen kommune inngikk i 1987 avtale med Barnehageforbundet (n\u00e5 Stiftelsen Kanvas barnehager) om \u00e5 stille 5 tomter til disposisjon for bygging og drift av barnehager i regi av Barnehageforbundet: 1) B\u00f8nestoppen barnehage i Fyllingsdalen 2) V\u00e5kleivbr\u00e5tet barnehage i Fyllingsdalen 3) Olsvik\u00e5sen barnehage p\u00e5 Laksev\u00e5g 4) Kjennsdalslia barnehage i Fana 5) Haukedalsmyra barnehage i \u00c5sane Barnehageforbundet skulle st\u00e5 for prosjektering og bygging av barnehagene, finansiert ved l\u00e5n i Statens Husbank. Bergen kommune skulle stille garanti for l\u00e5net i Husbanken. Bergen kommune dekket finanskostnadene (renter og avdrag) mot at panteobligasjonene ble tiltransportert Bergen kommune i takt med forfalt avdrag, slik at kommunen ble eier av barnehagene i samme takt som avdraget forfalt til betaling, jfr. vedlagte avtale mellom partene. Bergen kommune inngikk en uoppsigelig festeavtale med Barnehageforbundet for de 5 eiendommene. Husbankl\u00e5nene for de 5 barnehagene ble fullt innfridd i l\u00f8pet av 2006 og 2007, mens toppfinansieringen ble innfridd i 2019. Stiftelsen Kanvas tok i 2018 kontakt med Bergen kommune med \u00f8nske om \u00e5 overta eiendommene, og det ble igangsatt forhandlinger om en gjennomf\u00f8ring av salg. Barnehagene er identiske bygg, og med n\u00e6rmest identiske tomtest\u00f8rrelser. Stiftelsen hadde foretatt betydelige investeringer i bygningsmassen, og disse kostnadene ble det tatt hensyn til under forhandlingene i 2018. Endelig avtalt kj\u00f8pesum den gang endte p\u00e5 37,5 mill. kroner, hvilket l\u00e5 utenfor byr\u00e5dets vedtakskompetanse ettersom kontraktssummen avvek med mer enn 15 % av taksert verdi. Gjennomf\u00f8ringsvedtak ble derfor fremmet for bystyret i sak 153/20 i m\u00f8tet 28.05.2020, men falt som f\u00f8lge av at et alternativt forslag fra SV om \u00e5 ikke selge barnehagene likevel, fikk flertall. Sp\u00f8rsm\u00e5let om salg av de samme 5 barnehagene har aktualisert seg i 2024 ved at det p\u00e5 nytt har v\u00e6rt kontakt mellom Stiftelsen Kanvas og kommunen, der stiftelsen har uttrykt at den fortsatt \u00f8nsker \u00e5 kj\u00f8pe eiendommene. Stiftelsen har opp gjennom \u00e5rene foretatt store 1 investeringer i bygningsmassen. En avklaring av eierforholdene er n\u00f8dvendig for stiftelsen for \u00e5 kunne legge videre planer for ivaretakelse og utvikling av eiendommene. P\u00e5 bakgrunn av dette ble det i mai 2024 innhentet nye, uavhengige takster for eiendommene, og det har v\u00e6rt avholdt forhandlingsm\u00f8ter mellom kommunen og Kanvas. Forhandlingene som har v\u00e6rt f\u00f8rt, har v\u00e6rt orientert omkring salg av alle barnehageeiendommene under ett, og ikke omkring salg av \u00e9n og \u00e9n eiendom. Det forhandlingsmessige utgangspunktet for kommunen har v\u00e6rt de vedlagte takstdokumentene, utarbeidet av Takst Partner Vest AS. Til grunn for takseringen ligger det at eiendommene er i bruk som barnehage. Verdien av eiendommene er dermed en funksjon av hva barnehagedrift av denne st\u00f8rrelsesorden er egnet til \u00e5 gi av \u00f8konomisk avkastning for en eier. Den samlede takstverdien av de 5 barnehageeiendommene bel\u00f8per seg etter dette til 49,8 mill. kroner. Gjennom forhandlingene er partene blitt omforent om en samlet kj\u00f8pesum for alle eiendommene p\u00e5 45 mill. kroner, der kommunen delvis har kommet kj\u00f8per i m\u00f8te p\u00e5 de investeringer og p\u00e5kostninger som er foretatt i byggene, og eiendommene for \u00f8vrig, de siste \u00e5rene. I tillegg er partene enige om at kj\u00f8per dekker dokumentavgift, samt tinglysningsgebyr. Den omforente kj\u00f8pesummen avviker med 9,6 % fra samlet takstverdi, men vurderes likefullt \u00e5 representere en forsvarlig markedsverdi ved et salg mellom to uavhengige parter, gitt eiendommenes avtalemessige historikk. Klausulen i overenskomsten mellom kommune og stiftelsen, om at eiendommene kun skal benyttes til barnehageform\u00e5l, legger dessuten vesentlig f\u00f8ringer for eiendommenes fremtidige verdiutviklingspotensial. Selv om den fremforhandlede kj\u00f8pesummen gjelder alle barnehagene, og gj\u00f8res opp under ett, er transaksjonen for praktiske form\u00e5l strukturert i fem ulike kj\u00f8pekontrakter med lik kj\u00f8pesumsallokering i hver kontrakt. Fagetatens vurdering og anbefaling: Takstene gjenspeiler en mulig markedsverdi dersom eiendommene skulle bli solgt p\u00e5 det \u00e5pne marked, men med bakgrunn i avtalene med Kanvas er det ikke sannsynlig at dette skjer. Kanvas har over de siste 30 \u00e5r drevet barnehagene som \u00abeier\u00bb. Det foreligger en uoppsigelig festekontrakt med Kanvas. Stiftelsens form\u00e5l er ideelt: \u00abStiftelsen Kanvas skal p\u00e5 ideelt grunnlag og form\u00e5l bidra til \u00e5 bedre barns oppvekstsvilk\u00e5r og foreldrenes hverdag gjennom barnehagedrift, samt \u00f8ke kvaliteten og statusen i barnehagesektoren gjennom nytekning og kompetanseutvikling som deles internt og eksternt. Det at Kanvas driver etter ideelle prinsipper inneb\u00e6rer at overskudd som genereres, f\u00f8res tilbake til virksomheten og dermed til det beste for barna. Det inneb\u00e6rer blant annet \u00e5 investere i kompetansen til de ansatte og \u00e5 s\u00f8rge for at Kanvas\u2019 bygningsmasse og forvaltning av fellesskapets midler skal komme barna og barnehagesektoren til gode.\u00bb Ved salg, vil det vil bli lagt inn to hefter til fordel for Bergen kommune: 1. Eiendommene skal kun benyttes til barnehageform\u00e5l 2. Bergen kommune har forkj\u00f8psrett etter Lov om l\u00f8ysingsrettar. P\u00e5 bakgrunn av dette er partene kommet frem til en omforent salgssum for de 5 barnehagene p\u00e5 45 mill. kroner. Fagetaten anbefaler at salget gjennomf\u00f8res p\u00e5 et slikt grunnlag. Kj\u00f8per er informert om, og har akseptert, et forbehold om at salget krever vedtak i relevant folkevalgt organ. 2 \u00d8konomiske konsekvenser: Kj\u00f8pesummen p\u00e5 45 mill. kroner vil bli avsatt til ubudne investeringsfond. Byr\u00e5dens vurdering og anbefaling/konklusjon: I Klosterhagen-erkl\u00e6ringen heter det at byr\u00e5det vil legge til rette for et mangfold av private, offentlige og ideelle barnehager. De barnehagene som denne saken omfatter, har siden 1987 v\u00e6rt drevet av Barnehageforbundet, senere Stiftelsen Kanvas barnehager, og byr\u00e5den ser ingen grunner til at dette b\u00f8r endres n\u00e5. Byr\u00e5den deler derfor fagetatens vurdering av at et salg av eiendommene til Kanvas er hensiktsmessig og \u00f8nskelig, og anbefaler byr\u00e5det \u00e5 vedta salg p\u00e5 sakens premisser. Vedtakskompetanse: Budsjettfullmaktenes pkt. 2.3, bokstav j) Salg av eiendom: Byr\u00e5det fatter gjennomf\u00f8ringsvedtak om salg av eiendom inntil 85 mill. kr. dersom salgspris ikke avviker mer enn 15 % fra takstverdien for eiendommen. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Eiendommene Gnr. 20, bnr. 1220 \u2013 B\u00f8nesskogen barnehage Fyllingsdalen Gnr. 20, bnr. 838 \u2013 V\u00e5kleibrotet barnehage Fyllingsdalen Gnr. 123, bnr. 451 \u2013 Olsvik\u00e5sen barnehage Laksev\u00e5g Gnr. 43, bnr. 757 \u2013 Kjenndalslia barnehage Fana Gnr. 185, bnr. 675 \u2013 Haukedalsmyra barnehage \u00c5sane avhendes til Stiftelsen Kanvas barnehager for til sammen kr. 45 mill. kroner. 2. I forbindelse med salget skal det for hvert g\u00e5rds- og bruksnummer tinglyses et krav om forkj\u00f8psrett etter lov om l\u00f8sningsretter til Bergen kommune, samt en heftelse om at eiendommen kun kan benyttes til barnehage form\u00e5l. 3. Etat for bygg og eiendom gis fullmakt til \u00e5 gjennomf\u00f8re salget i tr\u00e5d med sakens premisser. Salgsinntektene vil bli avsatt p\u00e5 ubundne investeringsfond. Dato: 26. november 2024 Jacob M\u00e6hle Byr\u00e5d for finans Dokumentet er godkjent elektronisk. Vedlegg: Fagnotat av 10. november 2024 Avtale av 1987 Barnehageforbundet Utkast til kj\u00f8pekontrakter: V\u00e5kleivbrotet barnehage gnr 20 brn 838 Haukedalsmyra barnehage gnr 185 bnr 675 Olsvik\u00e5sen barnehage gnr 123 brn 451 Kjenndalslia barnehage gnr 43 brn 757 B\u00f8nesskogen barnehage gnr 20 bnr 1220 Takst Haukedalsmyra barnehage gnr 185 bnr 675 Takst Olsvik\u00e5sen barnehage gnr 123 brn 451 Takst Kjenndalslia barnehage gnr 43 brn 757 Takst B\u00f8nesskogen barnehage gnr 20 bnr 1220 Takst V\u00e5kleivbrotet barnehage gnr 20 brn 838 3 "
}