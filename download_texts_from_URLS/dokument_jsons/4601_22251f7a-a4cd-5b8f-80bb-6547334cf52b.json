{
  "dokument_id": "22251f7a-a4cd-5b8f-80bb-6547334cf52b",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 198 fra Trond Tystad (BL) om resistente bakterier i kloakk - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/11703298/Svar-pa-skriftlig-sporsmal-nr-198-fra-Trond-Tystad-BL-om-resistente-bakterier-i-kloakk-Utvalg-for-miljo-og-byutvikling",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/188538-3 Saksbehandler: Malene Nesse Gr\u00f8nningen Fra Dato: 20. desember 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 198 fra Trond Tystad (BL) om resistente bakterier i kloakk - Utvalg for milj\u00f8 og byutvikling RESSISTENTE BAKTERIER I KLOAKK Havforskningsinstituttet har i pr\u00f8ver fra 5 ulike kloakkanlegg mellom 2020 og 2023 funnet minst 1580 ulike bakterier med resistens mot minst en type antibiotika. Herunder helt nye E-colivarianter globalt. BA gjengir dette og frykten for at d\u00f8dstall i denne kategorien globalt kan bli 50 millioner i 2050 (Lancet). Forskjell mellom kildegrupper peker tydelig p\u00e5 sykehusene er en hovedkilde for det som kommer b\u00e5de i urenset kloakk og etter rensing. Undertegnede fikk i 2010 og 2011 personlig innsikt i \u00e5 v\u00e6re smittet med bakterier i et s\u00e5r. Om dette var bakterier fra badevann eller sykehusbakterier som satt seg i rests\u00e5ret fra en akilles operasjon vet undertegnede ikke. Men gjennom liter med liter med antibiotika rett i \u00e5rene, isolasjon i m\u00e5nedsvis p\u00e5 sykehus, fjerning av infisert kj\u00f8tt og hudtransplantasjon og \u00e6rlige leger som sa at hurtig amputasjon av fot kunne oppst\u00e5 om det oppstod fare for livet, og at det var en reell fare for livet om ting spredde seg. Ingen vet hvilken/hvilke bakterier jeg hadde i tillegg til gule stafylokokker, men etter at jeg var berget gjennom langt sykehusopphold og tre operasjoner, s\u00e5 blusset det opp igjen. De ser rart p\u00e5 deg selv p\u00e5 apoteket n\u00e5r du m\u00e5 hente ut 500 antibiotika tabletter i slengen. V\u00e5r kloakk er n\u00e5 \u00e5penbart en stor smittefarlig kilde. Kloakk kan komme ut f\u00f8r rensing, ved overvannsituasjoner. Og folk kan komme i kontakt med denne kloakken ved uhell. Rensingen knekker \u00e5penbart ikke hele problemet. Da kan b\u00e5de kretsl\u00f8pet p\u00e5f\u00f8res resistente bakterier med store f\u00f8lger b\u00e5de for dyrenes kretsl\u00f8p og menneskers matkjede. Mennesker kan ogs\u00e5 angripes ved bading i forurenset vann, noe en vet at skjer allerede, s\u00e6rlig i Oslo fjorden. Bergenslisten mener at det m\u00e5 renses bedre b\u00e5de ut fra sykehusene og ved hoved rensingen. Vil byr\u00e5den med bakgrunn i den sv\u00e6rt skremmende rapporten komme med en orientering og mulige tiltak til Bystyret snarest mulig.\u00bb Svar fra byr\u00e5den: Byr\u00e5den vil innledningsvis takke representanten for \u00e5 stille et viktig og dagsaktuelt sp\u00f8rsm\u00e5l. Byr\u00e5det jobber for at vannkvaliteten i byfjorden skal v\u00e6re god, b\u00e5de av hensyn til milj\u00f8et og folks helse, og ser frem til \u00e5 sette oss ordentlig inn i rapporten fra Havforskningsinstituttet. Rensemetoder for \u00e5 inaktivere antibiotikaresistente bakterier og virus i et renseanlegg er meget kompliserte prosesser. Det er ikke vurdert eller utredet hvilken renseprosess og hvilke tilleggsl\u00f8sninger som kreves for \u00e5 kunne f\u00e5 til en effektiv l\u00f8sning for slik rensing. For at en desinfeksjonsprosess skal kunne v\u00e6re effektiv, vil det kreve en forbehandling/rensing/partikkelseparasjon som er mer vidtg\u00e5ende enn det dagens renseanlegg kan levere. For Bergen er det Holen renseanlegg som mottar avl\u00f8psvann fra de store sykehusene i Bergen, og der antibiotikaresistente bakterier er funnet. Siden det ikke er funnet p\u00e5 de andre renseanleggene som har v\u00e6rt med i unders\u00f8kelsen, er det n\u00e6rliggende \u00e5 anta at denne type forurensing kommer fra sykehus. For denne type forurensing vil det trolig v\u00e6re mest effektivt og riktig \u00e5 finne l\u00f8sninger slik at avl\u00f8psvannet kan renses for bakterier og virus f\u00f8r det tilf\u00f8res offentlig avl\u00f8psnett. Med bakgrunn i de funn som er gjort i Havforskningsinstituttets forskningsprosjekt, vil det v\u00e6re naturlig \u00e5 f\u00f8lge opp og ta initiativ til et m\u00f8te med sykehusene for \u00e5 dr\u00f8fte mulige l\u00f8sninger. For \u00f8vrig nevnes at kommunen ikke har myndighet til \u00e5 p\u00e5legge sykehusene om \u00e5 innf\u00f8re slik rensing, s\u00e5 lenge det ikke p\u00e5virker renseanleggets funksjon og kommunens utslippstillatelse. Byr\u00e5den vil gjerne holde en orientering for utvalg for milj\u00f8 og byutvikling om saken i deres neste utvalgsm\u00f8te, dersom det er \u00f8nskelig. Christine Kahrs \u2013 Byr\u00e5d for byutvikling Dokumentet er godkjent elektronisk. "
}