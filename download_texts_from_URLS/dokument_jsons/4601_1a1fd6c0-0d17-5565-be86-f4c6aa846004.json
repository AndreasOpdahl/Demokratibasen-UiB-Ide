{
  "dokument_id": "1a1fd6c0-0d17-5565-be86-f4c6aa846004",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Nasjonal veileder for prioriteringer i kommunale helse - og omsorgstjenester",
  "url": "https://bergen.kommune.no/politikere-utvalg/api/fil/bk360/11162237/Framstilling-Horingsuttalelse-Nasjonal-veileder-for-prioriteringer-i-kommunale-helse-og-omsorgstjenester",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/125031-2 H\u00f8ringsuttalelse - Nasjonal veileder for prioriteringer i kommunale helse- og omsorgstjenester Hva saken gjelder: Nasjonal veileder for prioritering i kommunale helse- og omsorgstjenester. er utarbeidet p\u00e5 oppdrag fra Helse- og omsorgsdepartementet med bakgrunn i Meld. St. 38 (2020-2021) Nytte, ressurs og alvorlighet \u2013 Prioritering i helse- og omsorgstjenesten. H\u00f8ringsfrist: 15. november 2024 Veilederen skal fungere som en prosessveileder, og kommer med anbefalinger til faglig god praksis i arbeidet med prioriteringer i kommunale helse- og omsorgstjenester. Den skal gi anbefalinger til bruk av prioriteringskriteriene nytte, ressurs og alvorlighet og til gode prosesser for prioritering av tiltak og tjenester i den kommunale helse- og omsorgstjenesten. Veilederen har til hensikt \u00e5 bidra til kunnskapsbaserte prioriteringer p\u00e5 politisk, administrativt og klinisk niv\u00e5. M\u00e5lgruppe for veilederen: \u2022 kommunale ledere p\u00e5 alle niv\u00e5 med ansvar for kommunale helse- og omsorgstjenester \u2022 helsepersonellet som yter kommunale helse- og omsorgstjenester \u2022 saksbehandlere som fatter vedtak om kommunale helse- og omsorgstjenester \u2022 personer som s\u00f8ker om eller mottar kommunale helse- og omsorgstjenester og deres p\u00e5r\u00f8rende Helsedirektoratet \u00f8nsker s\u00e6rlig innspill p\u00e5: \u2022 Veilederens overordnede struktur med et kapittel om bakgrunn og metode. \u2022 Om veilederen kan fungere som en prosessveileder for prioriteringer i kommunale helse- og omsorgstjenester p\u00e5 ulike lederniv\u00e5. \u2022 Om veilederen kan bidra til bedre prioriteringsprosesser med god konsistens, medvirkning og \u00e5penhet \u2022 Om veilederen kan bidra til \u00f8kt kjennskap og bruk av prioriteringskriteriene nytte, ressurs og alvorlighet hos leiinga i kommunen, helsepersonellet, saksbehandlere som fatter vedtak om helse- og omsorgstjenester, pasienter, brukere og p\u00e5r\u00f8rende, lokalpolitikere og lovp\u00e5lagte medvirkningsorgan som ungdomsr\u00e5d, eldrer\u00e5d og r\u00e5d for personer med funksjonsnedsetting. \u2022 Om hovedanbefalingene er relevante. \u2022 Om praksisdelen av anbefalingene er relevant. 1 Byr\u00e5dens vurdering og forslag til h\u00f8ringsuttale: Overordnet struktur Veilederen er strukturert med et innledende kapittel som gir bakgrunn og metode, og presenterer viktige begrepsavklaringer. Dette gir et godt grunnlag for forst\u00e5else og bruk av veilederen i praksis. Veilederen har som m\u00e5l \u00e5 gi st\u00f8tte til prioriteringsprosesser, men det er enkelte aspekter som kan utfordre den praktiske anvendelsen i kommunale helse- og omsorgstjenester. Prioriteringskriterier Kommunen skal f\u00f8rst vurdere om brukeren har behov for n\u00f8dvendig helsehjelp, og ved behov legges prioriteringskriterier til grunn for hvilket tilbud som skal gis. Det er viktig at veilederen tydeliggj\u00f8r dette. Selv om en nasjonal veileder ikke er et lovkrav, er den en sterk anbefaling. Begrepene i prioriteringskriteriene er godt beskrevet, men utfordringen ligger i \u00e5 vekte omfanget av hvert kriterium og deretter sammenholde dem. \u00c5 balansere nytte- og alvorlighetskriteriene med ressurskriteriet i rehabilitering er s\u00e6rlig krevende. Rehabilitering gir ofte stor nytte og kan forebygge fremtidig alvorlighet, men det er ressurskrevende, s\u00e6rlig i den tidlige fasen. N\u00e5r ressurser er begrenset, kan overlevelse bli prioritert over tiltak som reduserer smerte eller psykisk ubehag, noe som representerer et etisk dilemma. Veilederen adresserer etiske dilemmaer, uten \u00e5 gi god veiledning for de som skal fatte beslutninger. Bruk av prioriteringskriteriene Selv om veilederen kan bidra til \u00f8kt kjennskap og bruk av prioriteringskriteriene blant kommunale ledere, helsepersonell, saksbehandlere, brukere og p\u00e5r\u00f8rende, antar vi at b\u00e5de kommunens helseledelse og saksbehandlere allerede aktivt forholder seg til helselovgivningen og innholdet i prioriteringskriteriene. Veilederens hovedanbefalinger anses ikke som tilstrekkelig faglig normerende, og kunnskapsgrunnlaget den bygger p\u00e5 er ikke tilstrekkelig for \u00e5 lede prioriteringer i pleie- og omsorgstjenester. Eksempler og tydelig kommunikasjon er avgj\u00f8rende. Prioritering betyr ofte endring i tjenestetilbudets volum og retning. Det er \u00f8nskelig med flere konkrete eksempler, som for eksempel debatten om Kaftrio for behandling av Cystisk fibrose. Praktisk bruk av prioriteringskriterier b\u00f8r inng\u00e5 i oppl\u00e6ringen av ansatte p\u00e5 alle niv\u00e5er. Innsikt i tilstands alvorlighetsgrad kan forklare prioriteringer, som for eksempel hvorfor en nyoperert pasient b\u00f8r prioriteres foran en ikke-akutt pasient. Utfordringer for kommunale helse- og omsorgstjenester Det er viktig at kommunene har klare retningslinjer for hvordan de skal forholde seg til tjenester som etter nasjonale prioriteringskriterier f\u00e5r lav prioritet, men samtidig er forskriftsfestet som pasientrettigheter. Denne situasjonen skaper et dilemma mellom det juridiske grunnlaget for rettigheter og de praktiske utfordringene ved ressursbruk og prioriteringer i helse- og omsorgstjenestene. Det er i dag slik at Helse- og omsorgstjenestelovens \u00a73-2 nr. 6 bokstav b, som omhandler \"personlig assistanse, herunder praktisk bistand\", tolkes som en rett til bistand som gjelder alle dagliglivets gj\u00f8rem\u00e5l dersom personen er helt avhengig av slik assistanse. Dette inneb\u00e6rer at selv oppgaver som ikke har store konsekvenser om de ikke utf\u00f8res, som for eksempel vask av vinduer eller renholdsoppgaver, blir betraktet som rettighetsfestet bistand. Dersom dagens forst\u00e5else av denne bestemmelsen opprettholdes, vil kommunenes mulighet til \u00e5 foreta reelle prioriteringer v\u00e6re sv\u00e6rt begrenset. Det oppst\u00e5r en situasjon der kommunene, til tross for at enkelte oppgaver vurderes som mindre kritiske etter prioriteringskriteriene, likevel m\u00e5 yte tjenester p\u00e5 grunn av den rettighetsfestede tolkningen. 2 Dette kan f\u00f8re til en skjevfordeling av ressurser, hvor oppgaver som er lavt prioritert beslaglegger kapasitet som ellers kunne v\u00e6rt brukt p\u00e5 tjenester med st\u00f8rre konsekvenser for pasientenes helse og velferd. Kommunene m\u00e5 ha handlingsrom til \u00e5 prioritere oppgaver med stor betydning for pasienters helse og livskvalitet, uten \u00e5 v\u00e6re bundet av rettskrav som omfatter tjenester med lav prioritet. Det er viktig at lovverket gir kommunene tilstrekkelig fleksibilitet til \u00e5 gj\u00f8re prioriteringer som er i tr\u00e5d med de nasjonale f\u00f8ringene for ressursbruk. Veilederen er lite konkret, noe som kan v\u00e6re n\u00f8dvendig for \u00e5 kunne tilpasses ulike kommuner og tjenester, men dette f\u00f8rer ogs\u00e5 til at praksis vil variere mellom kommunene. Kommunene har stor frihet til \u00e5 bestemme hvordan veilederens anbefalinger implementeres lokalt. Samtidig inneholder veilederen ingen konkrete eksempler, noe som kan gj\u00f8re det vanskelig \u00e5 operasjonalisere innholdet i praksis. I tillegg er det viktig \u00e5 p\u00e5peke at Helsedirektoratets veiledere m\u00e5 tilpasses slik at de blir nyttige n\u00e5r kommunene m\u00e5 foreta strengere prioriteringer. Helsedirektoratet spiller en avgj\u00f8rende rolle ved \u00e5 sette standarder som i praksis overstyrer kommunenes prioriteringer. Dette er ogs\u00e5 beskrevet i helse- og omsorgstjenestelovens \u00a7 12-5, nasjonale faglige retningslinjer, veiledere og kvalitetsindikatorer. Statsforvalteren bruker direktoratets veiledere som grunnlag n\u00e5r de behandler klagesaker p\u00e5 enkeltvedtak fattet av kommunene. Veilederen legger opp til at kommunens ledelse skal dokumentere vurderinger som en del av beslutningsgrunnlaget. Dette kan medf\u00f8re et omfattende byr\u00e5krati og betydelig dokumentasjonskrav. I en situasjon med \u00f8kende mangel p\u00e5 helsepersonell vil dette bli krevende \u00e5 gjennomf\u00f8re i praksis. \u00d8konomi/ressurser I KS utenforregnskap blir det gjort rede for prioriteringer som kan bidra til at kommunen f\u00e5r mer ut av de ressursene de har til r\u00e5dighet. Dette perspektivet m\u00e5 omtales og vurderes for om det skal v\u00e6re en del av anbefalingene. \u00d8konomiske aspekter, som er essensielle i kommunal prioritering, er i stor grad uteglemt. Prioritering kan overf\u00f8re flere oppgaver til kommunene, noe som m\u00e5 tas i betraktning. Verdigrunnlaget i veilederen Helsetjenester i kommunene m\u00e5 ta hensyn til individuelle behov, men kompleksiteten i helsetilstanden til mange pasienter gj\u00f8r dette utfordrende. En stor andel av brukerne i pleie- og omsorgstjenestene er eldre med flere sykdommer og komplekse behov. Mange av tjenestene de mottar er rettighetsfestede og dermed i mindre grad gjenstand for prioriteringsvurderinger. For mottakere av pleie- og omsorgstjenester som er i sine siste leve\u00e5r, hvor tap av funksjon er en del av aldringsprosessen, er det ogs\u00e5 uklart hvordan man konkret skal vurdere alvorlighet. Veilederens mulighet som prosessverkt\u00f8y Veilederen gir anbefalinger for faglig god praksis og bruk av prioriteringskriteriene nytte, ressurs og alvorlighet. Den er relevant for politisk, administrativt og klinisk niv\u00e5. Veilederen kan bidra til \u00e5 styrke prioritering i helse- og omsorgstjenester. Veilederen fungerer likevel ikke optimalt som en prosessveileder for prioriteringer p\u00e5 ulike lederniv\u00e5er i kommunale helse- og omsorgstjenester. Kommunale prioriteringer h\u00e5ndteres i dag gjennom virksomhetsstyring og politiske prosesser. Helseledelsen i kommunene er allerede godt kjent med gjeldende lovgivning og har ansvar for \u00e5 fatte vedtak i samsvar med denne. Veilederen kan kreve et \u00f8kt byr\u00e5krati og dokumentasjon, noe som vurderes som uhensiktsmessig for det praktiske arbeidet. 3 Videre implementering Veilederen kan v\u00e6re et nyttig beslutningsverkt\u00f8y, men lokale tilpasninger og prosedyrer vil v\u00e6re n\u00f8dvendig. Kommunene m\u00e5 utvikle egne styrende dokumenter og rutiner for \u00e5 sikre at prioriteringskriteriene blir systematisk anvendt. Dette krever ressurser b\u00e5de i implementering og evaluering. Ansatte i kommunene trenger beslutningsst\u00f8tte for \u00e5 forst\u00e5 hvordan veilederen p\u00e5virker deres arbeidsprosesser. Videre kreves det en strategi for informasjonsarbeid og oppl\u00e6ring for \u00e5 sikre en felles forst\u00e5else av prioriteringskriteriene p\u00e5 tvers av tjenestene. Samarbeid med forskningsfeltet vil ogs\u00e5 v\u00e6re avgj\u00f8rende for \u00e5 kunne basere prioriteringene p\u00e5 oppdatert kunnskap og evidens. Tydeliggj\u00f8ring av psykisk helse. Veilederen virker prim\u00e6rt rettet mot somatiske helsetjenester, og b\u00f8r ogs\u00e5 dekke psykisk helse bedre, i tr\u00e5d med opptrappingsplanen. Innspill til hovedanbefaling 1 Punktene som listes opp er nyttige for \u00e5 kunne gjennomf\u00f8re grundige kvalitative refleksjoner om nytte, ressursbruk og alvorlighet f\u00f8r ledere begynner prosessen med \u00e5 ta utfordrende prioriteringer. Det er viktig \u00e5 inkludere barn som p\u00e5virkes av et tiltak som en sentral interessent som ledelsen b\u00f8r ta spesielt hensyn til. Det m\u00e5 tydeliggj\u00f8res hvordan prioriteringer i helse \u2013 og omsorgstjenesteloven st\u00e5r i relasjon til eller er avhengige av prioriteringer i andre lover som ber\u00f8rer barn og unge, som barnevern og oppvekstreformer. Hvordan p\u00e5virker prioriteringer i disse lovene prioriteringer i helse \u2013 og omsorgstjenesteloven, og motsatt? Kommunens ledelse m\u00e5 navigere i dette komplekse landskapet. Barn og unge er synlige p\u00e5 mange arenaer gjennom oppveksten, som hver for seg reguleres av ulike lover. Hver av disse arenaene har sine egne tjenester, som barnehage/skole, familie/barnevern, bade innenfor og utenfor helse \u2013 og omsorgstjenesteloven. Dette kan f\u00f8re til at sektorene prioriterer ulikt for det samme barnet eller den samme ungdommen, noe som kan skape betydelige problemer for barnet og utfordre kommune\u00f8konomien gjennom mindre effektiv hjelp, dobbeltarbeid og d\u00e5rlig koordinering. Et positivt eksempel er barnevern- og oppvekstreformen, som legger til rette for at kommunens ledelse m\u00e5 planlegge tverrfaglig for \u00e5 gi tidlig hjelp til barn og deres familier. Dette bidrar til \u00e5 forhindre forverring av livssituasjonen og helseproblemer for b\u00e5de barn og familie. I teksten p\u00e5 s. 11/kap. 2 st\u00e5r det at \u00abRefleksjon om eventuelle etiske dilemmaer som prioriteringssituasjonen omfatter, kan ogs\u00e5 inng\u00e5 i vurderingen\u00bb. Her b\u00f8r \u00abkan\u00bb erstattes med \u00abb\u00f8r\u00bb. Etisk refleksjon b\u00f8r v\u00e6re en naturlig del av prosessene rundt viktige prioriteringer som en kommuneledelse planlegger \u00e5 gjennomf\u00f8re. Innspill til hovedanbefaling 2 Punktene som er listet opp p\u00e5 s. 11, er en god liste som vil v\u00e6re til nytte, og vil v\u00e6re bevisstgj\u00f8rende i forhold til hvilke styringsdata som b\u00f8r innhentes for \u00e5 kunne gjennomf\u00f8re gode prioriteringsprosesser. Kommunene m\u00e5 bruke samlet kunnskapsgrunnlag fra ulike sektorer b\u00e5de i kommunen og i spesialisthelsetjenesten/statlig niv\u00e5 for \u00e5 sikre at planer er b\u00e5de kunnskapsbaserte og i tr\u00e5d med prioriteringsforskriften. Bergen kommune er opptatt av \u00e5 utarbeide tverrsektorielle planer n\u00e5r hjelp og oppf\u00f8lging krever innsats fra flere sektorer. Dette betyr at helse- og omsorgstjenester for mange av kommunes brukergrupper aldri st\u00e5r alene, men m\u00e5 4 samordne innsatsen for best mulig hjelp til innbyggerne. Prioriteringsveilederen b\u00f8r ha omtalt dette. Aktuelle bruker- og p\u00e5r\u00f8rendeorganisasjoner b\u00f8r tas med p\u00e5 r\u00e5d i forbindelse med innhenting av viktige styringsdata som omhandler tjenestemottakeres behov p\u00e5 gruppeniv\u00e5. Det mangler henvisning til forskning som viser hvordan et helseproblem samvarierer med andre livsutfordringer som \u00f8konomiske problem, samlivsproblem og omsorgsevne for barn. Innspill til hovedanbefaling 3 Det er bra \u00e5 vektlegge tillit til prioriteringer. Den systematiske tiln\u00e6rmingen gjennom \u00e5 forberede, gjennomf\u00f8re og evaluere for \u00e5 oppn\u00e5 kvalitetsforbedringer er viktig. Avsnittene som omhandler tilrettelegging for gode prioriteringsprosesser der viktige interessenter f\u00e5r medvirke er bra. Forslag til endringer/forbedringer: Det har betydning at rekkef\u00f8lgen i prioriteringsprosesser i all hovedsak ogs\u00e5 f\u00f8lges politisk og administrativt, s\u00e5nn at helsepersonell unng\u00e5r un\u00f8dige konflikter i prioritering og saksbehandling. Kriteriene m\u00e5 kunne brukes tverrsektorielt og helhetlig. Innspill til hovedanbefaling 4 Alvorlighet er hovedkriteriet, men en helhetlig vurdering av alle kriterier m\u00e5 ligge til grunn. Oppl\u00e6ring er viktig for \u00e5 styrke prioriteringsarbeidet. Forslag til endringer/forbedringer: Oppl\u00e6ring og kompetansebygging m\u00e5 vektlegges. Det er uklart for Bergen kommune hvordan en skal kunne bruke prioriteringsveilederen opp mot en mye bredere vurdering av \u201cbarnet i sentrum\u201d slik det beskrives i barneverns/ oppvekstreformen. Det samme vil v\u00e6re tilfelle for hvordan \u201cbarns beste\u201d skal vurderes og \u201cbarns/s\u00f8sken som p\u00e5r\u00f8rende\u201d b\u00f8r ivaretas i prioriteringsarbeidet. Hvis m\u00e5let med prioriteringsveilederen er \u00e5 ende opp med prosedyrer for prioritering av helsepersonell, s\u00e5 vil faglig skj\u00f8nn bli nedvurdert eller mindre viktig. Dette mener Bergen kommune er bekymringsfullt. Innspill til hovedanbefaling 5 Koordinering mellom forvaltningstjenester og enighet om prioriteringsprinsipper b\u00f8r nevnes. Innspill til praktisk-delen i f\u00f8rste anbefaling Det er positivt at punktene som adresserer etiske dilemmaer, med henvisninger til relevante ressurser for etisk refleksjon, er inkludert. P\u00e5 samme m\u00e5te er det bra at punktet om prioriteringer i krisesituasjoner, med lenke til \u00abBeredskap og kriseh\u00e5ndtering\u00bb, er med. Disse lenkene er nyttige for en kommuneledelse som m\u00e5 prioritere i krisesituasjoner. Det er ogs\u00e5 bra at det henvises til Helsedirektoratets tips om risikovurderinger. Dette er et nyttig verkt\u00f8y for en kommuneledelse i prioriteringsarbeidet. Punktet som omhandler vurdering av barns beste, med henvisning til relevante ressurser, er ogs\u00e5 positivt og b\u00f8r beholdes. Innspill til praktisk-delen i andre anbefaling Oversiktslisten over styringsinformasjon som omhandler lokale og nasjonale rammer er bra, og opplistingen om hva styringsinformasjonen kan brukes til er nyttig veiledning. Det er gode henvisninger/linker til kompetanse- og bemanningsplanlegging. Andre relevante dokumenter som kan legges inn: NOU 2023: 4 - regjeringen.no, (helsepersonellkommisjonen), NOU: 2018:16 - Det viktigste f\u00f8rst, Meld.St 38 (2020-2021) - Nytte, ressurs og alvorlighet 5 Innspill til praktisk-delen i tredje anbefaling Anbefalingen viser til gode prosesser i forkant av prioriteringer settes ut i livet, som ved aktiv bruk av styringsdata, informasjon ut til ber\u00f8rte parter, bruk av innspillsm\u00f8ter med ulike interessenter, at ber\u00f8rte parter gis mulighet til \u00e5 medvirke. Det er positivt at veilederen vektlegger gode evalueringer underveis etter at prioriteringer er blitt satt ut i livet, og at den setter s\u00f8kelyset p\u00e5 kontinuerlig forbedringsprosesser i underveis. Det er bra at det ligger linker til aktuelle lover og forskrifter, samt link til modell for kvalitetsforbedring som p\u00e5 en god m\u00e5te angir gangen i det systematiske forbedringsarbeidet. Forslag til endringer/forbedringer: Det kan lenkes til barneverns/oppvekstreformen som beskriver hvordan samarbeid p\u00e5 tvers kan bidra til tidligere hjelp og bedre samarbeid, Barnevernsreformen - en oppvekstreform. Innspill til praktisk-delen i fjerde anbefaling Det er viktig at punktet som omhandler barns beste der barn er ber\u00f8rt, blir nevnt. Kapasitetsbygging i form av oppl\u00e6ring, tid og mulighet hos helsepersonell er avgj\u00f8rende for at helsepersonell skal kunne prioritere. Andre innspill: Det er viktig \u00e5 understreke at ved prioritering skal det legges vekt p\u00e5 at brukeren tar i bruk egne ressurser. Dette er en forventning som gjelder b\u00e5de for brukere og p\u00e5r\u00f8rende. Hvordan brukere og p\u00e5r\u00f8rende kan ta aktivt ansvar, b\u00f8r derfor tas med i prioriteringsvurderingene. Bergen kommune er bekymret for at veilederen kan gj\u00f8re helsefremmende og forebyggende arbeid enda vanskeligere \u00e5 prioritere. Dette gjelder b\u00e5de fra politisk og administrativ ledelse, helsepersonell, ledere i tjenestene, samt andre som ser verdien og n\u00f8dvendigheten av dette arbeidet. Bergen kommune er ogs\u00e5 bekymret for at veilederen kan bli for ensidig rettet mot somatiske diagnoser. En god og helhetlig prioritering b\u00f8r ogs\u00e5 ta hensyn til faktorer som pasientens alder, livssituasjon og familiesituasjon. Klarspr\u00e5k b\u00f8r benyttes for \u00e5 gj\u00f8re veilederen tilgjengelig for hele befolkningen. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret Forretningsutvalget har i m\u00f8tet 10.09.2024 sak 295/24 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - Nasjonal veileder for prioriteringer i kommunale helse- og omsorgstjenester\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Bergen kommune avgir h\u00f8ringsuttalelse til \u00abh\u00f8ring- nasjonal veileder for prioritering i kommunale helse og omsorgstjenester\u00bb slik det fremkommer av byr\u00e5dens forslag. 2. Melding om vedtak sendes Bystyrets kontor. Dato: 5. november 2024 Marte Joan Monstad Byr\u00e5d for eldre, helse og omsorg 6 Dokumentet er godkjent elektronisk. Vedlegg: H\u00f8ringsbrev - Nasjonal veileder for prioriteringer i kommunale helse- og omsorgstjenester H\u00f8ringsutkast - Prioriteringer i kommunale helse- og omsorgstjenester -Prioriteringsveileder 7 "
}