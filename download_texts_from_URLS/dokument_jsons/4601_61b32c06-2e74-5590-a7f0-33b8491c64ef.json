{
  "dokument_id": "61b32c06-2e74-5590-a7f0-33b8491c64ef",
  "doc_type": "case_attachment",
  "kommune": 4601,
  "tittel": "Fagnotat av 08.11.2023: Haugland bofellesskap - Ombygging gymsal (I0720). Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/9344177/Fagnotat-av-08-11-2023-Haugland-bofellesskap-Ombygging-gymsal-I0720-Gjennomforingsvedtak",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2019/86213-8 (Arbeidssted) Saksbehandler: Karen Austegard Dato: 8. november 2023 Fra Etat for utbygging Fagnotat av 08.11.2023: Haugland bofellesskap - Ombygging gymsal (I0720). Gjennomf\u00f8ringsvedtak Hva saken gjelder: Byr\u00e5dsavdeling for arbeid, sosial og bolig (BASB), n\u00e5 Byr\u00e5dsavdeling eldre, helse og omsorg, har i bestilling datert 18.11.2019 bedt Etat for utbygging (EFU) st\u00e5 for regulering av eiendommen som omfatter nedlagte Haugland skule p\u00e5 Gaup\u00e5s i Arna, samt gjennomf\u00f8ring av bofellesskap for utviklingshemmede. Bestiller for gjennomf\u00f8ring av dette tiltaket er Byr\u00e5dsavdeling for finans. Etat for bygg og eiendom har bedt EFU forest\u00e5 gjennomf\u00f8ring av grendahus og lekeplass. Denne saken gjelder endelig vedtak om gjennomf\u00f8ring av ombygging av gymsal til nytt grendahus, og ny offentlig lekeplass, i Hauglandsvegen 56. Fagetatens vurdering: Bakgrunn Haugland bofellesskap er ett av flere prosjekt under det overordnede programmet Boligl\u00f8ftet. I Bystyresak 247/19 (25.09.2019) vedtas at det skal bygges boliger for psykisk utviklingshemmede p\u00e5 Haugland, det bes ogs\u00e5 om \u00abat ein ser om det er mogleg \u00e5 bruke delar av tomta/bygget, for eksempel den gamle gymsalen, p\u00e5 ein m\u00e5te som kan kome lokalsamfunnet til gode.\u00bb. Eiendommen er tidligere brukt til Haugland skule og er valgt p\u00e5 grunn av beboergruppens behov for landlige omgivelser med gode turmuligheter og skjerming ved behov. Nedlagte Haugland skule benyttes i dag aktivt av n\u00e6rmilj\u00f8et. Prosjektet har ivaretatt Bystyres henstilling i Bystyresak 247/19. Eksisterende gymsal bevares, rehabiliteres og tilbys som grendahus, i tillegg til ny felles utend\u00f8rs lekeplass. Disse arbeidene skal utf\u00f8res under samme entreprise som bofellesskapene. Behovet for offentlig grendahus og lekeplass er en f\u00f8lge av tomtevalget og er ikke en del av opprinnelig bestilling av bofellesskapene. Bystyret behandlet planforslaget i m\u00f8tet 29.03.2023, sak 88/23, og fattet f\u00f8lgende vedtak: \u00aba) Arna, Gnr. 305, Bnr. 46 mfl., Haugland, omsorgsboliger, arealplan-ID 70260000 vist p\u00e5 plankart, sist datert 03.11.2022. b) Tilh\u00f8rende reguleringsbestemmelser, sist datert 07.11.2022, med f\u00f8lgende endring: \u2022 \u00a7 3.1.5.1: \u00abLekearealet skal s\u00e5 langt det er mulig opparbeides med milj\u00f8vennlige materialer. Det er ikke tillatt med fallunderlag av gummi og plast. Det skal vurderes alternative m\u00e5ter \u00e5 utforme lekearealet p\u00e5 slik at man ikke trenger fallunderlag\u00bb \u2022 \u00a73.2.2.3: I samband med utvidinga av f_SPP, kan st\u00f8ttemurar p\u00e5 opp til 4.0m tillatast mot areal o_GBG\u00bb. \u2022 Nytt kulepunkt \u00a7 3.1.11.2 i bestemmelsene: \u00abTak skal s\u00e5 langt som mulig benyttes til energiproduksjon i kombinasjon med gr\u00f8nne tak beplantet med pollinatorvennlig vegetasjon. Gr\u00f8nne tak og energianlegg tillates med h\u00f8yde inntil 0,5 meter ut over angitt byggeh\u00f8yde.\u00bb Merknad 1 Bystyret ber byr\u00e5det se p\u00e5 muligheten for leie av parkering for ansatte dersom det oppst\u00e5r behov for mer parkering til beboerne. Merknad 2 I juni 2019 erkl\u00e6rte bystyret klimakrise med den forventning om at byr\u00e5det ville prioritere og v\u00e6re en p\u00e5driver for kutt av klimautslipp. Bystyret mener derfor det er beklagelig at et planforslag kommunen selv er forslagsstiller for ikke tar konkret stilling til tiltak for minimering av klimagassutslipp i tr\u00e5d med KPA 2018 \u00a7 18.3. Bystyret ber byr\u00e5det redegj\u00f8re for hvorfor det ikke er tatt stilling til energil\u00f8sninger i reguleringsplanen og ber byr\u00e5det sikre at dette blir gjort saker kommunen fremmer. Merknad 3 Bystyret ber byr\u00e5det g\u00e5 i dialog med grunneiere i omr\u00e5det med m\u00e5l om \u00e5 finne areal til parkeringsplasser for turg\u00e5ere og bes\u00f8kende til grendahuset.\u00bb Kommentar til merknad 3: N\u00e5r det gjelder vurdering av behov for parkeringsplasser i n\u00e6romr\u00e5det, har Etat for utbygging og bestiller vurdert det som hensiktsmessig \u00e5 f\u00f8lge dette opp etter et \u00e5rs drift. Forel\u00f8pig er det \u00e5pnet opp for en viss fleksibilitet n\u00e5r det gjelder bruken av felles parkeringsplass. Eksisterende bygningsmasse omfatter tre volum; en eldre del oppf\u00f8rt i 1952 (til h\u00f8yre i foto over), og et tilbygg best\u00e5ende av to volum oppf\u00f8rt i 1979, gymsalen ligger til venstre i foto. Byggene best\u00e5r i stor grad av opprinnelige bygningsdeler og trenger omfattende rehabilitering. Av kulturhistorisk og milj\u00f8messig hensyn er det besluttet at det eldste skolebygget (gamleskolen til h\u00f8yre i bildet) skal bevares og innlemmes i prosjektet. Gymsalen skal bevares og tilbys som grendahus. Gymsalen inneholder ogs\u00e5 tilfluktsrom. Det midterste bygget er forutsatt revet for \u00e5 frigj\u00f8re areal til ny lekeplass og skape mer luft og \u00e5penhet p\u00e5 tomten. Prosjektbeskrivelse Eksisterende gymsal skal videref\u00f8res som grendahus og tilrettelegge for aktiviteter som korps og fotball, samt ved spesielle anledninger som 17.mai. Bygget skal rehabiliteres og oppgraderes. Det kreves etterisolering av yttervegger og deler av gulvet, nytt ventilasjonsanlegg og etablering av heis. Tak skal forsterkes for installering av solceller. Nordveggen, som er tilknyttet skolebygget som skal rives, reetableres og gis en ny utforming slik at bygget og den nye, offentlige lekeplassen (felles uteplass) kommuniserer. Det etableres nytt grupperom med kj\u00f8kken i tillegg til mindre justeringer av eksisterende planl\u00f8sning. Det oppst\u00e5r et uterom mellom grendahuset og tun 1. Den offentlige plassen er tenkt som en torgfunksjon med lekemuligheter, og skal v\u00e6re et tilbud for n\u00e6rmilj\u00f8et, turg\u00e5ere og brukere av grendahuset, men ogs\u00e5 beboerne i bofellesskapene. For \u00e5 koble seg mot skogen i bakkant av bygningene, og gj\u00f8re noe positivt ut av h\u00f8ydeforskjellen, er det tenkt amfi og lekeskr\u00e5ning her. Det settes av minimum 7 parkeringsplasser til grendahuset med tilh\u00f8rende uteareal, samt brukere av turomr\u00e5det. Det legges til rette for sykkelparkeringsplasser under tak utenfor grendahuset, som skal deles mellom bofellesskapene og grendahuset. B\u00e5de bebyggelse og utearealer vil opparbeides i tr\u00e5d med kravene til universell utforming. Prosjektet skal gjennomf\u00f8res som totalentreprise. Grendahus og lekeplass blir offentlige arealer og det er besluttet at det skal gjennomf\u00f8res et kunstprosjekt i forbindelse med denne delen av prosjektet. Bakgrunnen for beslutningen er kommunens intensjoner om \u00e5 bidra til at kunst i offentlige rom blir en integrert del av kommunale bygg og uterom. Det er etablert et kunstutvalg for grendahuset, hvor forskjellige interessenter er representert, og kunstner er valgt og engasjert. Kunstbudsjettet utgj\u00f8r 1% av byggekostnaden. Brukermedvirkning: Bestiller og byggeier har v\u00e6rt delaktige ved utarbeidelse av skisse- og forprosjekt. Naboer har v\u00e6rt involvert gjennom egne nabom\u00f8ter. Klima og milj\u00f8: Grendahuset skal underordnes bofellesskapets milj\u00f8oppf\u00f8lgingsplan og benytte de Breeam- emner som er hensiktsmessige for dette bygget, hvilke emner som blir gjeldende for grendahuset er spesifisert i milj\u00f8oppf\u00f8lgingsplan. Klimagassbudsjett: I forprosjektet er beregninger utf\u00f8rt iht. metoder beskrevet i Klima- og milj\u00f8strategien. Valgt l\u00f8sning er sammenlignet med referansebygg, og redusert klimagassutslipp for materialer er beregnet til ca. 39 %. Det blir stilt krav om noen utslippsfrie anleggsmaskiner. Med utgangspunkt i forprosjektet, tilfredsstiller bygget energikravene i TEK 17 og oppn\u00e5r energimerke A. Det skal brukes en kombinasjon av bergvarmepumpe og solceller for oppvarming og str\u00f8m til grendahuset. Fremdrift: \u2022 Kunngj\u00f8ring av konkurranse: 1. kvartal 2024 \u2022 Kontrahering entrepren\u00f8r: 2. kvartal 2024 \u2022 Byggestart: 3. kvartal 2024 \u2022 Ferdigstillelse: 3. kvartal 2026 \u00d8konomi: Budsjettstatus I gjeldende handlings- og \u00f8konomiplan (2024-27) er vedtatt brutto totalramme for prosjektet 37,8 mill. til gjennomf\u00f8ring av prosjektet. Av disse er 0,1 mill. avsatt tidligere \u00e5r (t.o.m 2023), mens resterende 37,7 mill er budsjettert i \u00f8konomiplanperioden 2024-27. Kalkyle og estimater for investeringsprosjektet Det er utarbeidet en kostnadskalkyle p\u00e5 basis av gjennomf\u00f8rt forprosjekt. Kalkylen inkluderer b\u00e5de kostnader til bygging av omsorgsboliger og rehabilitering av eksisterende gymsal, splittet i to delprosjekter og budsjettposter. I tr\u00e5d med Etat for utbyggings rutiner for gjennomf\u00f8ring av investeringsprosjekter med et samlet kostnadsestimat over 50 mill. er det gjennomf\u00f8rt en ekstern usikkerhetsanalyse i juni 2022. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet fremkommer prosjektets forventete kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs der det er 85 % sannsynlig at prosjektets sluttkostnad vil havne innenfor rammen. Basert p\u00e5 resultatene fra usikkerhetsanalysen, en indeksjustering av kalkylen og oppdatert kostnadsfordeling for offentlig pumpestasjon er forventet prosjektkostnad (P50) satt til 33,9 mill., mens anbefalt total kostnadsramme er beregnet til 37,8 mill. Driftskonsekvenser Kalkulatoriske kostnader for investeringen er beregnet \u00e5 til 1,1 mill. per \u00e5r ved angitt kostnadsramme. Utgifter til FDVU hos byggforvalter er estimert \u00e5 utgj\u00f8re ca 11 000 per \u00e5r. Fagetatens anbefaling: 1. Prosjektet I0720 Haugland bofellesskap, ombygging gymsal, med en anbefalt total investeringsramme p\u00e5 37,8 millioner gjennomf\u00f8res. Styringsm\u00e5l settes til 33,9 mill. 2. Investeringsramme p\u00e5 37,8 mill. innarbeidet i vedtatt handlings- og \u00f8konomiplan bevilges til prosjektet. Budsjettavsetning fremg\u00e5r av f\u00f8lgende tabell: 3. Det forutsettes oppstart av prosjekt H0740 (BUD1041). Med hilsen Etat for utbygging Willy-Andr\u00e9 Gjesdal Karen Austegard Direkt\u00f8r Prosjektleder Dokumentet er godkjent elektronisk. Vedlegg: F\u00f8lgeskjema Kostnadsskjema "
}