{
  "dokument_id": "c2bba1f2-e6eb-557d-898f-857f2738999d",
  "doc_type": "case_presentation",
  "kommune": 4601,
  "tittel": "Bergenhus gnr 166 bnr 1165 Kalfarveien 99. Anmodning om omgj\u00f8ring - rekkef\u00f8lgekrav for gjenoppbygging av sj\u00f8hus",
  "url": "https://bergen.kommune.no/politikere-utvalg/api/fil/bk360/10569463/Framstilling-Bergenhus-gnr-166-bnr-1165-Kalfarveien-99-Anmodning-om-omgjoring-rekkefolgekrav-for-gjenoppbygging-av-sjohus",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/275168-11 Bergenhus gnr 166 bnr 1165 Kalfarveien 99. Anmodning om omgj\u00f8ring - rekkef\u00f8lgekrav for gjenoppbygging av sj\u00f8hus Hva saken gjelder: Saken gjelder s\u00f8knad om endring/omgj\u00f8ring av tidligere gitt tillatelse. Den 15.08.2014 ble det gitt tillatelse til riving/demontering av antikvarisk del av eksisterende sj\u00f8hus p\u00e5 gbnr. 166/1165 i Kalfarveien 99. Tiltakshaver er Bane NOR AS, med Norconsult AS som ansvarlig s\u00f8ker. I denne saken er det snakk om to ulike plangrunnlag \u2013 gjeldende plan p\u00e5 vedtakstidspunkt og gjeldende plan n\u00e5. P\u00e5 vedtakstidspunktet var eiendommen omfattet av reguleringsplan med planid: 62640000, Fl\u00f8en-Ulriken, dobbeltspor, vedtatt 18.06.2014. Eiendommen var regulert til forretning/kontor, og byggene som stod der var forutsatt fjernet. Kjernen av byggene var av eldre dato og vurdert \u00e5 ha kulturminneverdi, og disse var forutsatt demontert og gjenoppbygget innenfor planomr\u00e5det. Reguleringsplanen hadde rekkef\u00f8lgekrav for utarbeidelse av prosjektbeskrivelse for antikvarisk riving/demontering og gjenoppf\u00f8ring. Bane NOR p\u00e5tok seg ogs\u00e5 ansvar for selve gjenoppf\u00f8ringen, iht. s\u00f8knad om endring. Gjeldende reguleringsplan er planid: 64820000, Bergen godsterminal, Nyg\u00e5rdstangen. Arealet er lagt til tras\u00e9 for jernbane. Sj\u00f8husene er ikke omtalt i planbestemmelsene, men i planbeskrivelsen er det oppgitt at det ikke er inng\u00e5tt noen avtale om ny plassering, men at sj\u00f8husene er sikret gjenoppf\u00f8ring i reguleringsplan for bybanen. Sj\u00f8husene er ogs\u00e5 omtalt i reguleringsplan for Store Lungeg\u00e5rdsvann, planid: 4601_65580000, hvor det er \u00e5pnet for gjenreisning av sj\u00f8husene p\u00e5 ulike plasseringer i planomr\u00e5det. I bystyrets vedtak om endelig godkjenning av planen, ble det vedtatt et punkt hvor bystyret ba byr\u00e5det legge fram en sak om mulig plassering av sj\u00f8husene. Byr\u00e5det vurderte alternativ plassering i sak om Sj\u00f8bodene Kalfarveien 99 \u2013 avklaring om plassering (sak 1092/22), vedtatt 31.03.2022, hvor det var fire lokasjoner til vurdering. Reguleringsplanene \u00e5pner for plassering av byggene p\u00e5 alle lokasjonene. Det ble vedtatt \u00e5 jobbe videre med \u00e5 sikre gjenoppf\u00f8ring innen lokalitet 1 (Fl\u00f8en), sekund\u00e6rt i lokalitet 3 (Gr\u00f8nneviken). Det er ikke gjort noen videre avklaringer av plassering. Endringss\u00f8knad er ikke nabovarslet i tr\u00e5d med plan- og bygningsloven \u00a7 21-3, da ny reguleringsplan i praksis har fjernet muligheten for gjenoppf\u00f8ring av sj\u00f8husene p\u00e5 opprinnelig eiendom. S\u00f8knad om endring: Bane NOR v/Norconsult anf\u00f8rer at rekkef\u00f8lgekravet er falt bort, da det vil v\u00e6re i strid med gjeldende plangrunnlag. De ber derfor om endring av gitt tillatelse, slik at krav om gjenoppf\u00f8ring blir tatt ut. 1 S\u00f8ker viser til at det er gjort utredninger og mulighetsstudier for ny plassering av sj\u00f8husene, men det er ikke bestemt endelig plassering. Bergen kommune m\u00e5 ta endelig stilling til dette, og er ogs\u00e5 hjemmelshaver p\u00e5 foresl\u00e5tte alternativ. Det har v\u00e6rt dialog mellom Bane NOR og Bergen kommune om kommunen kan overta byggherreansvaret, da de er n\u00e6rmest \u00e5 p\u00e5virke prosesser og fatte beslutninger. Forhandlingene ble avsluttet uten at man kom til en avtale. Det vises ellers til komplett s\u00f8knad, som ligger vedlagt. Fagetatens vurdering og anbefaling: Plan- og bygningsetaten som fagetat har vurdert s\u00f8knaden. Den er sendt over uten innstilling, da lokalisering har v\u00e6rt tema i Byr\u00e5det og saken reiser flere politiske sp\u00f8rsm\u00e5l. Fagetaten vurderer at s\u00f8knaden ikke kan behandles som en endringss\u00f8knad, da den ikke gjelder selve tiltaket, men et rekkef\u00f8lgekrav. De tolker s\u00f8knaden som en anmodning om omgj\u00f8ring etter forvaltningsloven \u00a7 35. Man har ikke rettskrav p\u00e5 at anmodning om omgj\u00f8ring tas til f\u00f8lge, det m\u00e5 foretas en konkret vurdering i den enkelte sak. Dersom en anmodning ikke tas til f\u00f8lge er ikke dette et enkeltvedtak som utl\u00f8ser klagerett, men en beslutning. Dersom anmodningen tas til f\u00f8lge, er det et enkeltvedtak som kan p\u00e5klages. Fagetaten bemerker p\u00e5 generelt grunnlag at selv om vilk\u00e5r/rekkef\u00f8lgekrav er en forutsetning for tillatelse i den enkelte sak, er det ikke n\u00f8dvendigvis til hinder for at vilk\u00e5ret blir lempet i ettertid, dersom det er grunnlag for dette. Fagetaten legger til grunn at det m\u00e5 gj\u00f8res en vurdering av hensynene som gjorde seg gjeldende p\u00e5 vedtakstidspunktet og for rekkef\u00f8lgekravet, og i hvilken grad disse fortsatt gj\u00f8r seg gjeldende. Fagetaten bemerker at det trolig er en forglemmelse som ligger bak at sj\u00f8husene ikke ble behandlet i ny reguleringsplan. Dersom de fortsatt stod p\u00e5 stedet da ny plan ble laget, ville det etter all sannsynlighet v\u00e6rt tema med tilsvarende rekkef\u00f8lgekrav, og avklaring av lokalisering. Dersom rekkef\u00f8lgekravet ikke lar seg gjennomf\u00f8re og fremst\u00e5r som en nullitet, vil det v\u00e6re grunnlag for \u00e5 lempe rekkef\u00f8lgekravet. Dersom det ikke finnes alternativ plassering, vil ikke kravet la seg oppfylle. Om rekkef\u00f8lgekravet skal lempes ved at Bane NOR blir fritatt fra forpliktelsen og kommunen p\u00e5tar seg ansvaret er for \u00f8vrig et politisk sp\u00f8rsm\u00e5l. Det vises ellers til fagnotatet i sin helhet. \u00d8konomiske konsekvenser: Saken er vurdert \u00e5 ikke f\u00e5 \u00f8konomiske konsekvenser for kommunen. Sp\u00f8rsm\u00e5let gjelder endring av tillatelse etter plan- og bygningsloven, og det tas ikke stilling til privatrettslige sp\u00f8rsm\u00e5l. Byr\u00e5dets vurdering og anbefaling/konklusjon: Byr\u00e5det er enig i fagetatens vurdering av om s\u00f8knaden ikke kan behandles som en endringss\u00f8knad, men at saken m\u00e5 vurderes som en foresp\u00f8rsel om omgj\u00f8ring. Byr\u00e5det tiltrer fagetatens vurdering av disse sp\u00f8rsm\u00e5lene. S\u00f8knaden blir i det videre vurdert som en foresp\u00f8rsel om omgj\u00f8ring. Etter forvaltningsloven \u00a7 35 \u00abkan\u00bb et forvaltningsorgan omgj\u00f8re sitt eget vedtak uten at det er p\u00e5klaget dersom \u00abendringen ikke er til skade for noen som vedtaket retter seg mot eller direkte tilgodeser\u00bb, jf. bokstav a). Etter andre avsnitt kan vedtaket ogs\u00e5 omgj\u00f8res av klageinstans eller et annet overordnet organ. Da det er tiltakshaver selv som har bedt om omgj\u00f8ring, vurderes vilk\u00e5rene som oppfylt. Det er alts\u00e5 en skj\u00f8nnsmessig vurdering av om omgj\u00f8ring skal gis, jf. \u00abkan\u00bb. 2 Det sentrale sp\u00f8rsm\u00e5let er om rekkef\u00f8lgekravet vil kunne la seg gjennomf\u00f8res og om hensynene bak rekkef\u00f8lgekravet gj\u00f8r seg gjeldende med styrke. I denne saken har antikvarisk riving og gjenoppf\u00f8ring av sj\u00f8husene v\u00e6rt en forutsetning for regulering av arealet til Jernbaneverket og Bane NORs bruk, noe som g\u00e5r fram av plandokumentene til Fl\u00f8en-Ulriken-planen (planid 62640000). Sj\u00f8husene er ogs\u00e5 omtalt i gjeldende reguleringsplans planbeskrivelse, men er ikke sikret i bestemmelsene. Behovet for ivaretakelse av kulturhistoriske bygg gj\u00f8r seg fortsatt gjeldende, og det taler for at vilk\u00e5ret ikke skal omgj\u00f8res. I denne saken er det imidlertid umulig \u00e5 gjenoppf\u00f8re p\u00e5 opprinnelig plassering, og kravet om gjenoppf\u00f8ring er heller ikke videref\u00f8rt i ny reguleringsplan (planid 64820000). Status er alts\u00e5 at man har mulige plasseringer, men ikke noe krav til at eller n\u00e5r sj\u00f8husene skal gjenoppf\u00f8res p\u00e5 ny plassering. Det er uheldig at den nye reguleringsplanen ikke har sikret gjenoppf\u00f8ring i planomr\u00e5det eller f\u00e5tt en kopling mot en ny plassering utenfor planomr\u00e5det, men byr\u00e5dets vurdering er at dette ikke kan binde tiltakshaver til \u00e5 f\u00f8re opp byggene p\u00e5 annet grunnlag. Byr\u00e5det kan heller ikke se at man har grunnlag for \u00e5 si at Bane NOR fortsatt er bundet av rekkef\u00f8lgekravet, n\u00e5r dette f\u00f8lger av en plan som siden er erstattet. \u00c5 omgj\u00f8re vedtaket og frafalle rekkef\u00f8lgekravet vil ikke l\u00f8se floken med hvor sj\u00f8husene skal bli plassert, men det er ikke dette som er sp\u00f8rsm\u00e5let i denne saken. Sp\u00f8rsm\u00e5let er for v\u00e5r del om rekkef\u00f8lgekravet om gjenoppf\u00f8ring fortsatt gjelder, og byr\u00e5dets konklusjon er at det gj\u00f8r det ikke. Byr\u00e5dets tilr\u00e5dning er derfor at foresp\u00f8rsel om omgj\u00f8ring tas til f\u00f8lge, slik at rekkef\u00f8lgekravet om gjenoppf\u00f8ring av sj\u00f8husene tas ut. Begrunnelse for framleggelse til bystyret: Saken gjelder sp\u00f8rsm\u00e5l om frafallelse av rekkef\u00f8lgekrav i reguleringsplan vedtatt av bystyret. Saken kan ogs\u00e5 ha betydning for videre oppf\u00f8lging av byr\u00e5dssak Sj\u00f8bodene Kalfarveien 99 - avklaring om plassering (sak 1092/22), som ble bestilt av bystyret gjennom vedtak om godkjenning av reguleringsplan for Store Lungeg\u00e5rdsvann (sak 207/20). Byr\u00e5det innstiller til bystyret \u00e5 fatte f\u00f8lgende vedtak: Foresp\u00f8rsel om omgj\u00f8ring av gitt tillatelse til tiltak datert 15.08.2014 tas til f\u00f8lge, jf. fvl. \u00a7 35 bokstav a. a) Rekkef\u00f8lgekrav om gjenoppf\u00f8ring av sj\u00f8hus, jf. planid: 4601_62640000 \u00a7 2.2.1 frafalles, da planen er erstattet av nyere plan. Dato: 25. juni 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 26.02.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan datert 02.01.2014 4. S\u00f8knad om endring, anmodning om omgj\u00f8ring 5. Bekreftelse p\u00e5 mottatt s\u00f8knad, datert 09.01.2024 6. Tillatelse datert 15.08.2014 3 "
}