{
  "dokument_id": "1f2baa0d-d282-58a5-8d78-0fbfd58f5562",
  "doc_type": "case_attachment",
  "kommune": 4601,
  "tittel": "Omgj\u00f8r vedtak gnr 105 bnr 37",
  "url": "https://bergen.kommune.no/politikere-utvalg/api/fil/bk360/9668279/Omgjor-vedtak-gnr-105-bnr-37",
  "tekst": " V\u00e5r dato: V\u00e5r ref: 19.09.2023 2023/4487 Deres dato: Deres ref: BERGEN KOMMUNE Kontakt saksbehandler Postboks 7700 Tor Magne Gr\u00f8nnestad, 51568947 5020 BERGEN tor.magne.gronnestad@statsforvalteren.no Klageavgj\u00f8relse i byggesak - gnr. 105 bnr. 37, Hjellestadvika, Bergen kommune - tiltakshaver: Brede Bj\u00f8vad Larsen Statsforvalteren i Vestland har p\u00e5klaget kommunens vedtak om dispensasjon og tillatelse til oppf\u00f8ring av kai og flytebrygge med landgang. Statsforvalteren gj\u00f8r om kommunens vedtak til avslag. Vi viser til Kommunal- og distriktsdepartementets oversendelse av 30.03.2023, der Statsforvalteren i Rogaland ble oppnevnt som settestatsforvalter. Vi viser ogs\u00e5 til oversendelse av saksdokumenter fra Statsforvalteren i Vestland datert 21.04.2023. Sakens bakgrunn Saken gjelder s\u00f8knad om tillatelse til \u00e5 oppf\u00f8re kai med flytebrygge og tilh\u00f8rende landgang. Det er i den forbindelse s\u00f8kt om dispensasjon fra kommuneplanens arealdel \u00a7 3.1 om plankrav, \u00a7 6.1.1 om byggegrense langs sj\u00f8, \u00a7 32.2.2 om arealform\u00e5l - bruk og vern av sj\u00f8 og vassdrag og plan- og bygningsloven \u00a7 29-2 om visuelle kvaliteter. Tiltakene er allerede utf\u00f8rt av tidligere eier av eiendommen i 2000, og er begrunnet med at betongkaien forvitret langs kantene og i front. Kaifront og steingang ble da kledd inn i en trekonstruksjon, nytt dekke ble lagt p\u00e5 kaien og flytebrygge ble lagt ut igjen. Sidene og fronten av kaien ble skj\u00f8rtet inn. B\u00e5de kai og flytebrygge opplyses \u00e5 v\u00e6re uendret siden 2000. Byggetiltaket er vist p\u00e5 bildene nedenfor. E-postadresse: Postadresse: Bes\u00f8ksadresse: Telefon: 51 56 87 00 sfropost@statsforvalteren.no Postboks 59 Lag\u00e5rdsveien 44 www.statsforvalteren.no/ro Sikker melding: 4001 Stavanger www.statsforvalteren.no/melding Org.nr. 974 763 230 Side: 2/6 Statsforvalteren har ikke gitt uttalelse i saken, til tross for oppfordring fra kommunen, og har dermed ikke frar\u00e5det at dispensasjon blir gitt i denne konkrete saken. I en generell uttalelse til kommunen datert 05.11.2018, har Statsforvalteren i Vestland imidlertid gitt tydelig uttrykk for sin sv\u00e6rt negative holdning til naust og kai/brygger knyttet til bolig eller fritidsbolig i Bergen. Fagetaten i Bergen kommune ga avslag p\u00e5 s\u00f8knad om tillatelse og dispensasjon i delegert vedtak av 10.09.2021. Vedtaket ble p\u00e5klaget av ansvarlig s\u00f8ker i brev datert 01.10.2021. Bergen kommune v/ Utvalg for milj\u00f8 og byutvikling (\u00abUMBY\u00bb) behandlet klagen 18.05.2022 og fattet f\u00f8lgende vedtak: \u00ab1. Med hjemmel i fvl \u00a7 33 annet ledd, oppheves fagetatens vedtak av 10.09.2021 2. Med hjemmel i pbl \u00a7 19-2 innvilges dispensasjon fra KPA 2018 \u00a7 3 plankrav, \u00a7 i 6 byggegrense langs sj\u00f8 etter \u00a7 32.2 om bruk og vern av sj\u00f8 og vassdrag 3. Det gis tillatelse til oppf\u00f8ring av kai og utlegging av flytebrygge (2x12 meter) med landgang (6 meter) p\u00e5 vilk\u00e5r at: - Trekaien reduseres slik at vinkelen som g\u00e5r ut i badeviken fjernes. Reduksjonen skal utarbeides etter godkjenning fra fagetaten, og ferdigattest utstedes ikke f\u00f8r dette er utf\u00f8rt. 4. Klagen tas til f\u00f8lge.\u00bb Vedtaket ble p\u00e5klaget av Statsforvalteren i Vestland i brev datert 16.06.2022. Klager anf\u00f8rer i det vesentlige at nasjonale strandsoneinteresser blir vesentlig tilsidesatt, og at vedtaket er i strid med pbl. \u00a7 1-8, statlige planretningslinjer for differensiert strandsoneforvaltning (\u00abSPR\u00bb) og flere av bestemmelsene i KPA (plankravet, byggegrenser og arealform\u00e5l i sj\u00f8), samt plankravet i pbl. \u00a7 12-1. Klager viser til at Hjellestadvika er tett utbygd til og i sj\u00f8, og at det m\u00e5 utvises varsomhet i forhold til ytterligere utbygging. Det er if\u00f8lge klager viktig \u00e5 sikre tilgjengelighet til sj\u00f8 b\u00e5de med tanke p\u00e5 bading og friluftsliv. Omr\u00e5det bak Hjellestadvika er et boligomr\u00e5de, og Hjellestadvika har verdi som n\u00e6romr\u00e5de med sj\u00f8tilgang og n\u00e6rt friluftsomr\u00e5de for boomr\u00e5dene. Klager viser til at det her er en mindre badevik, og at det ikke er mange slike i Hjellestadvika. If\u00f8lge klager er det kun er et f\u00e5tall steder hvor det er mulig \u00e5 komme til sj\u00f8 p\u00e5 grunn av utbyggingen. Det er derfor viktig at bryggen og utbyggingen p\u00e5 angjeldende eiendom blir s\u00e5 liten som mulig. Utvalgets avgrensning er ikke tilstrekkelig. All ytterligere utviding langs og i sj\u00f8, selv sm\u00e5 tiltak, vil ha virkning for badeplassen. Slike hensyn gj\u00f8r det if\u00f8lge klager n\u00f8dvendig \u00e5 se tiltakene i planperspektiv. Det er kun gjennom plan at man f\u00e5r vurdert hvor og hvordan ytterligere utbygging til og i sj\u00f8, og hvor det er mulig \u00e5 stanse videre utbygging. Angjeldende sak fremst\u00e5r for klager som et klart eksempel p\u00e5 forskjellen mellom dispensasjons- og planbehandling, hvor man i n\u00e6rv\u00e6rende sak kun ser p\u00e5 den enkelte sak og ikke omr\u00e5det som helhet. Utbygging i sone to skal praktiseres strengt, og Hjellestadvika er et omr\u00e5de med sterkt press p\u00e5 strandsonen, hvor dispensasjoner skal unng\u00e5s. Klager viser til at det for flytebryggen ikke er sett hen til at det er en st\u00f8rre b\u00e5thavn like i n\u00e6rheten. SPR peker nettopp p\u00e5 slike fellesanlegg i stedet for individuelle flytebrygger og b\u00e5tplasser. Dette er underbygger if\u00f8lge klager utvalgets manglende vurdering og utgj\u00f8r nok et eksempel p\u00e5 manglende verdi- og interesseavveining slik man oppn\u00e5r gjennom planbehandling. Klager tiltrer argumentasjonen og konklusjonene i fremstillingen fra fagetaten og byr\u00e5det i Bergen, og gj\u00f8r disse til en del av sine klagegrunner. Utvalget har pekt p\u00e5 enkelte tiltak som en mener kan v\u00e6re forskjellsbehandling. Klager viser til at dette fortsatt er ulovlige tiltak, og at de derfor har vanskelig for \u00e5 se sammenhengen. Dette kan ogs\u00e5 v\u00e6re et eksempel p\u00e5 behovet for planavklaring. Side: 3/6 UMBY behandlet klagen 06.12.2022 og opprettholdt kommunens tidligere vedtak. Statsforvalteren viser ellers til sakens dokumenter. Statsforvalterens vurdering Statsforvalteren legger til grunn at klager har klagerett og at klagefristen er overholdt, jf. forvaltningslovens (fvl.) kap. VI og plan- og bygningsloven (pbl.) \u00a7 1-9. Ved behandling av klagen kan klageinstansen pr\u00f8ve alle sider av saken og ta hensyn til nye omstendigheter, jf. fvl \u00a7 34 andre ledd. Klageinstansen kan selv treffe nytt vedtak i saken eller oppheve det og sende saken tilbake til kommunen for helt eller delvis ny behandling. Vi vil understreke at vurderingen av vilk\u00e5rene for \u00e5 gi dispensasjon er rettsanvendelsesskj\u00f8nn som kan pr\u00f8ves fullt ut av Statsforvalteren. S\u00f8knadsplikt og planstatus Oppf\u00f8ring av kai og utlegging av flytebrygge med landgang krever tillatelse av kommunen etter pbl. \u00a7 20-2 jf. 20-1. Kommunen skal gi tillatelse dersom tiltaket ikke er i strid med plan- og bygningslovgivningen, jf. pbl. \u00a7 21-4 f\u00f8rste ledd. Ved s\u00f8knad om etterh\u00e5ndsgodkjenning av allerede oppf\u00f8rte byggetiltaks skal s\u00f8knaden behandles som om tiltaket ikke er oppf\u00f8rt. Eiendommen er i gjeldende kommuneplan, vedtatt 19.06.2019, avsatt til bebyggelse og anlegg \u2013 \u00f8vrig byggesone og bruk og vern av sj\u00f8 og vassdrag. Omr\u00e5det er ogs\u00e5 vist med hensynssone Funksjonell strandsone, gul st\u00f8ysone \u2013 flyst\u00f8y. Tiltakene krever dispensasjon Tiltaket krever dispensasjon fra KPA \u00a7 3.1 plankrav, \u00a7 6.1.1 byggegrense langs sj\u00f8, \u00a7 32.2.2 arealform\u00e5l - bruk og vern av sj\u00f8 og vassdrag. Etter pbl. \u00a7 19-1 kan dispensasjon gis etter grunngitt s\u00f8knad. Dispensasjonsvilk\u00e5rene Vilk\u00e5rene for \u00e5 kunne gi dispensasjon fremg\u00e5r av pbl. \u00a7 19-2. S\u00f8knaden m\u00e5 vurderes opp mot de offentlige hensyn som skal ivaretas gjennom plan- og bygningsloven og den aktuelle planen, og spesielt hensynet til en forsvarlig og fornuftig areal- og ressursdisponering. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale og regionale interesser, blir vesentlig tilsidesatt. I tillegg m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene etter en samlet vurdering. Vurderingen av lovens vilk\u00e5r for \u00e5 kunne dispensere vil v\u00e6re rettsanvendelsesskj\u00f8nn som kan overpr\u00f8ves av domstolene. Forvaltningslovens regel om \u00e5 vektlegge det kommunale selvstyret kommer s\u00e5ledes i betraktning kunn ved interesseavveiingen om dispensasjon skal gis n\u00e5r lovens formelle vilk\u00e5r for \u00e5 gi dispensasjon er oppfylt. N\u00e5r det gjelder dispensasjon fra byggeforbudet i strandsonen, jf. pbl. \u00a7 1-8 andre ledd, har departementet uttalt f\u00f8lgende i forarbeidene til pbl. \u00a7 19-2, Ot.prp. nr. 32 (2007-2008) s. 243: \u00abDet er et nasjonalt m\u00e5l at strandsonen skal bevares som natur- og friluftsomr\u00e5de tilgjengelig for alle. Regjeringen \u00f8nsker en strengere og mer langsiktig strandsoneforvaltning. Det er derfor n\u00f8dvendig med en streng praksis ved behandlingen av dispensasjoner i 100-metersbeltet lands sj\u00f8en. Forbudet i \u00a7 1-8 mot bygging i 100-metersbeltet langs sj\u00f8en veier tungt. Det skal sv\u00e6rt mye til f\u00f8r dispensasjon kan gis til bygging her, spesielt i omr\u00e5der med stort utbyggingspress.\u00bb Side: 4/6 Lovgiver har med dette gitt uttrykk for en sv\u00e6rt snever adgang til \u00e5 gi dispensasjon til deling og utbygging i strandsonen. Hensikten er \u00e5 unng\u00e5 en uheldig utvikling, hvor strandsonen bygges ned bit for bit og bygge- og deleforbudet gradvis blir uthulet. Istedenfor skal utbygging skje gjennom planprosesser. Slike prosesser sikrer bred medvirkning og demokratisk forankrede beslutninger, hvor blant annet sektormyndighetene har mulighet til \u00e5 fremsette innsigelse, jf. SOM-2019-4028.2 I de statlige planretningslinjene for differensiert forvaltning av strandsonen er Bergen kommune plassert i sone to.3 Dispensasjoner skal her s\u00e6rlig unng\u00e5s i sentrale omr\u00e5der der presset p\u00e5 arealene er stort, jf. retningslinjene pkt. 9.1. Statsforvalteren vil presisere at det f\u00f8lger av planretningslinjene punkt 6 at avklaring av arealbruk i strandsonen skal skje gjennom planlegging, og ikke gjennom enkeltvise dispensasjoner. Plan- og bygningsloven forutsetter en snever adgang til \u00e5 gi dispensasjon fra arealplaner, jf. departementets uttalelse i tilknytning til \u00abkan\u00bb-skj\u00f8nnet i pbl. \u00a7 19-2 f\u00f8rste ledd i forarbeidene, Ot.prp. nr. 32 (2007-2008) s. 242: \u00abAvvik fra arealplaner reiser s\u00e6rlige sp\u00f8rsm\u00e5l. De ulike planene er som oftest blitt til gjennom en omfattende beslutningsprosess og er vedtatt av kommunens \u00f8verste folkevalgte organ, kommunestyret. Planene omhandler dessuten konkrete forhold. Det skal ikke v\u00e6re en kurant sak \u00e5 fravike gjeldende plan. Dispensasjoner m\u00e5 heller ikke undergrave planene som informasjons- og beslutningsgrunnlag. Ut fra hensynet til offentlighet, samr\u00e5d og medvirkning i planprosessen, er det viktig at endringer i planer av betydning ikke skjer ved dispensasjoner, men behandles etter reglene om kommuneplanlegging og reguleringsplaner. Innstrammingen er likevel ikke til hinder for at det f.eks. dispenseres fra eldre planer som ikke er fullt utbygget, og der reguleringsbestemmelsene er til hinder eller direkte motvirker en hensiktsmessig utvikling av de gjenst\u00e5ende eiendommene.\u00bb Selv om det siterte direkte gjelder kommunens frie skj\u00f8nn, gir det uttrykk for et generelt standpunkt som tilsier at terskelen for at vilk\u00e5rene i andre ledd skal v\u00e6re innfridd, ogs\u00e5 m\u00e5 v\u00e6re h\u00f8y. Statsforvalteren legger til grunn at departementets uttaler ovenfor inneb\u00e6rer at det generelt skal vise tilbakeholdenhet med \u00e5 dispensere fra arealplaner ogs\u00e5 n\u00e5r de rettslige vilk\u00e5rene i pbl. \u00a7 19-2 er til stede, jf. til Sivilombudets uttale i SOM-2019-589. Form\u00e5let bak byggeforbudet i kommuneplanen er i stor grad sammenfallende med form\u00e5let bak byggeforbudet i pbl. \u00a7 1-8. Fastsettelsen av byggegrense mot sj\u00f8 skal sikre allmenheten adgang til strandsonen, samt \u00e5 ivareta andre allmenne interesser, slik som natur- og kulturmilj\u00f8, friluftsliv og landskap. Dersom tiltaket vil skape fysiske eller psykiske barrierer for allmennhetens ferdselsmuligheter, skal det lite til for \u00e5 konstatere vesentlig tilsidesettelse av hensynene bak byggeforbudet, jf. SOM-2019-4028. I brev av 5.11.2018 til Bergen kommune har Statsforvalteren i Vestland som ber\u00f8rt sektormyndighet for strandsonen p\u00e5 generelt grunnlag uttalt seg negativt til dispensasjoner i strandsonen. Statsforvalteren skriver blant annet i uttalelsen at: \u00abEtter de statlige planretningslinjer for differensiert forvaltning av strandsonen langs sj\u00f8en fra 2011 skal byggeforbudet tilpasses til hvor stort utbyggingspresset er. Det gjelder ogs\u00e5 innen de enkelte sonene. Bergen er plassert i sone 2, \u00abandre soner der presset p\u00e5 arealene er stort\u00bb, og er nok den kommunen i Hordaland som har st\u00f8rst press p\u00e5 strandsonen pga. befolkningsst\u00f8rrelsen og - Side: 5/6 tettheten. I Bergen med omegn m\u00e5 vi ha en streng praksis for byggetiltak i strandsonen for \u00e5 ivareta de resterende strandsoneverdiene som natur, landskap m.m. og gi mulighet for allmennheten for \u00e5 oppleve disse og kunne ha rekreasjon ved sj\u00f8en. Det gjelder ogs\u00e5 for byggetiltak i sj\u00f8 knyttet til land, slik som kaier og flytebrygger. Her m\u00e5 en i tillegg ta hensyn til sj\u00f8ferdselen langs land og landskapsverdier sett fra sj\u00f8en. [...] I de tilfellene som de vi har n\u00e5 til uttale, ser vi like alvorlig p\u00e5 tiltakene i sj\u00f8 som p\u00e5 land. Kai- og bryggeanlegg innsnevrer de n\u00e6re sj\u00f8omr\u00e5dene som nettopp er viktige bl.a. for sm\u00e5b\u00e5t og fritidsferdsel p\u00e5 sj\u00f8en. [...]\u00bb. Oms\u00f8kt tiltak ligger i et omr\u00e5de langs sj\u00f8en i Hjellestadvika som i dag er sterkt nedbygd. Statsforvalteren ser det likevel slik at friluftslivinteressene i omr\u00e5de ikke er ubetydelige. Statsforvalteren vektlegger at omr\u00e5det, selv om det er sterkt utbygd, har omr\u00e5der utenfor og mellom bebyggelsen som kan brukes til f.eks fiske, bading m.m fra allmennhetens side. I n\u00e6rv\u00e6rende sak er opprinnelig kai kledd inn i en trekonstruksjon, med skj\u00f8rting foran og p\u00e5 sidene, og med trededekke p\u00e5 toppen. Det fremg\u00e5r videre av sakens opplysninger at utf\u00f8rte arbeider, inneb\u00e6rer en vesentlig endring av eksisterende kai n\u00e5r det gjelder materialbruk, kaih\u00f8yde- og arealmessig endring/utvidelse. S\u00f8knaden gjelder s\u00e5ledes ikke utelukkende vedlikehold eller rehabilitering av eksisterende kai. Den arealmessige utvidelsen er betydelig og skyldes i stor grad at tiltaket strekker seg lenger ut i sj\u00f8 og at steingangen er kledd inn. Nedenfor vises endringen fra hhv. f\u00f8r og etter arbeidene i 2000. Utvidelsen har etter Statsforvalterens syn medf\u00f8rt at kaien har f\u00e5tt et tydelig endret visuelt uttrykk. B\u00e5de kaien og flytebryggen er store og godt synlige konstruksjoner som i betydelig grad forsterker inntrykket av private tekniske inngrep og bebyggelse i strandsonen i omr\u00e5det. Slik Statsforvalteren ser det, vil dette bidra til at omr\u00e5det vil framst\u00e5 som mindre tilgjengelig for ferdsel og opphold fra allmenhetens side enn det er i dag. N\u00e5r det gjelder det sistnevnte viser Statsforvalteren bl.a. til at allmenheten uten samtykke fra eier normalt ikke har anledning til \u00e5 benytte andres kai eller brygge, jf. friluftsloven \u00a7 7. Statsforvalteren finner etter dette at hensynene bak byggegrensen mot sj\u00f8 vil bli vesentlig tilsidesatt dersom dispensasjon blir gitt, og at det derfor ikke kan gis tillatelse. Side: 6/6 Begge vilk\u00e5rene i pbl. \u00a7 19-2 andre ledd m\u00e5 v\u00e6re oppfylt for at dispensasjon kan bli gitt. Statsforvalteren tar derfor ikke stilling til om fordelene ved \u00e5 gi dispensasjon er klart st\u00f8rre enn ulempene. Vi g\u00e5r etter dette ikke n\u00e6rmere inn i de \u00f8vrige dispensasjonssp\u00f8rsm\u00e5lene i saken. Tiltakene er med dette endelig avsl\u00e5tt av forvaltningen. Vedtak: Statsforvalteren gj\u00f8r om kommunens vedtak av 18.05.2022 til avslag. Det blir ikke gitt dispensasjon og tillatelse til oppf\u00f8ring av kai eller utlegging av flytebrygge p\u00e5 eiendommen gnr. 105 bnr. 37 i Bergen kommune. Klagen tas til f\u00f8lge. Vedtaket kan ikke p\u00e5klages til overordnet forvaltningsorgan, jf. fvl. \u00a7 28. Erik Thomsen (e.f.) Tor Magne Gr\u00f8nnestad seniorr\u00e5dgiver juridisk r\u00e5dgiver Dokumentet er elektronisk godkjent Kopi til: STATSFORVALTAREN I VESTLAND Nj\u00f8savegen 2 6863 LEIKANGER A/STAB AS Ulsm\u00e5gvegen 7 5224 NESTTUN "
}