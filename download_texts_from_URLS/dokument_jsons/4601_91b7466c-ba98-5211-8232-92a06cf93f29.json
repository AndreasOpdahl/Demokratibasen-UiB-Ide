{
  "dokument_id": "91b7466c-ba98-5211-8232-92a06cf93f29",
  "doc_type": "case_presentation",
  "kommune": 4601,
  "tittel": "\u00c5sane gnr 186 bnr 237 Nesveien/Knappen. Klage p\u00e5 mindre endring av reguleringsplan",
  "url": "https://bergen.kommune.no/politikere-utvalg/api/fil/bk360/10625146/Framstilling-Asane-gnr-186-bnr-237-Nesveien-Knappen-Klage-pa-mindre-endring-av-reguleringsplan",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/58791-6 \u00c5sane gnr 186 bnr 237 Nesveien/Knappen. Klage p\u00e5 mindre endring av reguleringsplan Hva saken gjelder: Saken gjelder klage p\u00e5 byr\u00e5dets vedtak om endelig godkjenning av mindre endring av reguleringsplan. Det ble vedtatt reguleringsplan for Nesveien i 2016, hvor det ble gjort endringer i planforslaget p\u00e5 byr\u00e5dsavdelingen. Endringene har vist seg \u00e5 medf\u00f8re utfordringer med tanke p\u00e5 gjennomf\u00f8ring, og etter lengre dialog ble man i 2021 enige om \u00e5 starte prosess for endring av planen ved en forenklet behandling. Endring av reguleringsplanen ble behandlet i byr\u00e5det den 01.02.2024, sak 1016/24. Vedtaket ble p\u00e5klaget av eier av Nesveien 19 (gbnr. 186/381), Trym Myrseth, den 25.03.2024. Den p\u00e5klagede reguleringsplanen er reguleringsplan for \u00c5sane. Gnr 186 bnr 237, 315 mfl., Nesveien/Knappen, planid: 4601_63520000. Vedtaksdato er 01.02.2024. Planen \u00e5pner for rekkehusbebyggelse med 4 enheter, maks byggeh\u00f8yde kote + 27. Det kan ogs\u00e5 tillates takterrasse, hvor gelender kan overstige maks byggeh\u00f8yde med inntil 0,5 meter, forutsatt at gelenderet er utf\u00f8rt i klart glass. Det vises til fagnotatet for komplett sakshistorikk og oversikt over endringer i reguleringsplanen. Klage: Klager ber om at man vurderer \u00e5 senke bygningsmassen ned i terrenget eller trekker den n\u00e6rmere sj\u00f8en. H\u00f8yden p\u00e5 terrassen vil if\u00f8lge klager medf\u00f8re direkte innsyn og stor grad av sjenanse for beboere i Nesveien 19, samt hindre deres utsikt mot s\u00f8r-vest. De mener det skal v\u00e6re mulig \u00e5 bygge uten at det er til sjenanse for naboer. Det anf\u00f8res ogs\u00e5 at tegningene i planen ikke viser riktig plassering i terrenget i forhold til eksisterende bygg. Det vises til komplett klage. Forslagsstiller har gitt tilsvar til klagen, hvor de anf\u00f8rer at reguleringsendringen ikke g\u00e5r ut over hovedrammene i vedtatt plan, og at maksimal byggeh\u00f8yde ikke er endret. De kan ikke se at klagen bringer inn nye opplysninger som skulle tilsi at den b\u00f8r bli tatt til f\u00f8lge, og de kan heller ikke se at klager har kommet med innspill under offentlig ettersyn. Det vises til komplett tilsvar. Fagetatens vurdering og anbefaling: Plan- og bygningsetaten som fagetat har vurdert saken, og anbefaler at klagen ikke tas til f\u00f8lge. Fagetaten finner at det er klagerett, da endringene i planen i stor grad inviterer/legger opp til at det skal v\u00e6re takterrasse selv om h\u00f8yden er den samme som i tidligere plan. De vurderer at det vesentlige er at byggene kommer ned i terrenget i forhold til bebyggelsen i overkant i nord og \u00f8st, og at takterrassene vil komme lavere i koteh\u00f8yde enn byggene. Takterrassene vil kunne gi noe innsyn, men det er ikke ovenfra og ned, man m\u00e5 se oppover for \u00e5 se klager 1 og andre boliger i nord og \u00f8st. Dette er i tr\u00e5d med det innsynet man ellers kunne forventet ved terrasse p\u00e5 en naboeiendom, dersom den hadde v\u00e6rt p\u00e5 bakkeplan. Fagetaten vurderer at ulemper er innenfor det som er ventelig og hva naboer m\u00e5 t\u00e5le. Vurderingen er at byggene ikke vil ta vesentlig sj\u00f8utsikt, og fagetaten er ikke enig i at takterrassene vil gi direkte innsyn p\u00e5 klagers eiendom. I denne saken har hensynet til utbyggingen veid tyngst, da ulempene for Nesveien 19 er vurdert som sm\u00e5. Hva gjelder illustrasjonene, er ikke disse juridisk bindende, men det forutsettes at de gir en korrekt fremstilling av saken. Man har etterspurt redegj\u00f8relse fra forslagsstiller, som har p\u00e5f\u00f8rt faktisk h\u00f8yde p\u00e5 tegningene. Terrassen p\u00e5 Nesveien 19 er oppgitt \u00e5 ligge p\u00e5 kote +27,4. Fagetaten har ikke grunn til \u00e5 tvile p\u00e5 dette, og kan ikke se at tegningene av husenes plassering i terrenget er misvisende. \u00c5 trekke byggene n\u00e6rmere sj\u00f8 blir vurdert \u00e5 v\u00e6re i strid med andre interesser, og er ikke et reelt alternativ. I vurderingen av interesser har hensynet til bevaring av mest mulig omr\u00e5de for allmennheten n\u00e6rt sj\u00f8 veid tyngst. Forhold rundt form\u00e5lsgrenser, antall boenheter og maksimal byggeh\u00f8yde er uendret med unntak av glassrekkverk, og hovedrammene er uendret. Fagetaten legger derfor ikke opp til en revurdering av dette n\u00e5. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken, og finner at klagen ikke kan tas til f\u00f8lge. Det vises til fagnotatet, som tiltredes i sin helhet. Byr\u00e5det vil s\u00e6rlig bemerke at de supplerte opplysningene om koteh\u00f8yde p\u00e5 klagers terrasse viser at man ikke vil f\u00e5 ovenfra og ned- innsyn. Med hensyn til n\u00f8dvendig h\u00f8yde p\u00e5 rekkverk vil takterrassen ogs\u00e5 trolig bli liggende noe lavere enn kote + 27, hvilket ogs\u00e5 reduserer muligheten for innsyn. Byr\u00e5det viser ellers til at arealplanlegging i stor grad handler om \u00e5 vekte ulike interesser og ta en avgj\u00f8relse mellom dem. Som fagetaten p\u00e5peker, har man i denne saken funnet at hensynet til utbygging og besvaring av strandsone veier tyngre enn nabos interesser. Byr\u00e5det kan ikke se at utbygging vil v\u00e6re til vesentlig sjenanse for nabo, og tiltrer fagetatens vurdering av t\u00e5legrense og hva som er ventelige ulemper. Byr\u00e5det kan ikke tilr\u00e5 at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5dets vedtak om reguleringsendring datert 01.02.2024 opprettholdes. Klagen tas ikke til f\u00f8lge. Dato: 25. juni 2024 2 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 07.06.2024 med f\u00f8lgende vedlegg: 1. Oversiktskart 2. Oversiktsfoto 3. Reguleringsplan etter endring 4. Reguleringsplan f\u00f8r endring 5. Byr\u00e5dets vedtak datert 01.02.2024 6. Klage datert 25.03.2024 7. Tilsvar til klage datert 22.04.2024 8. Saksfremstilling datert 24.01.2024 9. Planbeskrivelse datert 28.09.2023 10. Fagnotat datert 06.10.2023 11. Informasjon og koteh\u00f8yde fra plankonsulent datert 30.05.2024 12. Illustrasjoner 3 "
}