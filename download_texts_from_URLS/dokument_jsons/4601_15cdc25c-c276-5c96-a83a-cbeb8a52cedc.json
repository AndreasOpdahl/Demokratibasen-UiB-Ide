{
  "dokument_id": "15cdc25c-c276-5c96-a83a-cbeb8a52cedc",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr 32 fra Katrine N\u00f8dtvedt (MDG) om parkeringsplasser og byliv. Utvalg for milj\u00f8 og byutvikling ",
  "url": "https://bergen.kommune.no/politikere-utvalg/api/fil/bk360/9471268/Svar-pa-skriftlig-sporsmal-nr-32-fra-Katrine-Nodtvedt-MDG-om-parkeringsplasser-og-byliv-Utvalg-for-miljo-og-byutvikling-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/268323-3 Saksbehandler: Malene Nesse Gr\u00f8nningen Fra Dato: 1. desember 2023 Byr\u00e5d for byutvikling Svar p\u00e5 skriftlig sp\u00f8rsm\u00e5l nr 32 fra Katrine N\u00f8dtvedt (MDG) om parkeringsplasser og byliv. Utvalg for milj\u00f8 og byutvikling Bakgrunn: I UFKN 9. november stilte representanten oppf\u00f8lgingssp\u00f8rsm\u00e5l p\u00e5 sp\u00f8rsm\u00e5l nr. 9 om parkeringsplasser og aktivitet i sentrum. Bakgrunnen for dette var at byr\u00e5den hadde sendt ut et svar p\u00e5 sp\u00f8rsm\u00e5let, men uten \u00e5 svare p\u00e5 det som det ble spurt om. Representanten er av den oppfatning at byr\u00e5den er fagbyr\u00e5d, og akkurat som at medisin og pedagogikk fag, s\u00e5 er planlegging et fag. Det finnes nasjonal og internasjonal og internasjonal forskning som viser at mer parkering og mer trafikk har motsatt effekt av hva byr\u00e5det hevder p\u00e5 aktivitet i bysentra, dette er alts\u00e5 forskning, ikke enkle unders\u00f8kelser. Siden byr\u00e5den ikke besvarte sp\u00f8rsm\u00e5let hverken skriftlig eller muntlig, forst\u00e5r i utgangspunktet representanten svaret som at byr\u00e5den ikke har noe faglig belegg for \u00e5 hevde at \u00f8kt parkering f\u00f8rer til \u00f8kt handel og aktivitet i sentrum. Representanten vil allikevel gi byr\u00e5den mulighet til \u00e5 henvise til relevant kunnskapsgrunnlag for sine standpunkt. Sp\u00f8rsm\u00e5l til byr\u00e5den: Har byr\u00e5den noe faglig belegg for \u00e5 konkludere med at mer parkering er bra for aktiviteten i sentrum? Svar fra byr\u00e5den: Bymilj\u00f8etaten har med bistand fra Plan- og bygningsetaten utarbeidet en parkeringskartlegging der de peker p\u00e5 at dekningsgraden av gjeste/kundeparkering i Bergen sentrum er lav sett opp mot volumet av tilbud og tjenester. I hovedrapporten skriver fagetaten f\u00f8lgende om gjesteparkering i sentrum: Gjesteparkering i sentrum er i hovedsak plassert i anlegg, slik at gateareal kan benyttes til andre form\u00e5l. Store parkeringsanlegg gir ogs\u00e5 et enkelt system for brukerne. Bes\u00f8kende kan s\u00f8ke direkte til n\u00e6rmeste parkeringshus fremfor \u00e5 m\u00e5tte ta stilling til mange ulike valg eller bruke tid p\u00e5 \u00e5 lete etter plass. For \u00e5 sikre tilgjengelighet i hele byomr\u00e5det er det n\u00f8dvendig med noen f\u00e5 plasser ogs\u00e5 p\u00e5 bakken. Slike plasser m\u00e5 v\u00e6re reservert, til f.eks. HC-plass, eller priset slik at de brukes til korte, n\u00f8dvendige opphold. Dersom presset p\u00e5 plassene, dvs. kapasiteten, i anleggene, blir for h\u00f8y, b\u00f8r en se om modeller for prissystem som gir incentiver for lang p-tid, b\u00f8r endres. Der prisen p\u00e5 parkering synker med lengre parkeringstid, og s\u00e6rlig der det er pristak for lengre perioder, legger systemet til rette for \u00f8kt bruk av offentlige p-hus til arbeidsparkering fremfor gjeste-/kundeparkering. Bedre prioritering av korttidsparkering kan bidra til \u00e5 sikre sentrum sin konkurransedyktighet, samtidig som m\u00e5l om reisemiddelbruk ivaretas. Etaten skriver videre at: Dersom prisstrukturen prioriterer gjesteparkering kan det bidra til \u00e5 sikre sentrums konkurransedyktighet, samtidig som andre m\u00e5l for kommunen ivaretas. Byr\u00e5det mener at det er viktig \u00e5 legge til rette for gjeste- og kundeparkering i sentrum, og at parkeringstilbudet bidrar til et konkurransedyktig sentrum. P\u00e5 bakgrunn av fagetatenes kartlegging mener byr\u00e5det at det vil v\u00e6re viktig \u00e5 se p\u00e5 hvordan prisstruktur kan legge til rette for dette, og finne en mest mulig hensiktsmessig plassering av parkeringstilbud. Christine Kahrs \u2013 Byr\u00e5d for byutvikling Dokumentet er godkjent elektronisk. "
}