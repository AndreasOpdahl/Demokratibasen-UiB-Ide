{
  "dokument_id": "ebe38f44-9af1-5cca-9337-b358aa9c0425",
  "doc_type": "case_presentation",
  "kommune": 4601,
  "tittel": "Kommunaldirekt\u00f8r i Byr\u00e5dsavdeling for byutvikling",
  "url": "https://bergen.kommune.no/politikere-utvalg/api/fil/bk360/10176708/Framstilling-Kommunaldirektor-i-Byradsavdeling-for-byutvikling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/53922-5 Kommunaldirekt\u00f8r i byr\u00e5dsavdeling for byutvikling Hva saken gjelder: Det skal ansettes ny kommunaldirekt\u00f8r i byr\u00e5dsavdeling for byutvikling i forbindelse med at kommunaldirekt\u00f8r Anne Iren Fagerbakke fratr\u00e5dte 31.12.23. I tr\u00e5d med kommunens innkj\u00f8psavtale for rekrutteringstjenester ble det inng\u00e5tt avtale med Personalhuset Staffing Group AS om rekrutteringen (Personalhuset). Kommunaldirekt\u00f8r i byr\u00e5dsleders avdeling, Trine Samuelsberg, har ledet og ivaretatt prosessen fra kommunens side. Arbeidstakerorganisasjonene Akademikerne og Delta har deltatt i hele rekrutteringsprosessen. Stillingen som kommunaldirekt\u00f8r ble lyst ut f\u00f8rste gang 12.12.23. P\u00e5 grunn av et beskjedent s\u00f8kertilfang med kun 4 s\u00f8kere ved s\u00f8knadsfristen, ble stillingen lyst ut p\u00e5 nytt den 15.01.2024, da med en noe omarbeidet stillingsannonse for om mulig \u00e5 \u00f8ke s\u00f8kertilfanget. Ved s\u00f8knadsfristens utl\u00f8p 05.02.24 hadde det meldt seg til sammen 14 s\u00f8kere (5 kvinner og 9 menn). En av disse trakk s\u00f8knaden underveis i prosessen. Stillingen som kommunaldirekt\u00f8r for byr\u00e5dsavdeling for byutvikling har v\u00e6rt utlyst p\u00e5 Finn.no, i nettaviser og i sosiale medier. Personalhuset har i tillegg til bred annonsering av stillingen, drevet aktivt s\u00f8k i egne nettverk og gjennom bruk av rekrutteringsverkt\u00f8y. Til sammen ble det kartlagt mer enn 60 interessante kandidater med aktuell bakgrunn i kommunale, statlige og private virksomheter. Av disse ble det gjort henvendelse til 30 potensielle kandidater med oversendelse av stillingsutlysning. I tr\u00e5d med Personalhusets rekrutteringsmetodikk har det v\u00e6rt gjennomf\u00f8rt to omganger med kompetansebaserte intervjuer, tester og casebesvarelse. Seks kandidater ble invitert til f\u00f8rstegangsintervju p\u00e5 bakgrunn av CV og s\u00f8knad vurdert opp mot kravene i utlysningsteksten. Fire kandidater ble invitert til andregangsintervju p\u00e5 bakgrunn av CV og s\u00f8knad vurdert opp mot kravene i utlysningsteksten, og erfaringene fra f\u00f8rstegangsintervjuene. Andregangsintervjuene ble gjennomf\u00f8rt som kompetansebaserte intervjuer med bakgrunn i 6 forh\u00e5ndsdefinerte \u00abEssensielle atferdskompetanser\u00bb fra testleverand\u00f8ren AON sitt \u201dAdept- 15\u201d. Kandidatene besvarte ogs\u00e5 en caseoppgave. En totalvurdering av stillingens kvalifikasjonskrav viser at ingen av kandidatene n\u00e5dde opp i forhold til den kompleksiteten og bredden i kompetanse og erfaring som er n\u00f8dvendig for \u00e5 kunne fylle en slik krevende rolle, i en parlamentarisk styrt kommune. Etter en samlet vurdering er konklusjonen at en ikke har lykkes i \u00e5 finne den rette kandidaten til stillingen som kommunaldirekt\u00f8r i byr\u00e5dsavdeling for byutvikling gjennom denne rekrutteringsprosessen. 1 Byr\u00e5dsleders vurdering og anbefaling: Stillingen som kommunaldirekt\u00f8r i byr\u00e5dsavdeling for byutvikling er en sv\u00e6rt viktig topplederstilling i Bergen kommune. Det er avgj\u00f8rende at stillingen besettes av kandidat som har kompetanse og erfaring til \u00e5 fylle en slik krevende stilling. Kvalifisert kandidat er ikke funnet i denne rekrutteringsprosessen p\u00e5 tross av arbeidet som er nedlagt. Byr\u00e5dsleder anbefaler at denne konkrete rekrutteringsprosessen avsluttes, og at administrasjonen gis i oppdrag \u00e5 fortsette med \u00e5 rekruttere kvalifisert kandidat til stillingen. Vedtakskompetanse: Bergen kommunes personalreglement pkt. 3.1 Ansettelsesmyndighet, der det fremg\u00e5r at byr\u00e5det foretar ansettelse i denne type stilling. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Prosessen for rekruttering i stillingen som kommunaldirekt\u00f8r i byr\u00e5dsavdeling for byutvikling avsluttes uten at det tilsettes i stillingen. 2. Administrasjonen f\u00e5r i oppdrag \u00e5 fortsette arbeidet med \u00e5 rekruttere kommunaldirekt\u00f8r til byr\u00e5dsavdeling for byutvikling. Dato: 11. april 2024 Christine B. Meyer Byr\u00e5dsleder Dokumentet er godkjent elektronisk. 2 "
}