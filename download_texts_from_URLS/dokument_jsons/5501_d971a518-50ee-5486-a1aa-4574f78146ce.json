{
  "dokument_id": "d971a518-50ee-5486-a1aa-4574f78146ce",
  "doc_type": "case_attachment",
  "kommune": 5501,
  "tittel": "Vedlegg 1 sak 13-24 Fullstendig h\u00f8ringsinnspill NOU202325 Omstilling til lavutslipp Veivalg for klimapolitikken mot 2050 Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001600786",
  "tekst": "H\u00f8ringsinnspill - NOU2023:25 Omstilling til lavutslipp - Veivalg for klimapolitikken mot 2050 - Troms\u00f8 kommune Vedlegg 1 \u2013 Fullstendig h\u00f8ringsinnspill - NOU2023:25 Omstilling til lavutslipp - Veivalg for klimapolitikken mot 2050 - Troms\u00f8 kommune Hva saken gjelder Klima- og milj\u00f8departement har sendt NOU2023:25 p\u00e5 h\u00f8ring, med frist 31. januar 2024 NOU2023:25 er skrevet av klimautvalget 2050, og presenterer en rekke anbefalinger for at Norge skal v\u00e6re et lavutslippssamfunn i 2050. Denne saken er Troms\u00f8 kommunes svar p\u00e5 h\u00f8ringen, se fullstendig h\u00f8ringssvar i Vedlegg 1. Saksutredning Klimautvalget ble oppnevnt av Kongen i statsr\u00e5d 13. august 2021. Utvalgets hovedform\u00e5l er \u00e5 gj\u00f8re en helhetlig utredning om hvilke veivalg Norge st\u00e5r overfor for \u00e5 n\u00e5 m\u00e5let om \u00e5 bli et lavutslippssamfunn innen 2050. Utviklingen mot lavutslippssamfunnet skal foreg\u00e5 p\u00e5 en kostnadseffektiv m\u00e5te, med effektiv ressursbruk og et konkurransedyktig n\u00e6ringsliv, og m\u00e5 ogs\u00e5 medvirke til \u00e5 sikre naturmangfoldet og et b\u00e6rekraftig velferdssamfunn. Utredningen fanger opp sektorovergripende forhold, utslipp og opptak av klimagasser i alle sektorer, og belyser sentrale problemstillinger knyttet til m\u00e5loppn\u00e5else av 2050-m\u00e5let. Veivalgene for klimapolitikken vurderer f\u00f8lgende overordnede forhold: \u2022 Sammenhenger i politikken p\u00e5 kort, mellomlang og lang sikt, og vurderinger av samfunns\u00f8konomisk nytte og -kostnader. \u2022 Klimarisiko (overgangsrisiko). \u2022 Problemstillinger knytt til rettferdig omstilling og geografiske skilnader p\u00e5 vegen til eit lavutslippssamfunn, medregnet fordelingseffekter i inntektsfordelinga, fordeling mellom arbeid og kapital i produksjon av varer og tjenester og geografiske fordelingseffekter mellom sentrale og mindre sentrale str\u00f8k. \u2022 Teknologiutviklinga sin p\u00e5verknad p\u00e5 kostnader, priser og markedsstruktur. \u2022 Norges forhold til EU og regelverksutvikling i EU. \u2022 Sammenhenger mellom \u00e5tferdsm\u00f8nster, b\u00e6rekraftig levesett og lavutslippsutvikling. \u2022 Problemstillinger knyttet til lokale og nasjonale beslutningsprosesser og styringssystem. Utvalgets anbefalinger Utvalgets 39 hovedanbefalinger baserer seg p\u00e5 at: \u2022 Alle beslutninger som tas m\u00e5 legge 2050-m\u00e5let til grunn og ta utgangspunkt i at alle ressurser er knappe. \u2022 Arealpolitikken begrenser tap av natur og bidrar til bevaring av naturens karbonlagre. \u2022 Det m\u00e5 koste mer \u00e5 slippe ut klimagasser enn det gj\u00f8r per dags dato. \u2022 Det m\u00e5 v\u00e6re en bred tiln\u00e6rming til virkemiddelbruk i klimapolitikken. \u2022 Planer og beslutningssystemer tar utgangspunkt i at Norge skal v\u00e6re et lavutslippssamfunn i 2050. \u2022 Hvordan norsk politikk p\u00e5virker andre lands mulighet til omstilling hensyntas p\u00e5 en systematisk m\u00e5te. 1 \u2022 Norge er avhengig av fortsatt tett samarbeid med EU i klimapolitikken. Videre presenterer utvalget sine 137 anbefalinger innen temaene: Usikkerhet og rettferdighet i omstillingen; energisystemet; arealer og natur; matsystemet; transport og mobilitet, \u00f8konomisk aktivitet, velferd og sirkularitet; innovasjon, omstilling og n\u00e6ringsstruktur, Norges fotavtrykk, petroleumssektoren, veivalg og virkemidler; og organisering for klimaomstilling. Troms\u00f8 kommunes vurdering Troms\u00f8 kommunes hovedinntrykk er at klimautvalget har gjort et godt arbeid som oppfyller mandatet. Utredningen er sv\u00e6rt omfattende og grundig, og utvalget har levert anbefalinger som vil gj\u00f8re norsk klimapolitikk forutsigbar, helhetlig og i tr\u00e5d med 2050-m\u00e5let. Troms\u00f8 kommune st\u00f8tter utvalgets anbefalinger der ikke annet er angitt. Kapittel 3: Norske utslipp mot 2050 \u2022 I avsnitt 3.5 omtales karbonfangst og -lagring (CCS) som sentralt for \u00e5 redusere nesten 25 prosent av utslippene. I denne sammenheng er avfallsforbrenning en viktig bidragsyter, siden det kan bidra med netto fjerning av klimagasser fra atmosf\u00e6ren i form av b\u00e5de fossilt og biogent CO2. For Troms\u00f8s del vil CCS fra avfallsforbrenning v\u00e6re et n\u00f8kkelbidrag i det gr\u00f8nne skiftet, gitt anslag om at det kan fanges mer enn hundre tusen tonn CO2 \u00e5rlig, svarende til mer enn en tredel av samlede direkte utslipp innenfor kommunegrensene. Et slikt anlegg vil h\u00e5ndtere brennbart restavfall fra store deler av Nord-Norge. Uten CCS forventes avfallsforbrenningsanlegget \u00e5 bli regionens st\u00f8rste punktutslipp av klimagasser. Det er per dags dato knyttet stor usikkerhet til en etablering av CCS for avfallsforbrenning med dagens juridiske og \u00f8konomiske regime, samt manglende kommersialisering av aktuelle teknologier. Dette gj\u00f8r det utfordrende for Troms\u00f8 kommune \u00e5 h\u00e5ndtere relaterte plansaker og konsesjonsprosesser. Det vil i s\u00e5 m\u00e5te v\u00e6re til stor nytte om det fra statlig hold ble gitt klare f\u00f8ringer, for eksempel om at det m\u00e5 forventes p\u00e5legg om bruk av CCS i denne sektoren, samt at det ble presentert hensiktsmessige finansieringsmodeller som sikrer at merkostnader ved rensing fordeles rettferdig. \u2022 I avsnitt 3.5 presenteres forutsetninger, avgrensninger og antakelser lagt til grunn for den tekniske analysen. Det kommer frem at utslipp fra avvikling av installasjoner p\u00e5 sokkelen ikke er inkludert i analysen, som et av de eneste utslippene som ikke er inkludert i beregningene. Her savnes en begrunnelse for valget om \u00e5 utelate disse utslippene, siden utelatelsen har potensiale til \u00e5 tilegne petroleumssektoren kunstig lave utslipp og svekke analysens troverdighet og relevans i styringen mot lavutslippssamfunnet. \u2022 I avsnitt 3.6 sies det at norsk st\u00f8tte til utvikling av direkte fangst av CO2 fra luft kan v\u00e6re et bidrag fra Norge til oppn\u00e5else av globale klimam\u00e5l. Samtidig p\u00e5pekes det at det er en fare for at st\u00f8tte til nye teknologier, som direkte fangst av CO2 fra luften, undergraver budskapet om behovet for rask omstilling. Troms\u00f8 kommune vil understreke viktigheten av \u00e5 f\u00e5 utviklet, demonstrert og tatt i bruk CCS for avfall f\u00f8r det brukes ressurser p\u00e5 direkte fangst fra luften, da avfallsforbrenning med energigjenvinning vil gi klart st\u00f8rre samfunnsnytte totalt sett. Kapittel 4: Usikkerhet og rettferdighet i omstillingen \u2022 Tidlig i avsnitt 4.2 argumenteres det for at \u00f8konomiske avgifter p\u00e5 h\u00f8yutslippsaktiviteter vil virke \u00f8konomisk utjevnende. \u00abGenerelt er det sterk sammenheng mellom inntektsniv\u00e5 og utslippsintensivt forbruk (Albertsen et al., 2022). Det betyr at avgifter og andre virkemidler rettet mot klimagassutslipp i sum treffer h\u00f8y-inntektsgrupper sterkere enn lavinntektsgrupper. For eksempel har h\u00f8yinntektsgrupper betydelig h\u00f8yere utslipp fra transport, p\u00e5 grunn av h\u00f8yere bilbruk og s\u00e6rlig flyreiser, mens lavinntektsgrupper i st\u00f8rre grad bruker 2 kollektivtransport, sykkel og gange. H\u00f8yere avgifter rettet mot bil- og flytransport kan derfor virke \u00f8konomisk utjevnende, s\u00e6rlig dersom avgiftsinntektene brukes til \u00e5 styrke kollektivtransporten eller til form\u00e5l med en sosialt utjevnende profil.\u00bb Troms\u00f8 kommune stiller seg bak forskningen om at utslippsintensitet er knyttet til sosio\u00f8konomisk status og mener at \u00f8kte avgifter kan vurderes som virkemiddel for klimagevinst i \u00e5nd av at \u2018forurenser betaler\u2019. Likevel er vi skeptiske til \u00f8kte avgifter som virkemiddel for \u00e5 oppn\u00e5 b\u00e5de klimagevinst og sosio\u00f8konomisk utjevning. 1. En slik avgift vil ikke n\u00f8dvendigvis bidra til \u00f8konomisk utjevning mellom landsdelene. Det m\u00e5 understrekes at transport med bil, og til en viss grad ogs\u00e5 fly, ikke kan anses som rent overfl\u00f8dig forbruk i Nord-Norge, hvor det mangler alternative transportformer mange steder. Dette gj\u00f8r seg nok ogs\u00e5 gjeldende i store deler av Distrikts-Norge og utenfor de st\u00f8rre byene. At h\u00f8yere avgifter rettet mot bil- og flytransport vil virke \u00ab\u00f8konomisk utjevnende\u00bb er i s\u00e5 m\u00e5te ikke ensbetydende med at det vil oppleves som rettferdig. 2. Selv i tilfeller der slike avgifter virker \u00f8konomisk utjevnende, er det risiko for at de ikke oppleves sosialt rettferdige. Klimautvalget poengterer flere ganger at klimapolitikken m\u00e5 oppleves som rettferdig for \u00e5 lykkes i klimaomstillingen. Derfor anbefales slike avgifter \u00e5 brukes med omhu, og, som utvalget skriver, er \u00f8kte avgifter n\u00f8dt til \u00e5 underst\u00f8tte form\u00e5l med sosialt utjevnende profil for \u00e5 ha mulighet til \u00e5 bidra til klimaeffekt og utjevning. 3. \u00d8konomiske virkemidler f\u00f8rer ikke n\u00f8dvendigvis til adferdsendring hos h\u00f8yinntektsgrupper. Forskning tilsier at de som er minst sensitive for prisendringer \u2013 alts\u00e5 de st\u00f8rste og rikeste husholdningene \u2013 p\u00e5virkes i st\u00f8rre grad av sosiale sammenligninger enn av pris\u00f8kning (se for eksempel Ferraro & Price, 2011: Using non- pecuniary Strategies to influence behavior; Cialdini & Goldstein, 2004: Social influence; Cialdini, Reno & Kallgren, 1990: A focus theory on normative conduct; Cialdini & Rhoads, 2001: Human behavior in the marketplace; Cialdini, 2007: Influence). Som utvalget beskriver n\u00e6rmere i avsnitt 7.1 og 15.8 burde andre virkemidler enn rent \u00f8konomiske vurderes for \u00e5 skape holdningsendring p\u00e5 individuelt niv\u00e5, og generelt burde psykologien bak holdninger og handlinger gis st\u00f8rre plass i vurderingen av virkemidler (se kommentar til Del III). \u2022 Vi stiller oss bak klimautvalgets og forsoningskommisjonens anbefalinger om reell inkludering, involvering og hensyn til samiske samfunn i klimapolitikk og i overgangen til lavutslippssamfunnet, i avsnitt 4.2. Troms\u00f8 kommune mener at urfolksgrupper b\u00f8r involveres bedre i offentlige beslutninger som treffer disse gruppene, ogs\u00e5 innen klima, natur og milj\u00f8. Klimautvalget kunne med fordel g\u00e5tt dypere inn i diskusjonen av urbefolknings rettigheter og relevante hensyn til disse i klimapolitikken. \u2022 Troms\u00f8 kommune st\u00f8tter utvalgets anbefalinger i avsnitt 4.2 om \u00e5 styrke kompetansen som er relevant for det gr\u00f8nne skiftet i arbeidslivet. I tillegg til det som nevnes i utredningen, vil vi legge til 1. Kompetanseheving i befolkningen generelt, hos offentlige ansatte og hos folkevalgte p\u00e5 alle niv\u00e5 (se kommentar til Del IV). 2. Styrking av relevante studietilbud p\u00e5 lavere og h\u00f8yere grads niv\u00e5 som et viktig tiltak som supplerer et styrket tilbud for etter- og videreutdanning. I tillegg til \u00e5 styrke kompetansen til eksisterende arbeidskraft, er det viktig \u00e5 sikre at fremtidig arbeidskraft f\u00e5r riktig kompetanse til \u00e5 m\u00f8te lavutslippssamfunnets kompetansebehov. \u2022 I diskusjonen om medvirkning i avsnitt 4.2, \u00f8nsker Troms\u00f8 kommune at det er tyngre vektlegging p\u00e5 medvirkningsformer som sikrer reelle muligheter til medvirkning for hele befolkningen og dermed forhindrer at ressurssterke grupper f\u00e5r uforholdsmessig mye innflytelse p\u00e5 beslutningsprosessene. Kapittel 5: Energisystemet \u2022 I kapittel 5.1 p\u00e5pekes det at b\u00e5de et h\u00f8yenergisamfunn og et lavenergisamfunn kan v\u00e6re kompatibelt med et lavutslippssamfunn, men slik utvalget ser det er det langt f\u00e6rre ulemper ved \u00e5 planlegge for et lavenergisamfunn, enn et h\u00f8yenergisamfunn. 3 Troms\u00f8 kommune vil p\u00e5peke at Norge har et verdifullt komparativt fortrinn i fornybare og dels lett regulerbare energiressurser, og at dette m\u00e5 det bygges videre p\u00e5 n\u00e5r olje- og gass\u00e6raen etter hvert g\u00e5r mot slutten. Det m\u00e5 i s\u00e5 m\u00e5te sikres at kraftprisene er konkurransedyktige og blir et virkemiddel for gunstig lokalisering av kraftkrevende industri og annet n\u00e6ringsliv tilpasset lavutslippssamfunnet. N\u00e5r Norge har Europas beste ressursgrunnlag for fornybar energiproduksjon er det ikke innlysende at lavenergistrategien er den rette \u00e5 legge til grunn her. En slik strategi fremst\u00e5r som mer m\u00e5lrettet i regioner som i dag er avhengig av fossil kraftproduksjon. Dersom Norge skal bidra til at EU skal kunne legge ned fossil kraftproduksjon, burde det legges til rette for at en st\u00f8rre andel av europeisk kraftkrevende industriproduksjon lokaliseres i Norge. Dagens kraftsystemregime b\u00f8r evalueres i lys av at det kan ha barrierer for en reelt gr\u00f8nnere industriutvikling, der eksempelvis opprinnelsesgarantier for kraftproduksjon kan undergrave at forbruker tar hensyn til tilgang p\u00e5 utslippsfrie energiressurser ved lokalisering av forbruk. \u2022 Utvalget foresl\u00e5r i avsnitt 5.3 at \u00abBiomasse er en knapp ressurs, og b\u00f8r prioriteres til andre form\u00e5l enn energi.\u00bb og at \u00abMest mulig av bioenergien b\u00f8r v\u00e6re avfallsprodukter og biprodukter fra skogindustrien og jordbruket, som har f\u00e5 andre anvendelser. Over tid b\u00f8r det aller meste av biomassen anvendes innen de delene av transport og industri som er vanskelige \u00e5 elektrifisere, og den totale bruken av biomasse til energi b\u00f8r begrenses.\u00bb Dette st\u00f8ttes, men med en nyansering av at biomasse m\u00e5 forventes \u00e5 utgj\u00f8re en st\u00f8rre andel av brenselet i avfallsforbrenningsanlegg med energigjenvinning og CCS etter hvert som plast og andre oljebaserte fraksjoner reduseres gjennom avfallsminimering og materialgjenvinning. Bioenergi med CCS kan, som nevnt i NOU-en, gi en betydelig klimagevinst. \u2022 I avsnitt 5.5 er det stort fokus p\u00e5 forbrukerfleksibilitet. Troms\u00f8 kommune st\u00f8tter dette sterke fokuset, men vil samtidig understreke at forbrukerfleksibilitet i mange tilfeller m\u00e5 bli et supplement til oppgradering av nett, og ikke en erstatning for en robust dimensjonert kraftforsyning. Sett i lys av omfanget av energiomstillingen og \u00f8nske om at dette skal skje s\u00e5 raskt som mulig, vil det uansett v\u00e6re behov for styrket nettkapasitet i knutepunkt for transport og industriomr\u00e5der. S\u00f8kelyset p\u00e5 forbrukerfleksibilitet m\u00e5 ikke bidra til \u00e5 forsinke eller utsette n\u00f8dvendig oppdimensjoneringen av kraftnettet. En forsinkelse eller utsettelse kan forsinke eller forhindre n\u00f8dvendig omstilling i samfunn og n\u00e6ringsliv. Vi anser forbrukerfleksibilitet som viktig for \u00e5 raskest mulig kunne frigj\u00f8re kraftressurser for gr\u00f8nn omstilling, men vil samtidig understreke viktigheten av at kraftnettet er robust dimensjonert i forhold til leveringssikkerhet, n\u00e5r samfunnet blir stadig mer avhengig av elektrisiteten. Kapittel 6: Arealer og natur \u2022 Avsnitt 6.3 argumenterer for s\u00e5kalt \u00abplanvask\u00bb og \u00abprosjektvask\u00bb: \u00abdet innf\u00f8res et krav om \u00abplanvask\u00bb, slik at kommunene reviderer kommuneplanens arealdel og vedtatte reguleringsplaner (eldre enn 5 \u00e5r), for \u00e5 ta ut omr\u00e5der avsatt til ulike former for utbygging, men som ikke tar n\u00f8dvendig hensyn til klima- og milj\u00f8m\u00e5lene. Det innf\u00f8res et krav om \u00abprosjektvask\u00bb for vedtatte samferdselsprosjekter som ikke er gjennomf\u00f8rt, slik at nedbygging av karbonrike omr\u00e5der og verdifull natur begrenses vesentlig.\u00bb Troms\u00f8 kommune ser nytten av b\u00e5de planvask og prosjektvask. Disse anbefalingene st\u00f8ttes, med forbehold om at det ogs\u00e5 settes av tilstrekkelige ressurser i kommunene til \u00e5 gjennomf\u00f8re et slikt arbeid. \u2022 I avsnitt 6.3 og 6.4 redegj\u00f8res det for kunnskapsgrunnlaget for forvaltning av land- og havomr\u00e5der. Troms\u00f8 kommune mener det er positivt at ogs\u00e5 havomr\u00e5dene inkluderes i utredningen, gitt at forvaltningen og kunnskapen om marine arealer er betraktelig i betraktelig d\u00e5rligere forfatning enn landarealene. I avsnitt 6.3 beskrives kunnskapen om havets karbonlagre og v\u00e5r p\u00e5virkning p\u00e5 dem som mangelfull. Utvalget nevner bunntr\u00e5ling som eksempel p\u00e5 en aktivitet vi per dags dato ikke kjenner skadeomfanget til. Troms\u00f8 kommune mener at utvalget ogs\u00e5 4 burde dr\u00f8fte kvaliteten av kunnskapsgrunnlaget for mineralutvinning p\u00e5 havbunnen, gitt at dette er en annen aktivitet med potensiell stor p\u00e5virkning p\u00e5 karbonlagring og marine \u00f8kosystemer. Det er ikke dermed forventet at klimautvalget skal vurdere klima-, milj\u00f8- eller natureffekten av mineralutvinning p\u00e5 havbunnen, men heller at kunnskapsgrunnlaget og forvaltningssystemene knyttet til mineralutvinning blir diskutert i st\u00f8rre grad. Kapittel 7: Matsystemet \u2022 Generelt \u00f8nsker Troms\u00f8 kommune at diskusjonen om lokale forutsetninger for omstilling skal vektlegges ytterligere i jordbruket. Omstillingen av jordbruket i Nord-Norge vil se sv\u00e6rt annerledes ut enn i andre deler av landet, og dette m\u00e5 jordbruks- og klimapolitikken ta h\u00f8yde for. \u2022 Av de arealene i Troms\u00f8 kommune som h\u00f8stes er mer enn 99% til grovf\u00f4rproduksjon, og jordbruket er basert p\u00e5 melk- og kj\u00f8ttproduksjon. Dette har kommunen til felles med hele Nord- og Vest-Norge. At produksjonen er basert p\u00e5 dyrehold er i f\u00f8rste omgang som f\u00f8lge av de naturgitte forholdene, som klima og tilgang p\u00e5 utmarksbeite, men ogs\u00e5 en \u00f8nsket nasjonal politikk, der de beste jordene i s\u00f8r og \u00f8st forbeholdes produksjon av matkorn. At den globale konsumpsjonen av r\u00f8dt kj\u00f8tt m\u00e5 reduseres for \u00e5 n\u00e5 de fastsatte klimam\u00e5lene er forst\u00e5elig, og ogs\u00e5 at Norge m\u00e5 vurdere dette som klimatiltak. Det b\u00f8r uansett tas hensyn til de naturgitte forholdene, og at det med dagens klima er begrensede muligheter for \u00e5 tilpasse jordbruksproduksjonen i Nord- og Vest-Norge. \u2022 Nytteverdien av kj\u00f8ttproduksjon i de delene av landet som ikke tillater annet jordbruk b\u00f8r l\u00f8ftes fram, for eksempel innen samfunnsm\u00e5lene som nevnes p\u00e5 side 105: \u00abmatsikkerhet, helse, bosetning, distriktspolitikk og sysselsetting\u00bb, men ogs\u00e5 beredskap, lokalmat, kulturlandskap og arbeidsplasser, som det legges vekt p\u00e5 i den nasjonale jordbrukspolitikken. \u2022 I et klimaomstillingsperspektiv mener Troms\u00f8 kommune at lokal jordbruksproduksjon spiller en viktig rolle. 1) Konsum av lokalprodusert mat reduserer utslipp knyttet til transport. 2) Klimakrisen kan gi endrede vilk\u00e5r og forstyrrelser i global matproduksjon og distribusjon, og nasjonalt jordbruk kan bli viktigere for selvforsyning. 3) Endringer i klima f\u00f8rer til endrede vekstforhold, og nordlige omr\u00e5der vil bli viktigere for matproduksjonen i fremtiden, ogs\u00e5 for korn, poteter og gr\u00f8nnsaker. \u00c5 opprettholde en aktiv jordbruksn\u00e6ring i nord vil gi bedre vern av jordbruksarealene og st\u00f8rre fleksibilitet i m\u00f8te med klimaendringer. \u2022 Troms\u00f8 kommune mener at en reduksjon av grovf\u00f4rbasert kj\u00f8ttproduksjon, som sau, vil ha betydelige negative konsekvenser for landbruket i regionen og samfunnet for \u00f8vrig, spesielt n\u00e5r en kan forvente endre forutsettinger for landbruket de n\u00e6rmeste \u00e5rtiendene. \u2022 Troms\u00f8 kommune mener det er positivt at utvalget ikke tar til orde for reduksjon av meieriprodukter, som allerede er under press fra endringer i matvaner. \u2022 Nesten alt av melk- og kj\u00f8ttkonsumpsjonen er norskprodusert, og produksjonen bestemmes i praksis av den hjemlige konsumpsjonen. En reduksjon av melk- eller kj\u00f8ttkonsumpsjon vil derfor de facto inneb\u00e6re en nedleggelse av jordbruk i Nord- og Vest-Norge. Om dette er \u00f8nsket politikk eller ikke m\u00e5 vurderes n\u00f8ye. \u2022 Troms\u00f8 kommune mener at det er positivt at forbrukervarer diskuteres i sammenheng med kosthold. Denne tematikken kunne v\u00e6rt interessant \u00e5 videref\u00f8re i kapittel 15 om virkemiddelbruk, og p\u00e5 s\u00e5 m\u00e5te gi st\u00f8rre plass til de psykologiske aspektene ved holdninger og adferd. Kapittel 8: Transport og mobilitet \u2022 Troms\u00f8 kommune skulle gjerne sett at kapittelet la st\u00f8rre vekt p\u00e5 myke trafikanter. For eksempel kunne utvalget med fordel diskutert hvordan planlegging og drift av transportsystemet kan hensynta g\u00e5ende og syklende p\u00e5 en bedre m\u00e5te, samt hvordan stimulere til \u00f8kt bruk av transportm\u00e5ter med lave utslipp. 5 \u2022 Troms\u00f8 kommune har et \u00f8nske om investeringer i Nord-Norgebanen og toginfrastruktur i Nord-Norge. Dette burde belyses n\u00e6rmere i kapittel 8 Transport og mobilitet, samt diskuteres som en m\u00e5te \u00e5 sikre gr\u00f8nne transport\u00e5rer for n\u00e6ringslivet i nord. \u2022 Troms\u00f8 kommune st\u00f8tter hovedprinsippene gitt i utvalgets anbefalinger i avsnitt 8.4 og mener det er et stort behov for at transportsystemet utvikles samlet p\u00e5 tvers av ulike transportformer og regioner, og tar utgangspunkt i det transportsystemet man vil ha i fremtiden. Samtidig mener vi at mulighetsrom for synergier og ringvirkninger som kan oppst\u00e5 knyttet til utbygging og omstilling i st\u00f8rre grad m\u00e5 tas med i beslutningsgrunnlaget n\u00e5r st\u00f8rre infrastrukturprosjekt skal evalueres. Dette gjelder b\u00e5de samlet transporttilbud, total energieffektivitet p\u00e5 tvers av transportl\u00f8sninger, og f\u00f8lger for n\u00e6ringslivet, inklusive anleggs- og transportsektoren. Et grelt eksempel p\u00e5 at man ekstrapolerer historisk utvikling fremfor \u00e5 fokusere p\u00e5 det samfunnet vi skal ha i 2050, er KVU Nord-Norgebanen og KVU- Nord-Norge som skrinlegger utvidelse av jernbane nordover til Troms\u00f8, basert p\u00e5 kostnader og indirekte klimagassutslipp, uten en reell analyse av de muligheter som ligger i teknologiutvikling og insentiver til \u00e5 omstille anleggs- og transportsektoren i \u00e5rene som kommer. Dette gj\u00f8res til tross for at KVU-ene har 2060 som tidshorisont. Kapittel 9: \u00d8konomisk aktivitet, velferd og sirkularitet \u2022 Som utvalget poengterer er det verdens rikeste nasjoner som har st\u00f8rst karbonfotavtrykk og her klimaeffekten vil v\u00e6re st\u00f8rst ved forbruksendring. Samtidig er det verdt \u00e5 merke at det er store forskjeller innad i land ogs\u00e5, men at sjiktet med lavest inntekt i Norge gjennomsnittlig har et st\u00f8rre fotavtrykk enn i mange andre land. \u2022 En av de st\u00f8rste barrierene n\u00e5r det gjelder ombruk og gjenbruk, spesielt av byggemateriale og st\u00f8rre inventar, er mellomlagringen. Mye materiale og inventar blir destruert ettersom det ikke er tilgjengelige kj\u00f8pere og/eller overtakelsesprosjekter umiddelbart etter demontering. Troms\u00f8 kommune mener, s\u00e6rlig i lys av krav til ombrukskartlegging i bygg, at utvalget l\u00f8fter fram denne problematikken. \u2022 Prisen for reparasjon av utstyr, spesielt elektronikk og hvitevarer, er for dyr til \u00e5 konkurrere med \u00e5 kj\u00f8pe nye produkter. Det b\u00f8r vurderes fjerning av avgifter og moms p\u00e5 reparasjonstjenester, og eventuelt stille med insentiver til n\u00e6ringer som vektlegger eller bidrar til reparasjon. \u2022 Avsnitt 9.1 diskuterer muligheter for \u00f8kt verdiskapning gjennom sirkul\u00e6r\u00f8konomi og ressurseffektive n\u00e6ringer som en mulighet til \u00e5 redusere negativ klima- og milj\u00f8p\u00e5virkning av \u00f8konomisk aktivitet. Videre i avsnitt 9.2 skrives det om hvordan nedskalert forbruk ikke skal medf\u00f8re redusert velferd eller livskvalitet. Dette er tematikk som med fordel kunne utdypes. \u2022 Under avsnitt 9.5: For \u00e5 fremme en sirkul\u00e6r \u00f8konomi, st\u00f8tter Troms\u00f8 kommune et tydeligere regelverk hvor det i st\u00f8rre grad \u00e5pnes opp for ombruk og/eller kj\u00f8p av brukte varer i offentlige anskaffelser. Et mulig virkemiddel kan v\u00e6re \u00e5 stille krav til vurdering av sirkul\u00e6re l\u00f8sninger i offentlige anskaffelser, og at bortfall og dispensasjoner fra kravet m\u00e5 begrunnes i hvert enkelt tilfelle. Dette vil kunne stimulere til at offentlige innkj\u00f8p ogs\u00e5 blir mer sirkul\u00e6re. Det b\u00f8r forekomme tydeligere retningslinjer eller krav til vurdering av sirkul\u00e6re l\u00f8sninger i offentlige anskaffelser. N\u00e6ringslivet som i dag er dyktige p\u00e5 sirkul\u00e6r \u00f8konomi m\u00f8ter ofte motb\u00f8r i lovverket eller et tregt forvaltningssystem som enda ikke har begynt med ombruk. Dette er til hinder for \u00f8kt sirkularitet. \u2022 Troms\u00f8 kommune stiller seg ogs\u00e5 bak utvalgets anbefaling i avsnitt 9.5 om at veilederne for offentlige innkj\u00f8p som handler om sirkul\u00e6re anskaffelser i st\u00f8rre grad b\u00f8r gj\u00f8res kjent, og utvides til flere typer innkj\u00f8p. \u2022 I avsnitt 9.5 tas tilbakekoblingsmekanismer opp. Dette er tematikk som med fordel kan diskuteres flere steder, ogs\u00e5 utenfor dette kapittelet, eksempelvis knyttet opp til tiltak rettet mot individuelt forbruk eller energieffektivisering. Sterke 6 tilbakekoblingsmekanismer reduserer gevinsten av klimatiltak, og disse er derfor viktige \u00e5 forhindre. Kapittel 10: Innovasjon, omstilling og n\u00e6ringsstruktur \u2022 Troms\u00f8 kommune st\u00f8tter opp om anbefalingen om at klimahensyn b\u00f8r innlemmes bedre i offentlig planlegging. Offentlige investeringsprosjekter m\u00e5 sees i sammenheng med omstillingen til lavutslippssamfunnet. Troms\u00f8 kommune \u00f8nsker \u00e5 ta en aktiv rolle i utviklingen av beste praksis for l\u00f8sninger og prosjekter som tar oss mot lavutslippssamfunnet, men dette krever b\u00e5de forankring av ansvar i lovverk, samt en styrket oppf\u00f8lging fra regionalt og nasjonalt niv\u00e5. \u2022 En tilstrekkelig rask utrulling av ny teknologi krever tilstrekkelig gode og effektive virkemidler og politikk. Troms\u00f8 kommune st\u00f8tter derfor anbefalingen i avsnitt 10.5 om at norsk politikk for n\u00e6ringsutvikling og teknologiutvikling b\u00f8r tilpasses EUs gr\u00f8nne giv. Ved \u00e5 videreutvikle og styrke samarbeidet med EU, kan vi ogs\u00e5 styrke Norges klimainnsats. Vi i Troms\u00f8 kommune erfarer at EU-prosjekter og initiativ trekker oss i riktig retning, og bidrar til en raskere omstilling enn hva vi hadde f\u00e5tt til alene. Det gir oss tilgang til viktige ressurser, kompetanse, nettverk og finansiering for tiltak som det ellers hadde v\u00e6rt vanskelig \u00e5 prioritere opp mot andre viktige tiltak. Basert p\u00e5 egne erfaringer med klimasamarbeid opp mot EU, er dette noe vi ser veldig nytte av. For \u00e5 maksimere utbyttet av dette samarbeidet, er det ogs\u00e5 n\u00f8dvendig at viktige regelendringer innenfor klima, energi, natur og milj\u00f8 fra EU blir integrert i norsk regelverk p\u00e5 en god m\u00e5te, som gj\u00f8r oss i stand til \u00e5 f\u00f8lge opp \u00f8nskelige tiltak gjennom lovp\u00e5lagte oppgaver eller til \u00e5 sette krav med hjemler i lovverk. \u2022 Kapittelet inneholder en nyansert diskusjon rundt n\u00f8dvendigheten av privat kapital, finansiering og investering for \u00e5 fjerne utslipp. Likevel er det \u00f8nskelig med flere bemerkninger knyttet til hvordan kommunene kan legge bedre til rette for et gr\u00f8nt n\u00e6ringsliv, og hvordan dette mulighetsrommet kan forbedres. \u2022 I kapittelet tas behovet for investeringer opp, og Troms\u00f8 kommune mener at ogs\u00e5 behovet for vedlikehold av eksisterende infrastruktur burde tas med, s\u00e6rlig for den nordlige regionen. \u00c5 forvalte ressursene v\u00e5re bedre inneb\u00e6rer ogs\u00e5 \u00e5 ta vare p\u00e5 den eksisterende infrastrukturen. Vedlikehold og forebyggende arbeid er ofte ogs\u00e5 mer kostnadseffektivt enn \u00e5 bygge nytt, og n\u00f8dvendigheten av \u00e5 integrere klimahensyn i vedlikeholdsarbeid kunne v\u00e6rt tydeligere p\u00e5pekt av utvalget, ogs\u00e5 i kapittel 8 Transport og mobilitet. \u2022 I kapittel 10 er det lite fokus p\u00e5 tilbakekoblingsmekanismer som truer den reelle utslippseffekten av klimatiltak og som kan gi kunstig h\u00f8y utslippseffekt i klimagassregnskap dersom de ikke hensyntas i beregningene. \u2022 Offentlige anskaffelser som mulig bidragsyter til \u00e5 framdrive innovasjon og omstilling av n\u00e6ringslivet b\u00f8r diskuteres utover statlig st\u00f8tte til teknologiutvikling. Offentlig sektor er blant de st\u00f8rste kundene til n\u00e6ringslivet, noe som gj\u00f8r at kravene stilt av offentlig sektor har styrende effekt p\u00e5 innovasjon i markedet og kan styrke akt\u00f8rer som bidrar til utslippsreduksjon. \u2022 Blant utvalgets anbefalinger i avsnitt 10.5 st\u00e5r det \u00abdet b\u00f8r vurderes om krav til selskapsrapportering om klima- og b\u00e6rekraftsrisiko og utarbeiding av omstillingsplaner b\u00f8r gj\u00f8res gjeldende p\u00e5 en egnet m\u00e5te ogs\u00e5 for sm\u00e5 og mellomstore bedrifter (...)\u00bb Krav til selskapsrapportering p\u00e5 klima- og b\u00e6rekraftsrisiko og omstillingsplaner er positivt, men det b\u00f8r v\u00e6re varsomt n\u00e5r det gjelder sm\u00e5 og mellomstore bedrifter (SMB). SMBer, avhengig av st\u00f8rrelse, kan mangle b\u00e5de kompetanse og kapasitet til \u00e5 drive med tung rapportering p\u00e5 egenh\u00e5nd. For stor rapporteringsbyrd p\u00e5 sm\u00e5 akt\u00f8rer kan hindre, eller i verste fall stanse n\u00e6ringsutvikling. Krav m\u00e5 i s\u00e5 tilfelle tilpasses og vurderes med disse hensynene. \u2022 Det mangler et fokus p\u00e5 hvordan offentlige anskaffelser og rammeavtaler kan brukes som verkt\u00f8y til \u00e5 styre markedstilbudet p\u00e5 mer klima- og milj\u00f8vennlige l\u00f8sninger, som for eksempel sirkul\u00e6r\u00f8konomiske l\u00f8sninger, energieffektivisering og nullutslippsl\u00f8sninger. 7 Staten, fylkeskommuner og kommuner er blant de st\u00f8rste kundene til n\u00e6ringslivet, og vil derfor v\u00e6re styrende i hvilke produkter og tjenester de tilbyr. Kapittel 11: Norges fotavtrykk \u2022 Norske indirekte og forbruksbaserte utslipp er betraktelige bidrag til de globale klimaendringene, og det er fint at et kapittel er viet til Norges fotavtrykk. Troms\u00f8 kommune mener at kommunene trenger mer r\u00e5dgivning og flere virkemidler og data for \u00e5 arbeide systematisk med \u00e5 redusere klimafotavtrykk p\u00e5 lokalt niv\u00e5. \u2022 Som Norges arktiske hovedstad og b\u00e6rekraftig reisem\u00e5l har Troms\u00f8 mange bes\u00f8kende fra verden over, og antallet \u00f8ker. Selv om vi som destinasjon jobber for at bes\u00f8ket skal v\u00e6re mest mulig b\u00e6rekraftig, er de bes\u00f8kendes transport hit en klimautfordring. B\u00e5de luftfart og sj\u00f8fart innenfor kommunegrensen utgj\u00f8r en stor andel av v\u00e5re direkte utslipp, og det er utfordrende for kommunen \u00e5 jobbe med \u00e5 redusere disse gitt dagens virkemiddelapparat. Vi st\u00f8tter utvalgets anbefaling i avsnitt 11.2 om at norske myndigheter b\u00f8r vurdere hvordan utslipp fra utenriks luftfart og sj\u00f8fart kan inkluderes i Norges klimam\u00e5l, og \u00f8nsker \u00e5 tilf\u00f8ye at det trengs bedre virkemidler for \u00e5 redusere klimaforavtrykk p\u00e5 lokalt niv\u00e5. Kapittel 12: Petroleumssektoren \u2022 Til tross for at forvaltningen av petroleumsn\u00e6ringen ikke p\u00e5virker Troms\u00f8 kommune direkte, st\u00e5r n\u00e6ringen for en s\u00e5 stor del av Norske utslipp at kommunen p\u00e5virkes indirekte. Derfor \u00f8nsker vi \u00e5 gi f\u00f8lgende innspill til tematikken: I kapittel 12 Petroleumssektoren, under avsnitt 12.6.3, omtales elektrifisering av olje- og gassindustrien. Her nevnes elektrifisering fra offshore vind som en suboptimal l\u00f8sning fordi den antas \u00e5 forutsette gassturbiner p\u00e5 plattformene for perioden uten vind. Her vil det vel ogs\u00e5 v\u00e6re naturlig \u00e5 se p\u00e5 et scenario med en kombinasjon av havvind og kabel til land, med omfang og levetid dimensjonert for at havvinden p\u00e5 sikt skal forsyne landbasert forbruk n\u00e5r olje- og gassproduksjonen fases ut? Del III: Veivalg og virkemidler \u2022 Troms\u00f8 kommune mener det er positivt at utvalget l\u00f8fter frem psykologiske og sosiologiske tiln\u00e6rminger til gjennomf\u00f8ring av varig samfunnsomstilling. Holdningsskapende arbeid er en del av klimaarbeidet som med fordel kan styrkes. \u2022 Utvalget anbefaler i kapittel 16 at \u00abkarbonprising utgj\u00f8r bunnplanken i klimapolitikken\u00bb og at \u00abandre virkemidler tas i bruk n\u00e5r karbonprising ikke er stilstrekkelig, mulig eller effektivt, som regulatoriske og pedagogiske\u00bb. Troms\u00f8 kommune mener karbonprising kan v\u00e6re et effektivt virkemiddel i klimapolitikken, men ikke at det skal danne fundamentet for klimapolitikken, mens andre tiltak f\u00f8rst vurderes etter karbonprising ikke har \u00f8nsket effekt. Karbonprising burde ikke v\u00e6re det f\u00f8rste eller eneste virkemidlet som vurderes i klimapolitikken. Dette vil Troms\u00f8 kommune at skal nyanseres ytterligere for \u00e5 sikre at karbonprising virker til sin hensikt og ikke omvendt. 1. Diskusjonen rundt karbonprising (side 197-202) gir en grundig oversikt over fordeler og ulemper ved karbonprising \u2013 og basert p\u00e5 denne oversikten ser vi hvordan karbonprising er et effektivt verkt\u00f8y for omstilling av n\u00e6ringslivet (s\u00e6rlig for store og mellomstore bedrifter). Hva ang\u00e5r omstilling av befolkning, kan karbonprising virke mot sin hensikt, fordi det kan oppleves som urettferdig (side 203). 2. Som nevnes i kapittel 25 (s 203) er adferdsendring forst\u00e5tt ulikt av ulike fag, og til tross for at utvalget inkluderer mye samfunnsfaglige og psykologiske perspektiver i sine vurderinger, kommer ikke dette tydelig frem i anbefalingene. I avsnitt 15.1 skriver utvalget at \u00abOmstillingen til et lavutslippssamfunn forutsetter politikk p\u00e5 mange omr\u00e5der og vil ikke l\u00f8ses av markedet alene.\u00bb Behovet for politikk i tillegg til markedet burde reflekteres i anbefalingen av virkemiddelbruk i kapittel 16, ved \u00e5 nyansere behovet for karbonprising og \u00e5 avst\u00e5 fra \u00e5 anbefale karbonprising som fundament for klimapolitikken. 3. Karbonprising gj\u00f8r klimagassutslipp transaksjonell. Det kan resultere i \u00f8kning av sosio\u00f8konomiske forskjeller i samfunnet, hvor de rikeste fortsetter \u00e5 forurense ettersom de har r\u00e5d til den ekstra kostnaden. Forskning viser allerede at den 8 rikeste andelen av befolkningen forurenser mer enn den fattigere, som utvalget har poengtert tidligere. 4. Videre kan karbonprising bidra til \u00e5 bryte ned f\u00f8lelsen av moralsk forpliktelse for kutt i klimagassutslipp ettersom man har \u2018betalt\u2019 for sine utslipp. 5. Karbonprising risikerer ogs\u00e5 at kostnaden flyttes fra n\u00e6ringslivet over til forbrukere, gjennom pris\u00f8kning av varer/tjenester, noe som igjen kan forsterke sosio\u00f8konomiske forskjeller, p\u00e5 lignende m\u00e5te som utvalget eksemplifiserer med avgift p\u00e5 avfall i avsnitt 15.4. Del IV: Organisering for klimaomstilling \u2022 I delkapittel 18.2 savner Troms\u00f8 kommune at utvalget etterlyser en tydelig retningslinje til organisering av klima- og milj\u00f8arbeid p\u00e5 kommunalt niv\u00e5. Utfordringene staten skildrer knyttet til sektorprinsippet p\u00e5 denne tematikken er gjenkjennbar ogs\u00e5 p\u00e5 kommunalt niv\u00e5. Det eksisterer flere standarder og veikart som det er frivillig for kommuner \u00e5 f\u00f8lge, for eksempel produsert av KS, men disse er ikke i stor nok grad synliggjort eller integrert i kommunenes arbeid. KS har utarbeidet en rekke standarder som kommune i Norge kan f\u00f8lge. Deretter er det utfordrende kommunen \u00e5 organisere seg internt i klimaarbeidet, grunnet arbeidets sektorovergripende natur. Dette forsinker prosessen ytterliggere. \u2022 Det kreves et kompetansel\u00f8ft blant befolkningen, folkevalgte og offentlige ansatte for \u00e5 sikre at klima- og milj\u00f8hensyn blir opprettholdt i planlegging og saksvedtak. Dette m\u00e5 med fordel diskuteres og l\u00f8ftes fram. Gode systemer i offentlig forvaltning er viktige, men de m\u00e5 f\u00f8lges opp av arbeidstakere som har kunnskapen til \u00e5 bruke dem. Tydeligere rammer fra nasjonalt hold og kompetanseheving og videreutvikling hos ansatte i kommunen ville hatt stor effekt Generelt om kommunens rolle i klimaomstillingen \u00f8nsker Troms\u00f8 kommune \u00e5 st\u00f8tte utvalgets vurdering om at dette krever bedre rammevilk\u00e5r b\u00e5de for offentlig forvalter og for n\u00e6ringslivet og innbyggere. Et lovfestet ansvar for klimaomstillingen er avgj\u00f8rende for at kommune-Norge skal ha mulighet til \u00e5 drive omstilling til et lavutslippssamfunn. Uten tydelige rammer og f\u00f8ringer har kommunen begrensede muligheter til \u00e5 gjennomf\u00f8re uten et tydelig internt driv. Lovverk og rammer forutsetter tydelige formuleringer. Et styrket klimastyringssystem nasjonalt gir kommunene et tydeligere mandat, samt oppgave- og rammebetingelser, til \u00e5 jobbe med klima p\u00e5 lokalt niv\u00e5. Ordninger som Klimasats-ordningen til Milj\u00f8direktoratet er viktige hjelpemidler for at kommunen skal kunne n\u00e5 sine m\u00e5l. Det er behov for et st\u00f8rre fokus og tydelige eksempler p\u00e5 hvordan man som offentlig instans kan mobilisere b\u00e5de innbyggerne og n\u00e6ringsliv i omstillingen. Videre vil krav om et klimabudsjett sammen med tydelige f\u00f8ringer for hvordan det skal arbeides med internt i kommunen sikre en bedre forankring av klimaarbeidet i kommunene, samt oppf\u00f8lging gjennom rapportering p\u00e5 lik linje med \u00f8konomiplanen. Troms\u00f8 kommune st\u00f8tter ogs\u00e5 utvalgets vurdering om at modeller og verkt\u00f8y for \u00e5 vurdere fremgang mot klimam\u00e5lene b\u00f8r forbedres. Dette ogs\u00e5 p\u00e5 lokalt niv\u00e5, slik at kommunene stiller med sammenlignbare data i klimaarbeidet. Konklusjon Troms\u00f8 kommune har h\u00f8ye ambisjoner innen klima, milj\u00f8, natur og b\u00e6rekraft. Disse er reflektert i Kommuneplanens samfunnsdel (2020-2032), Troms\u00f8 vil, hvor det sl\u00e5s fast at Troms\u00f8 \u00f8nsker \u00e5 \u00abv\u00e6re ledende i arbeidet for et klima- og milj\u00f8vennlig samfunn\u00bb blant annet gjennom \u00e5 \u00abutvikle et lavutslippssamfunn gjennom kunnskapsbaserte tiltak.\u00bb Dermed er klimautvalgets utredning aktuell p\u00e5 lokalt niv\u00e5, og kan utgj\u00f8re et betydelig kunnskapsgrunnlag for Troms\u00f8 kommunes utvikling. 9 Overordnet st\u00f8tter Troms\u00f8 kommune utvalgets anbefalinger og vurderinger. Som Arktisk hovedstat, forsknings- og utviklingssentrum i nord, europeisk ungdomshovedstat 2026, b\u00e6rekraftig reisem\u00e5l, og en av de st\u00f8rste byene i Nord-Norge er Troms\u00f8 forberedt p\u00e5 \u00e5 ta et stort regionalt ansvar, gitt at nasjonale myndigheter bidrar med \u00f8konomiske ressurser og kompetanse for \u00e5 styrke klimaomstillingen. 10 "
}