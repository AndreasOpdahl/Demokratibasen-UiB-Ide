{
  "dokument_id": "dff76892-b1e1-585a-86a0-1f1fa43e9630",
  "doc_type": "case_attachment",
  "kommune": 4601,
  "tittel": "Fyllingsdalen gnr 23 bnr 381 Seljesvingen. Klage over avslag p\u00e5 s\u00f8knad om nybyggav bolig",
  "url": "https://bergen.kommune.no/politikere-utvalg/api/fil/bk360/10928391/Fyllingsdalen-gnr-23-bnr-381-Seljesvingen-Klage-over-avslag-pa-soknad-om-nybyggav-bolig",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/01600-10 Fyllingsdalen gnr 23 bnr 381 Seljesvingen. Klage over avslag p\u00e5 s\u00f8knad om nybygg av bolig Hva saken gjelder: Saken gjelder klage over avslag p\u00e5 s\u00f8knad om nybygg av enebolig (330,6 m2 inkl. parkering) med tilh\u00f8rende utomhusanlegg, basseng, gangvei, st\u00f8ttemurer og fjellsikring. Det ble gitt avslag i vedtak datert 18.12.2023 da en kom til at det ikke er hjemmel for \u00e5 dispensere fra KPA 2018 \u00a7 29.1 om gr\u00f8nnstruktur og \u00a7 3.1 Plankrav. Avslaget er ogs\u00e5 hjemlet i pbl. \u00a7 29-2 om visuelle kvaliteter, jf. KPA 2018 \u00a7 8.2.9 om terrenginngrep og bruk av skj\u00e6ringer og murer. Vedtaket ble p\u00e5klaget av Hilleren prosjektering AS v/ May Linn Askeland p\u00e5 vegne av tiltakshaver, \u00d8ystein Ulltang den 04.01.2024. Supplerende klage datert 11.01.2024 er signert av Hilleren v/ Liv Grete Rangnes. Eiendommen vises som byggeomr\u00e5de i eldre reguleringsplan ID 3830000 (1973) og en mindre reguleringsendring ID 3830005 (11.06.2003). KPA 2018 viser den som ytre fortettingssone. Tiltaket krever dispensasjon fra plankravet og arealform\u00e5let gr\u00f8ntstruktur i KPA 2018, og det er s\u00f8kt om dispensasjon. Den aktuelle eiendommen ble fradelt fra gnr 23 bnr 60 i 2004. Tiltakshaver har tidligere s\u00f8kt om oppf\u00f8ring av ny tomannsbolig p\u00e5 eiendommen, men s\u00f8knaden ble avvist den 31.10.2022 fordi den ikke var tilstrekkelig opplyst til \u00e5 kunne realitetsbehandles. Det er foretatt nabovarsling i tr\u00e5d med pbl. \u00a7 21-3 og det er ikke mottatt merknader. Bergen vann uttaler den 31.05.2023 at det kan p\u00e5regnes tilknytningsrett til offentlig vann- og avl\u00f8psnett p\u00e5 n\u00e6rmere gitte betingelser. Bymilj\u00f8etaten frar\u00e5der den 24.10.2023 at det gis dispensasjon. Den bakre delen av eiendommen er avsatt til gr\u00f8nnstruktur og inng\u00e5r i inng\u00e5r i det kartlagte friluftslivsomr\u00e5de Storhammaren. Dette er et sv\u00e6rt viktig n\u00e6rturterreng med skogkledt turomr\u00e5de med utsiktspunkt og barnelek, jf. Kartlegging av friluftslivsomr\u00e5der i Bergen kommune i regi av Bymilj\u00f8etaten, 2016. Det er ogs\u00e5 vist en \u00f8kologisk korridor gjennom det sammenhengende gr\u00f8ntomr\u00e5det. Tiltaket vil kreve fjellsikring og det reelle omfanget av dette er ukjent. Arealendring, og bit for bit nedbygging er hovedtrusselen for naturmangfoldet i Norge hvor oppstykket natur hindrer og vanskeliggj\u00f8r arters levek\u00e5r og bevegelsesm\u00f8nstre mellom omr\u00e5der. Bymilj\u00f8etaten vurderer at tiltakene videre kan gi uheldige presedensvirkning for arealutnyttelse i gr\u00f8nnstrukturomr\u00e5der. 1 Klagers anf\u00f8rsler: Klager gj\u00f8r gjeldende at eiendommen er regulert til boligform\u00e5l og godkjent fradelt som boligtomt. Deler av eiendommen er senere avsatt til arealform\u00e5l gr\u00f8nnstruktur i kommuneplanens arealdel. Boligen er ikke plassert innenfor arealform\u00e5let gr\u00f8nnstruktur. Klager gj\u00f8r gjeldende at det m\u00e5 ses hen til familiens s\u00e6rskilte behov for det oms\u00f8kte tiltaket. Tiltaket er slik klager ser det godt tilpasset terrenget og grunnforholdene. Den st\u00f8rste terrengendringen skal gj\u00f8res der det er et naturlig slipp i fjell. Oms\u00f8kt tiltak medf\u00f8rer ikke st\u00f8rre terrenginngrep eller skj\u00e6ringer enn hva som er n\u00f8dvendig, og tiltaket overholder kommuneplanens \u00a7 8.2.9. Tiltakets plassering er den mest hensiktsmessige ut fra tomtens beskaffenhet. Videre mener klager at Bymilj\u00f8etatens uttalelse bygger p\u00e5 misforst\u00e5elser. Det er ingen som g\u00e5r tur eller leker i dette omr\u00e5det, det bratt og ingen steder utenom hager. Videre er det ikke korrekt at fjellsikringstiltakene vil v\u00e6re vesentlige og medf\u00f8re store terrengendringer. Kommunen m\u00e5 ogs\u00e5 se hen til at fjellsikring vil v\u00e6re nyttig for \u00e5 sikre allerede eksisterende bebyggelse. Klager har forst\u00e5else for at kommunen vil se omfang av sikringstiltakene f\u00f8r arbeidene igangsettes, men viser til at dette vil v\u00e6re kostnadskrevende \u00e5 detaljprosjektere. Klager foresl\u00e5r derfor at det gis rammetillatelse p\u00e5 vilk\u00e5r som ivaretar kravene til sikring. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Fagetaten opprettholder vurderingen om at tiltaket er i strid med pbl. \u00a7 29-2 om visuelle kvaliteter, jf. KPA 2018 \u00a7 8.2.9 om terrengtilpasning og bruk av skj\u00e6ringer og murer. Boligen s\u00f8kes plassert i et sv\u00e6rt bratt terreng og krever store terrenginngrep. I bakkant av boligen varierer h\u00f8yden p\u00e5 skj\u00e6ringen mellom 2 og 8 m. Boligen er stor, med en langstrakt utforming med lengde p\u00e5 25 m. Skj\u00e6ringen blir markant, og tiltaket ruvende og dominerende b\u00e5de i forhold til de bygde og naturlige omgivelsene. De h\u00f8ye st\u00f8ttemurene i forkant av og rundt boligen bidrar til et sv\u00e6rt avvisende uttrykk. Det foreligger ikke feil eller mangler ved Bymilj\u00f8etatens uttalelse, og det er ikke n\u00f8dvendig \u00e5 gjennomf\u00f8re befaring for at en sak skal v\u00e6re tilstrekkelig opplyst, jf. fvl. \u00a7 17. Etter fagetatens vurdering er det ikke grunnlag for \u00e5 dispensere fra KPA 2018 \u00a7 3.1 Plankrav og \u00a7 29.1 om gr\u00f8nnstruktur, jf. pbl. \u00a7 19-2. Den delen av tiltaket som gjelder fjellsikring vil ber\u00f8re den delen av eiendommen som er vist med arealform\u00e5let gr\u00f8nnstruktur. I vedtaket er det vist til at: \u00abBoligen medf\u00f8rer sv\u00e6rt store terrenginngrep og er avhengig av dispensjoner fra kommuneplanens arealdel. Plangrunnlaget har endret seg siden reguleringsendringen ved at deler av tomten n\u00e5 er avsatt til gr\u00f8nnstruktur. Den utfordrende topografien medf\u00f8rer at eiendommen vanskelig lar seg bebygge p\u00e5 en sk\u00e5nsom m\u00e5te. I tillegg vil utbyggingen medf\u00f8re sikringstiltak i arealform\u00e5l gr\u00f8nnstruktur, hvor omfanget av disse ikke er klargjort.\u00bb Og videre at: \u00abFordelene ved \u00e5 dispensere fra arealform\u00e5let vurderes til at eiendommen kan bebygges med bolig som oms\u00f8kt. Ulempene vil v\u00e6re at sikringstiltakene medf\u00f8rer vesentlige negative konsekvenser for natur, biologisk mangfold, landskap og friluftsliv. Videre er det en ulempe at utbyggingen medf\u00f8rer en bit for bit nedbygging av gr\u00f8nnstruktur\u00bb. 2 Det er ikke dokumentert hvilket behov eksisterende bebyggelse har for rassikring, og heller ikke at oppf\u00f8ring av ny bolig vil v\u00e6re den mest hensiktsmessige m\u00e5ten \u00e5 rassikre eksisterende bebyggelse. Det legges derfor ikke noen stor vekt p\u00e5 dette momentet. Fagetaten har forst\u00e5else for familiens s\u00e6rskilte behov for tiltaket, men at det ikke grunnlag for at dette hensynet kan tilsidesette de andre vurderingene i denne saken. Fagetaten vurderer det ikke som hensiktsmessig \u00e5 gi rammetillatelse med vilk\u00e5r om tilstrekkelige sikringstiltak. Skredsikring er en s\u00e5 grunnleggende forutsetning for tiltaket at det fulle omfanget b\u00f8r avklares f\u00f8r det gis tillatelse. Det vises ellers til fagetatens notat datert 27.02.2024 i sin helhet. Byr\u00e5dens vurdering og konklusjon: Byr\u00e5den har vurdert saken og er kommet til at klagen kan tas til f\u00f8lge. Etter byr\u00e5dens vurdering er det grunnlag for \u00e5 dispensere fra KPA 2018 \u00a7 3.1 Plankrav, jf. pbl. \u00a7 19-2. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre en bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Byr\u00e5den mener at disse hensynene ikke vil bli \u00abvesentlig tilsidesatt\u00bb ved at det dispenseres, jf. pbl. \u00a7 19-2. Det fremheves at det er tale om en enkelt enebolig, og at dette vil gi en begrenset p\u00e5virkning p\u00e5 hensynene som plankravet skal ivareta. Videre legges det vekt p\u00e5 at KPA 2018 viser deler av eiendommen som ytre fortettingssone, et omr\u00e5de hvor det er \u00f8nskelig med bygging. Byr\u00e5den er videre av den oppfatning at fordelene med \u00e5 dispensere fra plankravet er \u00abklart st\u00f8rre enn ulempene\u00bb, jf. pbl. \u00a7 19-2. Ulempen med \u00e5 dispensere er at en ikke f\u00e5r sett tiltaket i en st\u00f8rre sammenheng. Omr\u00e5det fremst\u00e5r likevel som utbygget, og det vil ha begrenset p\u00e5virkning \u00e5 fortette med en enebolig (se bilde venstre). Tiltaket er ogs\u00e5 avhengig av dispensasjon fra KPA 2018 \u00a7 29.1 om gr\u00f8nnstruktur, og byr\u00e5den mener det er grunnlag for \u00e5 dispensere. Det fremg\u00e5r av KPA 2018 \u00a7 29.1 at: \u00abNye tiltak som ikke fremmer naturmangfold eller allmenn bruk er ikke tillatt. Gr\u00f8nnstruktur skal v\u00e6re tilgjengelig for allmennheten\u00bb. Hensynet bak bestemmelsen er s\u00e5ledes \u00e5 bevare gr\u00f8nne strukturer for allmennheten og beskytte mot byggetiltak. Byr\u00e5den mener at disse hensynene ikke vil bli \u00abvesentlig tilsidesatt\u00bb ved at det dispenseres, jf. pbl. \u00a7 19-2. Det er helt sentralt i vurderingen at boligen er utformet slik at den i all hovedsak ligger innenfor byggesone (ytre fortettingssone), og at kun mindre deler/murer vil ligge innenfor arealform\u00e5let gr\u00f8nnstruktur, se utsnitt fra situasjonsplan under. 3 P\u00e5virkningen p\u00e5 hensynene bak bestemmelsen vil derfor v\u00e6re begrenset. Byr\u00e5den mener ogs\u00e5 at fordelene med \u00e5 dispensere er \u00abklart st\u00f8rre enn ulempene\u00bb, jf. pbl. \u00a7 19-2. Ettersom det kun er en mindre del av tiltaket som er oms\u00f8kt innenfor arealform\u00e5let gr\u00f8nnstruktur, mener byr\u00e5den at tiltaket vil gi f\u00e5 ulemper. Fordelen er imidlertid en sk\u00e5nsom fortetting med en enebolig i et omr\u00e5de som er avsatt til utbygging i kommuneplanen. Eiendommen ligger ogs\u00e5 i tilknytning til et etablert boligomr\u00e5de, og vil ikke f\u00f8re til en stor brytning i det visuelle inntrykket av gr\u00f8ntomr\u00e5det. Avslutningsvis i denne vurderingen viser byr\u00e5den til at det er noe usikkerhet knyttet til prosjekteringen av fjellsikringen. Klager selv har foresl\u00e5tt at det gis rammetillatelse p\u00e5 vilk\u00e5r som ivaretar kravene til sikring. Byr\u00e5den finner derfor grunn til \u00e5 stille slikt vilk\u00e5r. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Etter byr\u00e5dens vurdering innehar tiltaket tilfredsstillende visuelle kvaliteter, jf. pbl. \u00a7 29-2, jf. KPA 2018 \u00a7 8.2.9 om terrenginngrep og bruk av skj\u00e6ringer og murer. Det fremg\u00e5r av pbl. \u00a7 29-2 at: \u00abEthvert tiltak etter kapittel 20 skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Videre g\u00e5r det frem av KPA 2018 \u00a7 8.2.9 at: \u00abNye byggetiltak skal ha god terrengtilpasning med minst mulig bruk av 4 store skj\u00e6ringer, fyllinger og murer\u00bb. Bestemmelsene skal sikre at tiltak har gode estetiske kvaliteter, og byr\u00e5den mener at dette er ivaretatt for oms\u00f8kte tiltak. Skj\u00e6ringene som boligen forutsetter ligger p\u00e5 baksiden av den, inn mot terreng \u2013 slik at det ikke blir s\u00e5 synlig fra veien nedenfor eiendommen. Videre mener byr\u00e5den at samspillet mellom murene og boligen er gjort p\u00e5 en god m\u00e5te, som vil gi et moderne uttrykk. Videre er murene avbildet som natursteinsmurer, og byr\u00e5den er opptatt av gode materialkvaliteter med lang varighet. Byr\u00e5den tar klagen til f\u00f8lge. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1) Med hjemmel i forvaltningsloven \u00a7 33 andre ledd oppheves Plan- og bygningsetatens vedtak datert 18.12.2023. 2) Med hjemmel i plan- og bygningsloven \u00a7 19-2 andre ledd innvilges dispensasjon fra KPA 2018 \u00a7 3.1 Plankrav og \u00a7 29.1 om arealform\u00e5let gr\u00f8nnstruktur p\u00e5 f\u00f8lgende vilk\u00e5r: a. F\u00f8r det kan gis igangsettingstillatelse skal det innsendes en rassikringsplan som viser eventuelle n\u00f8dvendige tiltak. Dersom rassikringstiltakene inneholder s\u00f8knadspliktige tiltak, m\u00e5 disse oms\u00f8kes. 3) Med hjemmel i plan- og bygningsloven \u00a7\u00a7 20-1 og 21-4 gis det rammetillatelse til nybygg av enebolig (330,6 m2 inkl. parkering) med tilh\u00f8rende utomhusanlegg, basseng, gangvei, st\u00f8ttemurer og fjellsikring. Det ble gitt avslag i vedtak datert 18.12.2023. 4) Det overlates til Plan- og bygningsetaten \u00e5 utferdige rammetillatelsen og stille andre n\u00f8dvendige vilk\u00e5r. 5) Klagen tas til f\u00f8lge. Dato: 30. mai 2024 Christine Kahrs Byr\u00e5d for byutvikling 5 Dokumentet er godkjent elektronisk. Vedlegg: Fagetatens notat datert 27.02.2024 med f\u00f8lgende vedlegg: 1. Situasjonsplan 2. Flyfoto 3. Situasjonskart 4. Klage. 5. Avslag p\u00e5 s\u00f8knad 6. Bymilj\u00f8etatens uttalelse 7. Uttalelse fra Bergen Vann 8. Dispensasjon 9. Tegninger 10. Supplerende klage, usladdet versjon - UO 6 "
}