{
  "dokument_id": "0376b691-9a15-526a-8945-b58528ce1154",
  "doc_type": "case_attachment",
  "kommune": 4601,
  "tittel": "Notat fra kommuneoverlegen ang\u00e5ende kriterier for deltagelse p\u00e5 feriereiser til B\u00f8mlo",
  "url": "https://bergen.kommune.no/politikere-utvalg/api/fil/bk360/10641327/Notat-fra-kommuneoverlegen-angaende-kriterier-for-deltagelse-pa-feriereiser-til-Bomlo",
  "tekst": "Notat fra kommuneoverlegen ang\u00e5ende kriterier for deltagelse p\u00e5 feriereiser til B\u00f8mlo Folkeh\u00f8gskule for personer med utviklingshemning Saken har v\u00e6rt mye omtalt i media, s\u00e6rlig i Bergensavisen, men ogs\u00e5 i NRK. Notatet vil derfor ta for seg noen av p\u00e5standene fremsatt i media, s\u00e6rlig der svarene er misforst\u00e5tt eller rammet inn p\u00e5 en s\u00e5nn m\u00e5te at de er blitt misvisende. Et eksempel p\u00e5 det er fors\u00f8ket p\u00e5 \u00e5 fremstille det som at jeg har mistillit til helsetjenestetilbudet p\u00e5 B\u00f8mlo, noe som selvsagt ikke er tilfelle. Jeg er ikke i tvil om at b\u00e5de innbyggerne og andre som befinner seg i B\u00f8mlo kommune, f\u00e5r god helsehjelp b\u00e5de ved akutte og kroniske tilstander. Det som media har underkommunisert, er hvilket ansvar Bergen kommune har for \u00e5 risikovurdere et arrangement i kommunens regi hvor personer med behov for, eller mulig behov for helsetjenester, sendes til en annen kommune. Planlagt bruk av helsetjenestene p\u00e5 B\u00f8mlo ved disse feriereisene, uten at det foreligger en avtale om dette, er ikke greit. En annen ting som er underkommunisert i medieoppslagene, er at risiko ikke bare handler om sannsynlighet, men er en funksjon av sannsynlighet og konsekvens. Dersom konsekvensene er store, kan risiko vurderes som uakseptabel h\u00f8y ogs\u00e5 der sannsynligheten er lav. Et eksempel p\u00e5 det er kravet om bruk av bilbelte ved bilkj\u00f8ring. Jeg har kj\u00f8rt bil i over 47 \u00e5r og har aldri egentlig hatt nytte av bilbelte. Betyr det at risikoen er s\u00e5 liten at jeg kan droppe det? Nei, fordi risiko dreier seg om fare for fremtidige hendelser hvor konsekvensene kan v\u00e6re store, ikke bare om det har g\u00e5tt bra hittil. Jeg har bidratt i vurderingene i \u00e5r for \u00e5 sikre forsvarlige tjenester der personer som trenger helsepersonell eller v\u00e5ken nattevakt, ikke kan reise. Disse kriteriene er n\u00f8dvendige for at tilbudet skal v\u00e6re fullt ut forsvarlig og innenfor en akseptabel risiko for kommunen. Medieoppslagene har s\u00e6rlig dreiet seg om personer med epilepsi. Personer med epilepsi vil alltid ha en viss risiko for nye epileptiske anfall. Ved langvarig anfallsfrihet vil risikoen for nye anfall avta, men aldri opph\u00f8re helt. Risikoen vil \u00f8ke ved endringer i d\u00f8gnrytme eller andre avvik fra daglige rutiner. Risikoen vil ogs\u00e5 v\u00e6re \u00f8kt ved avvik fra regelmessig bruk av anfallsforebyggende legemidler. Epileptiske anfall som ikke f\u00e5r rask og riktig medisinsk behandling, er potensielt d\u00f8delig. Tilgang p\u00e5 helsepersonell vil da v\u00e6re avgj\u00f8rende. Hos personer med utviklingshemning og epilepsi vil det gjennomg\u00e5ende foreligge strukturelle endringer i hjernen med epileptogene egenskaper. Risikoen for nye anfall vil da v\u00e6re h\u00f8yere enn hos personer med epilepsi uten slike strukturelle endringer. Medieoppslagene har ogs\u00e5 fokusert p\u00e5 at personer med epilepsi kan f\u00e5 tilbake f\u00f8rerkort etter et \u00e5rs anfallsfrihet, og regelmessig f\u00e5r tilbake f\u00f8rerkort etter fem \u00e5rs anfallsfrihet. Men det \u00e5 f\u00e5 tilbake f\u00f8rerkort for personbil etter ett \u00e5r uten anfall, forutsetter erkl\u00e6ring fra spesialist i nevrologi om lav risiko for nye anfall. Ved vurdering av anfallsrisiko skal det blant annet legges vekt p\u00e5 om det er strukturelle endringer i hjernen som kan v\u00e6re \u00e5rsak til anfallet, noe som gjennomg\u00e5ende er tilfelle hos personer med utviklingshemning. Pasientens oppf\u00f8lging av eventuell anfallsforebyggende behandling, samt evne til \u00e5 reagere adekvat p\u00e5 eventuelt forvarsel om nytt anfall, skal ogs\u00e5 tas med i vurderingen. At det uansett er risiko for nye anfall, gj\u00f8r at f\u00f8rerkort for lastebil og buss forutsetter ti \u00e5r uten anfall og uten bruk av anfallsforebyggende legemidler. Kriteriene for deltagelse p\u00e5 disse feriereisene og regler for f\u00f8rerkort dreier seg ellers om regler/kriterier med helt ulike form\u00e5l og ulik utforming. Et viktig sp\u00f8rsm\u00e5l som jeg ikke har f\u00e5tt svar p\u00e5 er f\u00f8lgende: Er det noen av de som har f\u00e5tt avslag p\u00e5 feriereise til B\u00f8mlo p\u00e5 grunn av epilepsi, som har f\u00f8rerkort? Jeg er ikke kjent med det, men i s\u00e5 fall burde de jo tatt det med i klagen sin for \u00e5 sikre at alle medisinskfaglige vurderinger inng\u00e5r i vurderingene. Det har ogs\u00e5 kommet p\u00e5stander om at avslag p\u00e5 kommunens feriereiser uten helsepersonell er diskriminering. Til det er \u00e5 si at n\u00e5r kriteriene for deltagelse er at man ikke trenger helsepersonell eller v\u00e5ken nattevakt, inneb\u00e6rer dette en forskjellsbehandling i den forstand at personer som kan ha behov for dette, ikke kan delta. Dette rammer ikke bare personer med epilepsi, men det store flertallet av personer med utviklingshemning som av andre grunner har daglig behov for helsehjelp. N\u00e5r det n\u00e5 er besluttet at kommunen vil rekruttere helsepersonell som kan v\u00e6re med til B\u00f8mlo i \u00e5r, betyr det at det blir forsvarlig for flere \u00e5 reise. 14/6-24 Trond Egil Hansen Kommuneoverlege Bergen kommune "
}