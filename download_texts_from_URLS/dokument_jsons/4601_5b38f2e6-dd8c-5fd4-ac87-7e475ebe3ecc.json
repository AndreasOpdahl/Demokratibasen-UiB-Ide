{
  "dokument_id": "5b38f2e6-dd8c-5fd4-ac87-7e475ebe3ecc",
  "doc_type": "case_attachment",
  "kommune": 4601,
  "tittel": "Lyssetting av Gamle r\u00e5dhus, 25. november 2024 s\u00f8knad",
  "url": "https://bergen.kommune.no/politikere-utvalg/api/fil/bk360/11203166/Lyssetting-av-Gamle-radhus-25-november-2024-soknad",
  "tekst": " 21.09.2024 Til Bergen kommune Invitasjon til samarbeid i forbindelse med den internasjonale dagen for avskaffelse av vold mot kvinner \u2013 lyssetting av Det gamle R\u00e5dhus i perioden 25. november til 10. desember I flere \u00e5r har Bergen kommune lyssatt Gamle r\u00e5dhus i perioden 25. november til 10. desember og hatt en markering i samarbeid med Soroptimist International Bergen. V\u00e5r organisasjon, Soroptimist International, arbeider for bedre levek\u00e5r for kvinner og jenter lokalt, nasjonalt og internasjonalt. Dette gj\u00f8r vi gjennom bevisstgj\u00f8ring og prosjektarbeid. 25. november er FN's internasjonale dag for avskaffelse av vold mot kvinner. Denne dagen markerer ogs\u00e5 starten p\u00e5 en 16 dagers kampanje hvor kvinneorganisasjoner verden over retter oppmerksomheten mot dette temaet, gjennom en rekke ulike aktiviteter. FN's generalsekret\u00e6r oppfordrer til \u00e5 farge verden oransje som et symbol p\u00e5 en lysere verden uten vold. De siste \u00e5rene er en rekke kjente bygninger i inn- og utland blitt farget oransje og vi \u00f8nsker \u00e5 invitere Bergen kommune til \u00e5 markere dette viktige temaet ved \u00e5 lyssette Det gamle R\u00e5dhus oransje fra 25. november til 10. desember. Tidligere er Gamle r\u00e5dhus blitt lyssatt kl. 17.00 med en markering. Vi \u00f8nsker \u00e5 holde appeller og h\u00e5per at en representant fra kommunen kan v\u00e6re med og si noen ord. Vi vil sende separat s\u00f8knad om bruk av plassen foran Gamle r\u00e5dhus. Vi h\u00e5per Bergen kommune er positiv til en slik markering. Vennlig hilsen P\u00e5 vegne av SI Bergen, Siren Hammer \u00d8stvold bergen@soroptimistnorway.no "
}