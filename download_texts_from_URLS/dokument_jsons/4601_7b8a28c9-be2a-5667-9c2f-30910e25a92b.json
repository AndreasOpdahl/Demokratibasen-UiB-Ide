{
  "dokument_id": "7b8a28c9-be2a-5667-9c2f-30910e25a92b",
  "doc_type": "case_presentation",
  "kommune": 4601,
  "tittel": "Fyllingsdalen gnr 22 bnr 147 Brakeveien 26A Klage over avslag p\u00e5 s\u00f8knad om parkeringsplasser",
  "url": "https://bergen.kommune.no/politikere-utvalg/api/fil/bk360/9121552/Framstilling-Fyllingsdalen-gnr-22-bnr-147-Brakeveien-26A-Klage-over-avslag-pa-soknad-om-parkeringsplasser",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/203795-6 Fyllingsdalen gnr 22 bnr 147 Brakeveien 26A Klage over avslag p\u00e5 s\u00f8knad om parkeringsplasser Hva saken gjelder: Saken gjelder klage over avslag datert 13.07.2023 p\u00e5 s\u00f8knad om etablering av 11 parkeringsplasser for H\u00e5konsvern Borettslag, med tilh\u00f8rende st\u00f8ttemur. Avslaget ble gitt da tiltaket mangler atkomst, jf. pbl. \u00a7 27-4. Vedtaket ble p\u00e5klaget av Olsen Maskinentrepren\u00f8r AS v/ Torstein Olsen p\u00e5 vegne av tiltakshaver Elisabeth Shaw Hausvik den 01.08.2023. Eiendommen er regulert til \u2018Rekkehus\u2019 i reguleringsplan nr. 11020000, Fyllingsdalen, Vardeomr\u00e5det, Boligfelt 1, som tr\u00e5dte i kraft i 1959. KPA 2018 viser den som \u00f8vrig byggesone. Tiltaket krever dispensasjon fra reguleringsplanen for byggegrense mot vei, 7,5 m fra vegkant. Det er s\u00f8kt om dispensasjon. Tiltaket krever ogs\u00e5 dispensasjon fra KPA 2018 \u00a7 3.1 Plankrav. Det er ikke oms\u00f8kt. Det er foretatt nabovarsling i tr\u00e5d med pbl. \u00a7 21-3 og det ble mottatt merknad fra eier av gnr 22 bnr 146 Christoffer Sund. Det ble stilt sp\u00f8rsm\u00e5l ved om myke trafikanter og andre sine parkeringsplasser er vurdert i s\u00f8knaden. For at det skal v\u00e6re mulig \u00e5 parkere som vist p\u00e5 tegningene m\u00e5 det v\u00e6re tomt med biler p\u00e5 den andre siden. Det viktigste er at myke trafikanter blir ivaretatt, at trafikksituasjonen er oversiktlig og at tiltaket ikke skaper d\u00e5rligere veiforbindelse enn i dag. Bymilj\u00f8etaten uttaler den 29.06.2023 at en er negativ til \u00e5 opprette ny avkj\u00f8rsel fra Brakeveien. Omr\u00e5det er regulert, men avkj\u00f8rselen omfattes ikke av planen. Den oms\u00f8kte avkj\u00f8rselen tilfredsstiller ikke gjeldende krav til avkj\u00f8rsler, deriblant krav om snu- og man\u00f8vreringsareal p\u00e5 eiendommen. Parkeringsplassen vil medf\u00f8re rygging i kommunal vei, noe som strider med retningslinjene i KPA 2018 \u00a7 17. Videre skal avkj\u00f8rsler ha et p\u00e5koblingspunkt til kommunal vei og ikke v\u00e6re st\u00f8rre enn 4 m. Bymilj\u00f8etaten vil ikke godkjenne en parkeringslomme p\u00e5 ca. 37 m. Bymilj\u00f8etaten er ogs\u00e5 negative til bygging av st\u00f8ttemur for \u00e5 etablere parkeringsplass. Klagers anf\u00f8rsler: Klager anf\u00f8rer at tiltaket ikke krever en ny avkj\u00f8rsel, da det er samme tilgang til kommunal vei som i dag. Oms\u00f8kte tiltak har lik utforming og tilkomst som flere oppstillingsplasser i n\u00e6rmilj\u00f8et i dag, blant annet i gnr 22 bnr 146. Det har skjedd s\u00e5 store endringer i samfunnet siden reguleringsplanen ble vedtatt at det b\u00f8r v\u00e6re rom for nytenking. Det er \u00f8kt press p\u00e5 parkeringsplasser og tiltaket vil frigi flere plasser langs Brakeveien. Det vil tilrettelegges for lading av elbiler for \u00e5 bidra til en mykere overgang til mer milj\u00f8vennlig samferdsel. Det vurderes ogs\u00e5 at trafikksikkerheten blir tryggere p\u00e5 grunnlag av bedre oversikt n\u00e5r bilene blir trukket ut av veien. Klager stiller seg uforst\u00e5ende til uttalelsen om krav om snu- og man\u00f8vreringsareal p\u00e5 egen eiendom. Det er flere tilsvarende parkeringer i n\u00e6rmilj\u00f8et. St\u00f8ttemurene det er s\u00f8kt om vil v\u00e6re p\u00e5 privat grunn inn mot boligene, og det stilles 1 sp\u00f8rsm\u00e5l ved at Bymilj\u00f8etaten er negativ til dette. Til slutt ber klager om at kommunen kommer p\u00e5 befaring. Det vises ellers til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Som f\u00f8lge av at det skal etableres en ny parkeringsplass ved siden av veien er det klart at det m\u00e5 opprettes en ny avkj\u00f8rsel. Ut fra tegningene vil denne avkj\u00f8rselen ha en bredde p\u00e5 ca. 35 m. Fagetaten vurderer at s\u00e5 lenge det er en reguleringsplan i omr\u00e5det s\u00e5 skal denne f\u00f8lges s\u00e5 langt det g\u00e5r. Sivilombudet har lagt til grunn at en gammel plan ikke automatisk mister sin relevans. Dersom det fortsatt er mulig \u00e5 ivareta hensynene bak planen slik den ble vedtatt, er det i utgangspunktet av mindre betydning at den er gammel. Behovet for flere parkeringer vil ikke endre denne vurderingen, da det er klart at tiltaket m\u00e5 ha n\u00f8dvendig atkomst etter pbl. \u00a7 27-4 for \u00e5 kunne realiseres. S\u00e5 lenge det ikke foreligger noen tillatelse til avkj\u00f8rsel for selve parkeringen mangler tiltaket n\u00f8dvendig atkomst som er et krav etter bestemmelsen i pbl. \u00a7 27-4. Av bestemmelsen i \u00a7 27-4 g\u00e5r det frem at \u00abavkj\u00f8rsel fra offentlig veg m\u00e5 v\u00e6re godkjent av vedkommende vegmyndighet, jf. veglova \u00a7\u00a7 40 til 43\u00bb. P\u00e5 bakgrunn av Bymilj\u00f8etatens uttalelse knyttet til trafikksikkerhet finner en at det vanskelig kan gis tillatelse til en avkj\u00f8rsel som er st\u00f8rre enn 4 m. Videre kan ikke fagetaten se at det foreligger usaklig forskjellsbehandling i denne saken. Det er vist til tiltak p\u00e5 eiendom gnr 22 bnr 146. Det ser ut til \u00e5 v\u00e6re etablert en parkering fordelt mellom bnr 147 og bnr 146. Det kan ogs\u00e5 sees to lignende parkeringsl\u00f8sninger p\u00e5 eiendommen bnr 146. Fagetaten kan ikke se at disse er behandlet etter dagens plan- og bygningslov, samt KPA 2018. P\u00e5 bakgrunn av dette mener en at tiltakene ikke er rettslig sammenlignbare. Fagetaten vurderer ogs\u00e5 at det ikke er grunnlag for \u00e5 dispensere fra byggegrense mot vei. Selv om etablering av parkeringsplass i seg selv n\u00f8dvendigvis ikke vil hindre vanlig drift og vedlikehold av vei vil den tiltenkte bruken ved at man rygger inn/ut i kommunal vei tilsidesette hensynet til trafikksikkerhet. Det vektlegges ogs\u00e5 at Bymilj\u00f8etaten er negative til tiltaket grunnet hensynet til trafikksikkerhet. En har forst\u00e5else for at det vil v\u00e6re en fordel for tiltakshaver at det etableres flere parkeringsplasser. Ut fra dispensasjonss\u00f8knaden leser vi at fordelene ved \u00e5 f\u00e5 gjennomf\u00f8rt tiltaket er \u00e5 m\u00f8te et \u00f8kt behov for parkeringsfasiliteter, samt at sikt og bredde p\u00e5 vei vil bli bedre enn dagens forhold. Disse fordelene er likevel ikke \u00abklart st\u00f8rre\u00bb enn ulempene i form av hensynet til den allmenne trafikksikkerheten. Det vises ellers til fagetatens notat datert 08.09.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at vedtaket b\u00f8r opprettholdes. Byr\u00e5det legger fagetatens forst\u00e5else til grunn n\u00e5r det gjelder at tiltaket medf\u00f8rer etablering av ny avkj\u00f8rsel. Tiltaket er parkeringsplasser, hvor det ser ut til at en skal kj\u00f8re rett inn fra veien for \u00e5 parkere. B\u00e5de \u00f8kt bruk av avkj\u00f8rsel og etablering av ny avkj\u00f8rsel krever godkjenning fra veimyndigheten (Bymilj\u00f8etaten), jf. veglova \u00a7\u00a7 40 til 43. Det foreligger ikke en slik godkjenning. Derfor mangler tiltaket atkomst, jf. pbl. \u00a7 27-4. Forutsetningene for \u00e5 vurdere \u00e5 gi tillatelse er derfor ikke til stede. Dette er ikke et forhold som kan avb\u00f8tes gjennom vilk\u00e5r. Det kan derfor ikke gis tillatelse til oms\u00f8kte tiltak. Avslutningsvis vil byr\u00e5det bemerke at den oms\u00f8kte l\u00f8sningen fremst\u00e5r \u00e5 v\u00e6re uheldig med tanke p\u00e5 trafikksikkerhet, noe som ogs\u00e5 er lagt til grunn i Bymilj\u00f8etatens uttalelse. Det fremheves her at l\u00f8sningen vil f\u00f8re til rygging i kommunal vei. 2 Byr\u00e5det kan ikke anbefale at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 13.07.2023 opprettholdes. Klagen tas ikke til f\u00f8lge. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 08.09.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. Klage datert 01.08.2023 6. Avslag datert 13.07.2023 7. Uttalelse fra Bymilj\u00f8etaten datert 29.06.2023 8. S\u00f8knad med tilleggsopplysninger datert 28.02.2023 og 15.06.2023 9. Nabomerknad 10. Tegninger datert 15.06.2023 3 "
}