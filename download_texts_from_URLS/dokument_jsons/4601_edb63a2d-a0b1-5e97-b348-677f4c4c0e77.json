{
  "dokument_id": "edb63a2d-a0b1-5e97-b348-677f4c4c0e77",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 14 fra Katrine N\u00f8dtvedt (MDG) til byutviklingsbyr\u00e5den om avfallsforbrenningsanlegget til BIR i R\u00e5",
  "url": "https://bergen.kommune.no/politikere-utvalg/api/fil/bk360/12056455/Svar-pa-skriftlig-sporsmal-nr-14-fra-Katrine-Nodtvedt-MDG-til-byutviklingsbyraden-om-avfallsforbrenningsanlegget-til-BIR-i-Ra",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/63533-3 Saksbehandler: Malene Nesse Gr\u00f8nningen Fra Dato: 4. februar 2025 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 14 fra Katrine N\u00f8dtvedt (MDG) til byutviklingsbyr\u00e5den om avfallsforbrenningsanlegget til BIR i R\u00e5dalen - Utvalg for milj\u00f8 og byutvikling Det st\u00f8rste punktutslippet i Bergen er avfallsforbrenningsanlegget til BIR i R\u00e5dalen. For alle praktiske form\u00e5l er BIR klare til \u00e5 g\u00e5 i gang med \u00e5 bygge anlegget, det gjenst\u00e5r to hindre som begge hviler p\u00e5 byr\u00e5den og byr\u00e5det. Det f\u00f8rste er \u00e5 f\u00e5 tillatelse til \u00e5 bygge. Enten m\u00e5 det skje gjennom en dispensasjon, eller ved en reguleringsprosess. Som kjent har BIR startet en dispensasjonsprosess, men byr\u00e5det har ikke prioritert \u00e5 ferdigstille denne. Reguleringsprosessen avhenger av prioriteringer fra byr\u00e5det. Representanten viser til saksnummer PLAN-2022/20651. Det andre er \u00e5 sikre finansiering. For representanten fremst\u00e5r det som at byr\u00e5det hverken driver p\u00e5virkningsarbeid mot regjering og Storting, og heller ikke forbereder \u00e5 eventuelt b\u00e6re kostnadene uten statlig st\u00f8tte. Samtidig g\u00e5r utlysningene sin gang for lagring av karbon i Nordsj\u00f8en, via prosjektet Northern Lights. Med dagens tempo fra Bergen kommune vil ogs\u00e5 g\u00e5 glipp av runde 2 med utlysning. Northern Lights er \u00e5penbart det beste alternativet for \u00e5 lagre karbon fra R\u00e5dalen. CO2-avgiftene \u00f8ker, og vil snart n\u00e6rmere seg 249 millioner \u00e5rlig. For \u00e5 n\u00e5 Bergen sine utslippsm\u00e5l innen 2030 m\u00e5 anlegget for karbonfangst- og lagring bygges. For klima betyr det ingenting hvem som betaler for anlegget, eller hvordan det blir regulert. Men at det blir bygget. Byutviklingsbyr\u00e5den har ansvaret for \u00e5 drive frem prosessene som sikrer at anlegget realiseres. Og n\u00e5 er det under 5 \u00e5r igjen til 2030. Sp\u00f8rsm\u00e5l til byr\u00e5den: 1. Hva er saksnummeret til den aktuelle dispensasjonss\u00f8knaden? 2. Slik representanten forst\u00e5r det har s\u00f8knaden ligget p\u00e5 byr\u00e5dens bord siden i sommer. Hvorfor har ikke byr\u00e5den prioritert \u00e5 avklare s\u00f8knaden? 3. Har byr\u00e5den gjennomf\u00f8rt m\u00f8ter med BIR for \u00e5 avklare dispensasjonss\u00f8knaden? 4. Slik representanten forst\u00e5r det er ikke omr\u00e5deplanen for R\u00e5dalen prioritert fra byr\u00e5det. Stemmer dette? 5. Hvordan har byr\u00e5det jobbet for \u00e5 f\u00e5 statlige midler til CCS i R\u00e5dalen siden byr\u00e5dets tiltredelse? 6. Hva er planen til byr\u00e5det for \u00e5 f\u00e5 midler i statsbudsjettet for 2026? 7. Stortinget har satt av midler til denne typen anlegg, uspesifisert i statsbudsjettet, hvorfor har ikke Bergen lyktes med \u00e5 f\u00e5 disse midlene til BIR sitt anlegg? 8. Om staten ikke bidrar med midler, vil byr\u00e5det allikevel jobbe for \u00e5 realisere anlegget? 9. CO2-avgiften belastes innbyggerne, og en investering i anlegget vil l\u00f8nne seg over en periode p\u00e5 etter hvert f\u00e5 \u00e5r. Hvorfor vil ikke kommunen investere i anlegget, med m\u00e5l om \u00e5 holde renovasjonsavgiftene lavere i ti\u00e5rene fremover? 10. Har byr\u00e5det en konkret plan for \u00e5 realisere anlegget med konkrete frister, og kan byr\u00e5det dele denne planen med representanten?\u00bb Svar fra byr\u00e5den: 1. Dispensasjonss\u00f8knaden har saksnummeret BYGG-2024/14920. Det ble den 25. oktober 2024 utstedt avslagsvedtak fra Plan- og bygningsetaten. Avslaget er p\u00e5klaget og til behandling, ref. sak KLAGE-2024/17953. 2. Dispensasjonss\u00f8knaden er behandlet av Plan- og bygningsetaten i henhold til normal prosedyre. Ovennevnte klagesak til behandling ble oversendt byr\u00e5den den 11. desember 2024. 3. Det ble avholdt m\u00f8te med BIR v/konsernsjef Borghild Lekve fredag den 31. januar. 4. Omr\u00e5dereguleringen for R\u00e5dalen er en stor og kompleks plan, og er en av flere omr\u00e5dereguleringer som n\u00e5 er under arbeid. Byr\u00e5det er opptatt av \u00e5 f\u00e5 opp tempoet i store byutviklingsomr\u00e5der som Mindemyren, Arna, Nyg\u00e5rdstangen, Laksev\u00e5g og Dokken. Planarbeidene for disse omr\u00e5dene er derfor h\u00f8yest prioritert. 5. BIR leder arbeidet med \u00e5 etablere karbonfangstanlegg i R\u00e5dalen, og det gjelder ogs\u00e5 finansiering av anlegget. Byr\u00e5det har siden tiltredelsen pekt p\u00e5 behovet for statlige bidra til finansiering av anlegget i etablerte kanaler, for eksempel inn mot statsbudsjettet. Byr\u00e5den tok blant annet temaet opp p\u00e5 et m\u00f8te med Hordalandsbenken p\u00e5 Stortinget 12. november 2024. 6. Byr\u00e5det vil l\u00f8fte behovet for statlige bidrag til finansiering av anlegget i etablerte kanaler ogs\u00e5 i 2026. Det p\u00e5g\u00e5r n\u00e5 forprosjektering av anlegget i BIRs regi, og dette vil gi n\u00f8dvendige svar ang\u00e5ende investeringsbehovet. Det er naturlig \u00e5 avvente forprosjektets beregninger f\u00f8r det fattes investeringsbeslutninger. Byr\u00e5den er ogs\u00e5 kjent med at det jobbes med en finansieringsordning i Klima- og milj\u00f8departementet, og ser frem til \u00e5 se innretningen av denne. 7. Det p\u00e5g\u00e5r n\u00e5 forprosjektering av anlegget i BIRs regi, og dette vil gi n\u00f8dvendige svar ang\u00e5ende investeringsbehovet. Det er naturlig \u00e5 avvente forprosjektets beregninger f\u00f8r det bevilges penger til prosjektet. 8. B\u00e5de bystyret og BIRs styre har vedtatt \u00f8nske om et slikt anlegg, uavhengig av hvordan det finansieres. Form\u00e5let er \u00e5 jobbe med klimatiltak som virkelig monner. Byr\u00e5den er som nevnt kjent med at det jobbes med en finansieringsordning i Klima- og milj\u00f8departementet, og ser frem til \u00e5 se innretningen av denne. 9. BIR arbeider n\u00e5 med forprosjektering av anlegget. Forprosjektet vil v\u00e6re et viktig beslutningsgrunnlag for \u00e5 vurdere finansiering. Byr\u00e5den er likevel enig med representanten i at det er viktig \u00e5 se gebyrniv\u00e5et i sammenheng med etableringen av et utslippsfritt forbrenningsanlegg i R\u00e5dalen. 10. Det er BIR som er tiltakshaver og vil lede arbeidet med \u00e5 realisere anlegget. Forprosjektet vil gi et godt kunnskapsgrunnlag for hva som b\u00f8r v\u00e6re de neste stegene i prosessen. Christine Kahrs \u2013 Byr\u00e5d for byutvikling Dokumentet er godkjent elektronisk. "
}