{
  "dokument_id": "c30f942c-5158-5d83-a64a-ab5fa39715f8",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 04092024, Sak 294/24, H\u00f8ringsuttalelse - forslag til endringer i tobakksskadeloven med forskrifter (forbud mot fjernsalg og standardiserte e-sigaretter)",
  "url": "https://bergen.kommune.no/politikere-utvalg/api/fil/bk360/11096632/Innstilling-vedtak-Horingsuttalelse-forslag-til-endringer-i-tobakksskadeloven-med-forskrifter-forbud-mot-fjernsalg-og-standardiserte-e-sigaretter-",
  "tekst": "H\u00f8ringsuttalelse - forslag til endringer i tobakksskadeloven med forskrifter (forbud mot fjernsalg og standardiserte e-sigaretter) Bergen bystyre behandlet saken i m\u00f8tet 04.09.2024 sak 294/24 og fattet f\u00f8lgende vedtak: Bergen kommune avgir h\u00f8ringsuttalelse til \u00abforslag til endringer i tobakksskadeloven med forskrifter (forbud mot fjernsalg og standardiserte e-sigaretter)\u00bb slik den fremkommer av byr\u00e5dets forslag. Bergen kommune mener derimot lovgivningen m\u00e5 \u00e5pne for \u00e5 kunne utelukke produkter i markedet som har en utforming som \u00e5penbart appellerer til barn og unge, som eksempelvis leket\u00f8y, tegneseriefigurer etc. Bergen bystyres behandling F\u00f8lgende representanter tok ordet: Jeron Joseph (A), Christine Henriksen \u00d8degaard (MDG), Rebekka Helle Stensb\u00f8 (H), Trond Tystad (BL), Christian Haugen (FrP), Bj\u00f8rn-Frode Schjelderup (H). Forslag fremsatt i bystyret: Jeron Joseph (A) fremsatte p\u00e5 vegne av A f\u00f8lgende tilleggsforslag til 3. setning i avsnitt 1, avsnitt 2 og avsnitt 3: Bergen kommune st\u00f8tter ogs\u00e5 forslag om et forbud mot fjernsalg av tobakksvarer og esigaretter. Stortinget vedtok i 2016 en registreringsordning for fjernsalg med noen nasjonale krav. Siden den gangen har tallene p\u00e5 akt\u00f8rer som selger tobakksvarer og e-sigaretter til norske forbrukere via digitale kanaler \u00f8kt. Det har kommet flere nye akt\u00f8rer p\u00e5 markedet som bruker aggressive markedsf\u00f8ringsmetoder, og produktene har blitt sendt rett i postkassa til mindre\u00e5rige. Ved fjernsalg blir produktene ofte solgt billigere enn i fysiske butikker, noe som bidrar til \u00f8kt tilgjengelighet, spesielt for mindre\u00e5rige som er sv\u00e6rt prissensitive. Bergen kommune vil f\u00f8lge andre land som har innf\u00f8rt forbud mot fjernsalg av tobakksvarer. Jeron Joseph (A) fremsatte p\u00e5 vegne av A og MDG f\u00f8lgende tilleggsforslag til avsnitt 4: N\u00e5r det gjelder forslaget om standardisert innpakning av e-sigaretter og gjenoppfyllingsbeholdere, i likhet med det som allerede gjelder for tobakksvarer, er Bergen kommune p\u00e5 linje med WHO og forskning som peker p\u00e5 viktigheten av \u00e5 redusere appellen slike tobakksprodukter kan ha, s\u00e6rlig med tanke p\u00e5 barn og unge. WHO peker p\u00e5 at bruken av e-sigaretter blant unge har \u00f8kt, at e-sigaretter ikke bidrar til netto fordeler for folkehelsen og at e-sigaretter ikke er et effektivt hjelpemiddel for r\u00f8ykeslutt. WHO anbefaler at land som har forbud mot e-sigaretter styrker overv\u00e5kning og tilsyn av forbudet, og at land som tillater e-sigaretter som forbrukerprodukt sikrer sterke reguleringer for \u00e5 redusere produktenes appell og skaderisiko p\u00e5 befolkningen, herunder smaksforbud, grenseverdier for nikotininnhold og s\u00e6ravgifter. Bergen kommune er opptatt av \u00e5 beskytte barn og unge fra \u00e5 bruke skadelige tobakksprodukter, og mener det er s\u00e6rlig bekymringsverdig at det selges slike produkter utformet med glitter, diamanter, eller som lekefigurer, elementer som s\u00e6rlig kan virke tiltrekkende p\u00e5 unge Rebekka Helle Stensb\u00f8 (H) fremsatte p\u00e5 vegne av H, FrP, BL, INP, SP og PP f\u00f8lgende tilleggsforslag: Bergen kommune mener derimot lovgivningen m\u00e5 \u00e5pne for \u00e5 kunne utelukke produkter i markedet som har en utforming som \u00e5penbart appellerer til barn og unge, som eksempelvis leket\u00f8y, tegneseriefigurer etc. Votering: Innstillingen ble vedtatt enstemmig. Tilleggsforslag til 3. setning i avsnitt 1, avsnitt 2 og avsnitt 3 fra A, fremsatt av Jeron Joseph (A), fikk 29 stemmer (A, SV, MDG, R, KrF), og var dermed falt. Tilleggsforslag til avsnitt 4 fra A og MDG, fremsatt Jeron Joseph (A), fikk 29 stemmer (A, SV, MDG, R, KrF), og var dermed falt. Tilleggsforslag H, BL, INP, Sp og PP, fremsatt av Rebekka Helle Stensb\u00f8 (H), ble vedtatt med 47 stemmer (H, A, MDG, BL, INP, KrF, Sp, PP). Utvalg for helse og sosial behandlet saken i m\u00f8tet 21.08.2024 sak 96/24 og avga f\u00f8lgende innstilling: Bergen kommune avgir h\u00f8ringsuttalelse til \u00abforslag til endringer i tobakksskadeloven med forskrifter (forbud mot fjernsalg og standardiserte e-sigaretter)\u00bb slik den fremkommer av byr\u00e5dets forslag. Byr\u00e5det behandlet saken i m\u00f8tet 08.08.2024 sak 227/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5det og utvalgets innstilling er likelydende. 2 "
}