{
  "dokument_id": "153459f1-6675-5e2e-a55f-8790b1f7735c",
  "doc_type": "case_presentation",
  "kommune": 4601,
  "tittel": "Representantforslag fra Karianne Fed\u00f8y Magnussen (KrF) om hvordan Bergen  kommune kan tilrettelegge for egne ansatte som har sm\u00e5 barn. Innsendt: 26.3.2025",
  "url": "https://bergen.kommune.no/politikere-utvalg/api/fil/bk360/12418503/Framstilling-Representantforslag-fra-Karianne-Fedoy-Magnussen-KrF-om-hvordan-Bergen-kommune-kan-tilrettelegge-for-egne-ansatte-som-har-sma-barn-Innsendt-26-3-2025",
  "tekst": " Forretningsutvalget Saksframstilling V\u00e5r referanse: 2025/145935-3 Saksbehandler: Frank Wessels Representantforslag fra Karianne Fed\u00f8y Magnussen (KrF) om hvordan Bergen kommune kan tilrettelegge for egne ansatte som har sm\u00e5 barn. Innsendt: 26.3.2025 Hva saken gjelder: Bystyrerepresentanten Karianne Fed\u00f8y Magnussen (KrF) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 26.03.25. Forslaget lyder som f\u00f8lger: De siste ti\u00e5rene har vi sett en markant \u00f8kning i yrkesdeltakelsen blant kvinner og at stadig flere menn tar ansvar p\u00e5 hjemmebane n\u00e5r barna er sm\u00e5. Blant foreldre med helt sm\u00e5 barn utgj\u00f8r m\u00f8dres tid til yrkesarbeid i dag 35 % av fedres tid, mens tilsvarende andel i 1971 var bare 11 %. Disse endringene viser en tydelig trend mot st\u00f8rre likestilling mellom m\u00f8dre og fedre n\u00e5r det gjelder yrkes- og familiearbeid. I samme periode har f\u00f8dselstallene g\u00e5tt kraftig ned. If\u00f8lge SSB var det samlede fruktbarhetstallet (SFT) i 1971 p\u00e5 2,5 barn per kvinne, mens i 2024 var det p\u00e5 1,41 barn per kvinne, som er det laveste niv\u00e5et m\u00e5lt noen gang i Norge. Befolkningsframskrivingene tilsier at det over tid ikke blir f\u00f8dt nok barn til at vi kan opprettholde velferdssamfunnet v\u00e5rt p\u00e5 dagens niv\u00e5. At det er en st\u00f8rre likhet mellom foreldres bidrag i yrkeslivet og p\u00e5 hjemmebane er gledelig. Samtidig er det alarmerende at det f\u00f8des f\u00e6rre barn. Som samfunn m\u00e5 vi evne \u00e5 finne balansepunktet mellom \u00e5 tilrettelegge b\u00e5de for deltakelse i yrkeslivet og familielivet, spesielt i de situasjonene hvor dette kommer i konflikt med hverandre. Bergen kommune har arbeidsgiveransvar for over 20 000 mennesker og er den viktigste tjenestetilbyderen for Bergens nesten 300 000 innbyggere. Som arbeidsgiver har vi derfor en enorm innflytelse p\u00e5 yrkeslivet og privatlivet til enormt mange mennesker. Derfor har vi ogs\u00e5 tilgang til mange av verkt\u00f8yene som skal til for \u00e5 fjerne barrierene som gj\u00f8r at det f\u00f8des f\u00e6rre barn og samtidig fortsatt tilrettelegge for full deltakelse i arbeidslivet. Stadig flere arbeidsgivere erfarer at relativt enkle tilpasninger for ansatte i perioden med sm\u00e5 barn over tid viser seg \u00e5 v\u00e6re et konkurransefortrinn n\u00e5r de skal rekruttere relevant arbeidskraft. Konsulentselskapet Ernst & Young (EY) tilrettelegger for at ansatte kan jobbe 80 % med full l\u00f8nnsdekning i perioden etter de kommer tilbake fra foreldrepermisjon, for \u00e5 gj\u00f8re overgangen for den ansatte tilbake til arbeidshverdagen igjen enklere. Slike tilpasninger kan i noen tilfeller bidra til kortsiktige utfordringer, men bidrar til 1 betydelig st\u00f8rre langsiktige konsekvenser for \u00e5 forebygge sykefrav\u00e6r, at ansatte over lenge tid jobber i redusert stilling og at det over tid f\u00f8des nok mennesker som gj\u00f8r at vi kan opprettholde velferdssamfunnet v\u00e5rt. Kjennetegnet p\u00e5 en moderne arbeidsgiver er at man styres etter sitt langsiktige samfunnsoppdrag og overstiger de kortsiktige hindrene p\u00e5 veien. Bergen kommune har alle forutsetninger for \u00e5 innta en slik rolle. Forslag til vedtak: 1. Bystyret ber byr\u00e5det om \u00e5 legge fram en sak som tar for seg hvordan Bergen kommune forvalter sitt arbeidsgiveransvar for \u00e5 oppn\u00e5 samfunnsoppdraget om \u00e5 opprettholde yrkesdeltakelsen blant sm\u00e5barnsforeldre og fjerne strukturelle barrierer som bidrar til at det f\u00f8des f\u00e6rre barn. 2. Bystyret ber byr\u00e5det om \u00e5 komme med forslag til konkrete tiltak som gj\u00f8r det enklere for ansatte i Bergen kommune \u00e5 kombinere full yrkesdeltakelse i sm\u00e5barnsfasen. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 24.09.25. Det foresl\u00e5s at utvalg for finans, kultur og n\u00e6ring avgir innstilling i saken. Forslag til vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 24.09.25. 3. Utvalg for finans, kultur og n\u00e6ring avgir innstilling i saken. Dato: 1. april 2025 2 \u00d8ivind Hauge St\u00f8le - seksjonssjef Frank Wessels - seniorr\u00e5dgiver Dokumentet er godkjent elektronisk. 3 "
}