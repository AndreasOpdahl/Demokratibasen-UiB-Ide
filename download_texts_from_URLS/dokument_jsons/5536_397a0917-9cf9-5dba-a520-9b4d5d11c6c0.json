{
  "dokument_id": "397a0917-9cf9-5dba-a520-9b4d5d11c6c0",
  "doc_type": "case_attachment",
  "kommune": 5536,
  "tittel": "250127 - Fremtidens posttjenester - Brev til eldrer\u00e5dene(Vedlegg, 77KB)",
  "url": "https://innsyn.lyngen.kommune.no/wfdocument.aspx?journalpostid=2013059914&dokid=119634&versjon=1&variant=A&",
  "tekst": "Eldrer\u00e5det i kommunen/fylkeskommunen Deres ref.: V\u00e5r ref.: Dato: 25/826-1 27.01.2025 Odd Christian \u00d8verland / Fremtidens posttjenester Som Eldrer\u00e5det sikkert er kjent med har et utvalg nedsatt av regjeringen levert en rapport med forslag til fremtidens posttjenester. Rapporten er sendt p\u00e5 h\u00f8ring, med h\u00f8ringsfrist 17.03.2025. Her er lenke til h\u00f8ringen: Postutvalgets rapport: anbefaler endring i hvordan vi mottar brev - regjeringen.no Fagforbundets representant i utvalget leverte en omfattende dissens til flertallets innstilling. Den finner dere vedlagt dette brevet. Utvalgets flertall foresl\u00e5r at postomdeling, slik vi kjenner den, med levering i postkassen annenhver dag, skal avvikles. Framtidig skal brev normalt utleveres p\u00e5 et hentepunkt som mottaker selv m\u00e5 reise til, p\u00e5 samme m\u00e5te som pakker vanligvis utleveres i dag. Fagforbundets mener at dette er problematisk av flere grunner. F\u00f8rst fordi store grupper rett og slett vil f\u00e5 problemer med \u00e5 f\u00e5 posten sin. En digital varsling om at du m\u00e5 hente posten din kan for mange v\u00e6re vanskelig \u00e5 oppfatte, eller rett og slett ikke bli mottatt. Det er beregnet at om lag 600 000 innbyggere i Norge har utfordringer med digital kommunikasjon. Noe som utgj\u00f8r en fare for at for eksempel varsler ikke blir mottatt eller oppfattet. I tillegg kommer selvsagt alle de som av forskjellige \u00e5rsaker vil ha problemer med \u00e5 opps\u00f8ke et hentepunkt fysisk. Dette kan gjelde eldre, uf\u00f8re eller de som rett og slett bor langt unna. Posten har i samarbeid med KS (kommunenes interesseorganisasjon) utviklet og utpr\u00f8vd en ny tjeneste for \u00e5 sikre at Postens unike distribusjonsnett kan fortsette \u00e5 brukes samfunnsnyttig. Tjenesten har f\u00e5tt navnet d\u00f8rterskeltjenesten og beskrives n\u00e6rmere i vedlegg 2 til dette brevet. Telefon 23064000 Boks 7003 St. Olavsplass Organisasjonsnr 971075252 https://www.fagforbundet.no/ E-post post@fagforbundet.no 0130 OSLO Bankgironummer 90010807467 Fakturaadresse faktura@fagforbundet.no Form\u00e5let med denne tjenesten er todelt. For det f\u00f8rste er dette en nyttig tjeneste for de i m\u00e5lgruppen. For det andre gir tjenesten et innhold i distribusjonsnettet til Posten som gj\u00f8r det mulig \u00e5 opprettholde distribusjon til alle husstander i Norge minst en gang i uka. Dette unike offentlig eide distribusjonsnettet mener vi det er viktig \u00e5 opprettholde fordi det gir innbyggerne gode tjenester, men ogs\u00e5 fordi det er et finmasket landsdekkende nett som n\u00e5r alle landets innbyggere med fysisk informasjon. Noe vi mener er viktig for landets beredskap. Dette er et sp\u00f8rsm\u00e5l som dessverre har blitt bare mer aktuelt de siste \u00e5rene. B\u00e5de pandemien og krig i Europa forteller oss hvor viktig beredskap er, og hvor viktig det kan v\u00e6re \u00e5 f\u00e5 sendt ut informasjon til alle landets borgere fysisk. I tillegg vil vi argumentere for at d\u00f8rterskeltjenesten er et skreddersydd bidrag til \u00abBo trygt hjemme\u00bb reformen. Fagforbundet h\u00e5per eldrer\u00e5det kan v\u00e6re behjelpelig med \u00e5 f\u00e5 satt dette p\u00e5 dagsorden i de fora r\u00e5det deltar i fordi det vil hjelpe oss med \u00e5 belyse saken. Vi h\u00e5per ogs\u00e5 at dere vil bidra til utformingen av et h\u00f8ringssvar fra kommunen til denne saken. Hvis r\u00e5det \u00f8nsker mer detaljer, kan dere kontakte undertegnede. Vi i Fagforbundet vil bestrebe oss p\u00e5 \u00e5 m\u00f8te de som \u00f8nsker en prat med oss om saken. Vennlig hilsen FAGFORBUNDET Odd Christian \u00d8verland (s) Spesialr\u00e5dgiver Side 2 av 2 "
}