{
  "dokument_id": "ac728d22-28fc-5467-bd94-7723ec7baf2c",
  "doc_type": "case_presentation",
  "kommune": 4601,
  "tittel": "Forslag til ny organisering av renholdstjenestene og ny renholdsnorm for Bergen kommune",
  "url": "https://bergen.kommune.no/politikere-utvalg/api/fil/bk360/11632914/Framstilling-Forslag-til-ny-organisering-av-renholdstjenestene-og-ny-renholdsnorm-for-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/127558-10 Forslag til ny organisering av renholdstjenestene og ny renholdsnorm for Bergen kommune Hva saken gjelder: Kommunens organisering av renholdstjenestene er i dag fragmentert og uten felles styring, og det er grunner til \u00e5 tro at det vil v\u00e6re fordeler ved \u00e5 organisere kommunens renholdstjenester i \u00e9n samlet avdeling. I dagens organisering har flertallet av kommunens renholdere ansettelsesforhold p\u00e5 det stedet de rengj\u00f8r, mens i underkant av 1/3 av renholderne er ansatt i Renholdsavdelingen i Etat for bygg og eiendom (EBE). Kommunen kj\u00f8per i tillegg renholdstjenester fra eksterne leverand\u00f8rer av vikarer for store bel\u00f8p. Byr\u00e5det \u00f8nsker \u00e5 utforske mulighetene for \u00e5 organisere kommunens renholdstjenester i \u00e9n avdeling, og mener at det vil v\u00e6re hensiktsmessig \u00e5 bygge videre p\u00e5 den renholdsfaglige kompetansen og milj\u00f8et i Renholdsavdelingen i EBE. Bergen kommunes renholdsnorm og -frekvens angir henholdsvis antall kvadratmeter den enkelte renholder skal rengj\u00f8re per time og hvor ofte det skal rengj\u00f8res. B\u00e5de normen og frekvensen er moden for revisjon da de i liten grad er tilpasset nye metoder og ny teknologi. Det er ogs\u00e5 behov for en revidering for \u00e5 tilpasse disse til variasjoner i kommunens bygningsmasse. Et lignende arbeid ble gjort i 2004, og det ble den gang f\u00f8rst besluttet \u00e5 sentralisere kommunens renhold i et kommunalt foretak (jfr. sak 281/04). Dette ble senere omgjort i sak 320/05 hvor bystyret fattet f\u00f8lgende vedtak: \u00abBystyret vedtar at en ikke oppretter Bergen Renhold KF, s\u00e5ledes at tidligere vedtak om dette utg\u00e5r\u00bb. Det var i dette arbeidet opprinnelig anbefalt at man ogs\u00e5 m\u00e5tte revidere renholdsnormen. Byr\u00e5det mener at tiden er inne for en ny vurdering, og byr\u00e5det vedtok den 05.09.2024 i sak 1231/24 Utredning av fremtidig organisering av renhold og endring av renholdsnorm i Bergen kommune \u00e5 igangsette en utredning av ny organisering av kommunens renholdstjenester, samt sette i gang en revisjon av Bergen kommunes renholdsnorm. Det ble bestemt at byr\u00e5d for finans skulle utarbeide mandat og sette rammene for det videre arbeidet. 18.09.2024 ba byr\u00e5d for finans om at det skulle nedsettes en arbeidsgruppe som skulle jobbe med utgangspunkt i f\u00f8lgende mandat og bestilling: Form\u00e5l \u2022 Bergen kommune skal oppn\u00e5 en bedre organisering av kommunens renholdstjenester, blant annet med sikte p\u00e5 \u00e5 gj\u00f8re renholdstjenestene mer effektive og ressursbesparende. \u2022 Bergen kommunes renholdsnorm skal revideres og moderniseres. 1 Oppgaver Arbeidsgruppens skulle utarbeide et forslag til en ny fremtidig organisering av Bergen kommunes renholdstjenester hvor det tas sikte p\u00e5 en samlet organisering av renholdstjenestene i Etat for bygg og eiendom. Arbeidsgruppen skulle ogs\u00e5 revidere gjeldende renholdsnorm samt komme med forslag til ny. Arbeidet skulle blant annet behandle f\u00f8lgende tema: \u2022 \u00d8konomiske konsekvenser - synliggj\u00f8re beregninger av potensielle kostnader og innsparinger \u2022 Faglige fordeler/ulemper \u2022 Konsekvenser for de ber\u00f8rte renholderne \u2022 Redegj\u00f8re for dagens norm \u2022 Sammenligne med andre byer \u2022 Forslag til ny organisering Arbeidsgruppen besto av representanter fra Fagforbundet og vernetjenesten, samt representanter fra alle tre niv\u00e5 i Byr\u00e5dsavdeling for barnehage og skole (BBS) (inkludert \u00e9n ledende renholder), Byr\u00e5dsavdeling for eldre, helse og omsorg (BEHO), Byr\u00e5dsavdeling for n\u00e6ring, kultur og idrett (BNKI) og representanter fra niv\u00e5 \u00e9n og to i Byr\u00e5dsavdeling for finans (BFIN). Direkt\u00f8r i Etat for bygg og eiendom ledet arbeidsgruppen. Representanter fra nevnte byr\u00e5dsavdelinger ble valgt da man vurderte at disse ville bli mest ber\u00f8rt av en eventuell endring. Arbeidet p\u00e5gikk i uke 40-47, og arbeidsgruppen avga sine vurderinger i rapport 22.11.2024, deretter i korrigert utgave 26.11.2024 (vedlagt). Arbeidsgruppens vurdering Arbeidsgruppen har hatt i oppgave \u00e5 utarbeide et forslag til en ny fremtidig organisering av kommunens renholdstjenester, hvor det tas sikte p\u00e5 en samlet organisering av renholdstjenestene i EBE. Eventuelle forslag til annen organisering er ikke utredet. I tillegg redegj\u00f8r arbeidsgruppen for hvordan man kan etablere en ny renholdsnorm og frekvens for renhold som b\u00e5de er tilpasset moderne utstyr og metode, og som tilrettelegger for at man kan behovstilpasse renholdet til den store variasjonen av bygg som kommunen eier, og bruken av disse. Under f\u00f8lger en kort gjennomgang av arbeidsgruppens utredninger og forslag. Det vises til vedlagte rapport i sin helhet for ytterligere utdypning. Ny organisering Arbeidsgruppen redegj\u00f8r for en mulig ny organisering av kommunens renholdstjeneste illustrert i f\u00f8lgende figur: Denne m\u00e5ten \u00e5 organisere renholdstjenesten p\u00e5 ligner den organiseringen man finner i flere sammenlignbare kommuner. I modellen foresl\u00e5s det 10 soneledere med ansvar for rundt 38 2 renholdere i hver sone. I tillegg foresl\u00e5s det \u00e5 videref\u00f8re og \u00f8ke antallet renholdere i gruppen for vikartjenester og tempor\u00e6rt renhold som allerede finnes i renholdsavdelingen i EBE. I rapporten diskuteres det om det foresl\u00e5tte antallet renholdere per sone kan v\u00e6re noe h\u00f8yt med tanke p\u00e5 soneleders mulighet til \u00e5 f\u00f8lge opp den enkelte ansatte. Det argumenteres imidlertid for at dette kan l\u00f8ses gjennom at renholdsavdelingen organiseres med lederst\u00f8tte: \u00abI tillegg til egen ressurs for lederst\u00f8tte i renholdsavdelingen foresl\u00e5s det to teamledere og 10-12 ledende renholdere i hver enkelt sone (se modell for foresl\u00e5tt lederstruktur). Nevnte ressurser vil bist\u00e5 soneleder med ledelse av gruppen.\u00bb Foresl\u00e5tt lederstruktur i mulig ny organisering Arbeidsgruppen redegj\u00f8r for flere fordeler ved \u00e5 organisere renholdstjenesten i \u00e9n renholdsavdeling, og disse kan oppsummeres punktvis: \u2022 Mulighet til \u00e5 l\u00f8fte renholdsfaget. I en sentralisert organisering vil en kunne bygge kompetanse, utdanne, utvikle dyktige og stolte medarbeidere. \u2022 Anerkjennelse av renhold som et eget fag - renholdere f\u00e5r jobbe med renhold. \u2022 Renhold etableres som en del av den helhetlige eiendomsforvaltningen, og som en viktig del av f\u00f8rstelinjevedlikeholdet. \u2022 Forankrer en mer enhetlig overordnet renholdstandard for hele kommunen. \u2022 Frigj\u00f8r tid for rektor, styrere, administrativt personale, m.fl. ute i organisasjonen. \u2022 Bedre faglig oppf\u00f8lging av ledere med betydelig renholdskompetanse. \u2022 \u00d8konomisk besparelse, herunder gjennom f\u00e6rre \u00e5rsverk og redusert behov for ekstern vikarbruk. \u2022 Bedre ressursutnyttelse av b\u00e5de personell og utstyr. \u2022 Synergier til andre kommunale enheter. \u2022 Mulig positiv effekt p\u00e5 sykefrav\u00e6r. Arbeidsgruppen belyser ogs\u00e5 noen potensielle utfordringer ved en st\u00f8rre omorganisering. Noen av disse er knyttet til prosess og noen er mer knyttet til resultat. Disse kan oppsummeres punktvis p\u00e5 f\u00f8lgende m\u00e5te: \u2022 Renholdere kan miste tilh\u00f8righeten til den enkelte arbeidsplass og kollegaene sine der. \u2022 Omorganisering og endring er krevende for den enkelte arbeidstaker som det er viktig \u00e5 hensynta. \u2022 Ressurskrevende omorganisering da det er mange ber\u00f8rte. \u2022 Bekymring knyttet til foresl\u00e5tte st\u00f8rrelser p\u00e5 soner \u2013 for store grupper for en enkelt leder? \u2022 Noen steder utf\u00f8rer renholder ogs\u00e5 andre oppgaver og er en allsidig ressurs. Hvordan l\u00f8ser man dette i ny organisering? \u2022 Reduseres fleksibiliteten p\u00e5 det enkelte arbeidssted ute i organisasjonen om de ikke f\u00e5r disponere egen renholder? \u2022 Potensiell overtallighet 3 Det vises til vedlagte rapport for ytterligere utdypning og diskusjon av fordeler og utfordringer. Ny norm og frekvens Arbeidsgruppen gjennomg\u00e5r kort dagens normtall, og viser til noen utvalgte eksempler for frekvens. I rapporten gjennomg\u00e5s det at det i kommunen i dag er fastsatt en tiln\u00e6rmet flat norm som i for liten grad tar hensyn til variasjoner i bygningsmassen og moderne metoder og utstyr, og at man i kommunen vasker for ofte p\u00e5 steder hvor man har mulighet til \u00e5 vaske sjeldnere. Videre sammenlignes frekvensen for utvalgte rom i ti st\u00f8rre kommuner, og sammenligningen viser at Bergen ligger i \u00f8verste sjikt n\u00e5r det kommer til hvor ofte man vasker utvalgte rom. Det anbefales at det innarbeides ny norm og frekvens som er bedre tilpasset moderne teknologi og metode, og som i st\u00f8rre grad tar hensyn til variasjoner i rom, byggenes tilstand og utforming, og renholdsbehovet. For eksempel vil man ved \u00e5 g\u00e5 vekk fra praktisering av en flat norm heller kunne gj\u00f8re lokale tilpasninger i ytelseskravet knyttet til byggets alder og andre relevante forhold. I dette ligger det potensial for \u00e5 effektivisere og forbedre renholdet. Arbeidsgruppen skriver: \u00abDagens moderne utstyr gj\u00f8r f.eks. at st\u00f8rre flater kan rengj\u00f8res lettere og mer effektivt, og moderne metoder gj\u00f8r at man kan rengj\u00f8re mer sk\u00e5nsomt og hensiktsmessig. Dette gj\u00f8r at man kan ta sikte p\u00e5 \u00e5 \u00f8ke antall kvadratmeter per time jevnt over for kommunale bygg uten at det gir \u00f8kt belastning for renholderne, og at man gjennom befaring og visuell kontroll kan gj\u00f8re lokale tilpasninger.\u00bb Det foresl\u00e5s at ny norm og frekvens lener seg mot de standarder og metoder som er etablert i NS-Insta 800-systemet1. Dette systemet kan gi gode verkt\u00f8y til \u00e5 fastsette krav til kvalitet, vurdering av kvalitet, samt en behovstilpasning av renholdet, og kan i s\u00e5 m\u00e5te bidra til at man kan etablere og jobbe i henhold til en bedre tilpasset norm og frekvens. En behovstilpasning av renholdet m\u00e5 ogs\u00e5 inneb\u00e6re at man sikrer at kommunens lokaler er \u00abrene nok\u00bb. Arbeidsgruppen kommenterer at dette er \u00abspesielt viktig med tanke p\u00e5 s\u00e5rbare grupper som f.eks. av medisinske \u00e5rsaker har h\u00f8yere sensitivitet for st\u00f8v. Arbeidsgruppen fremhever at det i slike tilfeller kan det v\u00e6re behov for \u00e5 gj\u00f8re ytterligere individuelle og behovspr\u00f8vde tilpasninger\u00bb. \u00d8konomiske vurderinger I rapporten estimeres \u00f8konomiske konsekvenser som et resultat av \u00e5 kombinere omorganisering og endring av norm og frekvens. Gjennom \u00e5 redusere antall ganger man vasker per uke i utvalgte rom, og \u00f8ke antall kvadratmeter som vaskes per time, vil det frigj\u00f8res tid til \u00e5 renholde flere og st\u00f8rre areal. Dette medf\u00f8rer et redusert behov for \u00e5rsverk til \u00e5 utf\u00f8re renholdet sammenlignet med n\u00e5-situasjonen. Det p\u00e5pekes at de \u00f8konomiske vurderingene er grove anslag som baserer seg p\u00e5 et usikkert tallgrunnlag. Arbeidsgruppen har lagt til grunn et utvalg potensielle innsparinger og kostnader, men det er ogs\u00e5 effekter som ikke er inkludert i beregningene. Tallene b\u00f8r derfor brukes med varsomhet, og kan kun fungere som estimat. Prediksjoner av \u00f8konomiske konsekvenser og organisatorisk endring vil alltid b\u00e6re med seg usikkerhet. Dette er 1NS-Insta 800 er et system for \u00e5 fastsette og bed\u00f8mme rengj\u00f8ringskvalitet, og er utviklet av nordiske standardiseringsorganer i samarbeid med representanter for rengj\u00f8ringsselskaper, konsulenter, offentlige og private eiendomsbesittere, arbeidsgiverorganisasjoner, forskningsinstitutter og fagforeninger i Danmark, Finland, Island, Norge og Sverige (jfr. Standard Norge \u2013 sitert 25.11.2025). 4 forbehold som m\u00e5 legges til grunn. Arbeidsgruppen estimerer et potensielt redusert behov i st\u00f8rrelsesorden ca. 70 \u00e5rsverk. Medregnet estimerte \u00f8kte kostnader ved omorganisering, innf\u00f8ring av nye m\u00e5ter \u00e5 jobbe p\u00e5 og anskaffelse av nytt utstyr, lisenser m.m., lander arbeidsgruppen p\u00e5 et estimert innsparingspotensial p\u00e5 rett i overkant av kr 50 mill. kroner i \u00e5ret. Forel\u00f8pig estimert innsparingseffekt ved endring og fullstendig m\u00e5loppn\u00e5else: Tall i mill.kr Besparelse \u00d8kt kostnad Innsparing 88 egne \u00e5rsverk renhold 57,2 \u00d8kning av EBEs eksisterende vikarpool: 14 \u00e5rsverk ** 9,1 5 nye soneledere og 1 ny HR/l\u00f8nn-ressurs, teamleder 1,4 \u00e5rsverk 6,8 Anskaffelse av vogner, nettbrett m/stativ, lisenser, oppl\u00e6ring * 5,4 10 flere biler til vikarpool 1,2 Netto kostnad vikarer renhold 6,2 Kj\u00f8p av eksterne vikartjenester 15,2 Estimert fremtidig behov for kj\u00f8p av eksterne vikartjenester ** 5,0 Sum 78,6 27,5 Estimert \u00f8konomisk besparelse 51,1 * Av dette bel\u00f8pet er ca. 3,0 mill. engangsutgifter **Estimert vikarbehov ved 8% frav\u00e6r Det understrekes at innsparingspotensialet f\u00f8rst vil kunne realiseres i sin helhet n\u00e5r man eventuelt oppn\u00e5r full effekt av endringene. En st\u00f8rre omorganisering og omstilling til ny norm og frekvens vil v\u00e6re tidkrevende. Det m\u00e5 med andre ord p\u00e5regnes en gradvis innf\u00f8ring over tid. I rapporten antydes det at det kan v\u00e6re hensiktsmessig at en omorganisering starter med innfasing av renholdet i skolene. Arbeidsgruppen mener videre at en eventuell overtallighet i all hovedsak b\u00f8r l\u00f8ses gjennom naturlig avgang og gjennom en kommunal vikarpool for renholdere som skal bidra til \u00e5 dekke mye av kommunens vikarbehov. I en fremtidig modell m\u00e5 det bestemmes hvordan intern kostnadsbelastning av renholdstjenester skal foreg\u00e5. I en organisering der EBE er tenkt \u00e5 overta alt ansvar for renhold, fremhever arbeidsgruppen at det m\u00e5 v\u00e6re tydelig at renholdsansvaret overf\u00f8res fullt ut. Det inneb\u00e6rer at alt utstyr b\u00f8r overf\u00f8res vederlagsfritt til EBE. Alle budsjettmidler, helst reelle kostnader, b\u00f8r ogs\u00e5 overf\u00f8res EBE. \u00d8konomiske konsekvenser: I et grovt anslag estimerer arbeidsgruppen en potensiell \u00f8konomisk besparelse p\u00e5 ca. kr 50 mill. \u00e5rlig gitt at endringene som beskrives i saken realiseres fullt ut (jfr. redegj\u00f8relse av \u00f8konomiske vurderinger over). En innsparing p\u00e5 henholdsvis kr 15 mill. for 2025 og deretter kr 30 mill. \u00e5rlig i \u00e5rene 2026-2028 er allerede innarbeidet i forslag til budsjett 2025 og i handlings- og \u00f8konomiplanen (H\u00d8P) 2025-2028, og det er disse summene som legges til grunn i denne sak. Selve gjennomf\u00f8ringen av de endringer som beskrives i saken vil p\u00e5 kort sikt kunne medf\u00f8re noen merkostnader (kostnader til prosjektleder, utstyr, m.m.). Dette m\u00e5 h\u00e5ndteres i forbindelse med detaljering av budsjett 2025. Eventuelle behov for budsjettjusteringer som m\u00e5tte tilkomme i forbindelse med gjennomf\u00f8ringen, m\u00e5 h\u00e5ndteres i forbindelse med revidert budsjett i 2026. 5 Byr\u00e5det ser fordelene med \u00e5 samle kommunens renholdstjenester i \u00e9n renholdsavdeling. Arbeidsgruppen argumenterer for flere positive sider ved dette, og \u00f8nsket om \u00e5 enhetlig l\u00f8fte det kommunale renholdet \u2013 og den enkelte renholder \u2013 veier tungt. Renholdere skal f\u00e5 jobbe med renhold med effektivt utstyr og gode metoder, og byr\u00e5det \u00f8nsker \u00e5 fremheve renholdsfagets anseelse. En renholdsnorm som er bedre tilpasset moderne utstyr og metode kan bidra til \u00e5 gj\u00f8re renholdet i Bergen kommune enda bedre og mer effektivt. Bedre utnyttelse av hjelpemidler vil gj\u00f8re at st\u00f8rre areal kan vaskes p\u00e5 kortere tid, og en tilpasning av renholdet til behov vil bidra til at man vasker der det er n\u00f8dvendig. Byr\u00e5det har tillitt til at det renholdsfaglige milj\u00f8et i EBE har den n\u00f8dvendige kompetansen n\u00e5r det kommer til \u00e5 utvikle standarder for b\u00e5de renholdet og den renholdsfaglige utf\u00f8relsen. Byr\u00e5det ser det ogs\u00e5 som en fordel \u00e5 kunne dra nytte av potensielle synergier man kan oppn\u00e5 ved \u00e5 organisere renholdet i fagmilj\u00f8et som samler det helhetlige vedlikeholdet av kommunens bygg. I arbeidsgruppens \u00f8konomiske vurderinger er det beregnet et innsparingspotensial med de l\u00f8sninger som foresl\u00e5s. Som kjent st\u00e5r Bergen kommune, i likhet med kommunesektoren for \u00f8vrig, i store \u00f8konomiske utfordringer, utfordringer som m\u00e5 forventes \u00e5 vedvare de n\u00e6rmeste \u00e5rene. I denne situasjonen er det viktig \u00e5 bruke ressursene vi har riktig; kommunen vil m\u00e5tte prioritere innsats og ressursbruk i enda st\u00f8rre grad enn vi har v\u00e6rt vant til i \u00e5rene vi har bak oss. Dette er i seg selv et argument for \u00e5 g\u00e5 videre med forslagene arbeidsgruppen har presentert. Estimatene som fremkommer i rapporten er imidlertid grove anslag, og b\u00f8r ogs\u00e5 leses som det. Selv om beregningene kan sies \u00e5 peke i samme retning som de vurderinger byr\u00e5det har lagt til grunn i sitt forslag til neste \u00e5rs budsjett og i H\u00d8P 2025-2028, vil gjennomf\u00f8ring av tiltakene som foresl\u00e5s i saken ta tid, og det fulle innsparingspotensialet er derfor usikkert og vil f\u00f8rst kunne realiseres p\u00e5 sikt. Selv om byr\u00e5det deler ambisjonene og de \u00f8konomiske m\u00e5lsettingene i rapporten, mener byr\u00e5det at det er riktig p\u00e5 n\u00e5v\u00e6rende tidspunkt \u00e5 g\u00e5 videre med de estimerte innsparinger p\u00e5 henholdsvis kr 15 mill. og kr 30 mill. som allerede er foresl\u00e5tt i budsjett 2025 og H\u00d8P 2025-2028. Det er derimot byr\u00e5dets klare hensikt at dette ikke skal p\u00e5virke fremdriften og m\u00e5lsettingene for prosjektet. Byr\u00e5det \u00f8nsker ogs\u00e5 at man ved \u00e5 samle renholdstjenestene i \u00e9n avdeling i all hovedsak skal g\u00e5 vekk fra en kostnadsbelastning som inneb\u00e6rer intern fakturering for det ordin\u00e6re renholdet. Det m\u00e5 imidlertid videre vurderes om dette ogs\u00e5 vil v\u00e6re den beste l\u00f8sningen for det tempor\u00e6re renholdet som i dag utf\u00f8res av Renholdsavdelingen i EBE. Arbeidsgruppen har i sin rapport identifisert flere viktige utfordringer som b\u00f8r hensyntas i en videre prosess. Byr\u00e5det merker seg ogs\u00e5 innspillet fra Hovedverneombudet (vedlagt). Byr\u00e5det understreker at de ansatte som ber\u00f8res av endringen m\u00e5 ivaretas p\u00e5 en god m\u00e5te, og man m\u00e5 anerkjenne at det kan oppleves krevende \u00e5 endre arbeidssted, arbeidsmilj\u00f8, og til dels m\u00e5ten man jobber \u2013 og potensielt miste tilh\u00f8righeten til det arbeidsstedet man har i dag. Derfor er byr\u00e5det opptatt av at en videre prosess m\u00e5 ta hensyn til de problemstillinger som skisseres i arbeidsgruppens rapport, og at man f\u00e5r til en god prosess i tr\u00e5d med Hovedavtalens bestemmelser om medvirkning, herunder deltakelse fra de ansattes representanter i prosjektet. Den skisserte omorganiseringen vil v\u00e6re en tidkrevende prosess. Man vil i l\u00f8pet av prosessen f\u00e5 mer kunnskap om hvordan og i hvilken grad dagens renholdere vil absorberes i ny organisering, og hvordan turnover og naturlig avgang vil p\u00e5virke antallet renholdere som vil v\u00e6re tilgjengelig. Byr\u00e5det vil understreke at ved en potensiell situasjon med overtallighet, 6 vil dette h\u00e5ndteres i tr\u00e5d med de krav og retningslinjer som gjelder i kommunen \u2013 for eksempel kommunens regelverk for omstilling. Begrunnelse for framleggelse til bystyret: Det er byr\u00e5dets vurdering at de tiltak som foresl\u00e5s i denne saken ligger til byr\u00e5dets generelle myndighet, jfr. byr\u00e5dets fullmakter vedtatt i sak 462/24 den 27.11.2024: \u00ab2.1. Byr\u00e5dets driftsansvar Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet.\u00bb Byr\u00e5det ser at saken ogs\u00e5 kan ha noen prinsipielle sider som gj\u00f8r at kommunen er tjent med at den behandles av bystyret. Jfr. Reglement for bystyret og utvalgene 2023 \u2013 2027, vedtatt 04.09.2024 i sak 287/24: \u00ab5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse.\u00bb Byr\u00e5det innstiller til bystyret \u00e5 fatte f\u00f8lgende vedtak: 1. De kommunale renholdstjenestene samles i \u00e9n enhet i tr\u00e5d med forslaget det redegj\u00f8res for i denne saken. 2. Omorganiseringen skal gjennomf\u00f8res i tr\u00e5d med kommunens forpliktelser etter lov- og avtaleverk. 3. I forbindelse med omorganiseringen skal man avvikle internfakturering som en del av kostnadsbelastning for det ordin\u00e6re renholdet. 4. Bystyret ber byr\u00e5det innf\u00f8re, videreutvikle og tilpasse ny norm og frekvens for kommunens renhold i tr\u00e5d med innretningen som er beskrevet i denne saken. 5. Bystyret tar den vedlagte rapporten fra arbeidsgruppen til orientering. Dato: 18. desember 2024 Christine B. Meyer Jacob M\u00e6hle Byr\u00e5dsleder Finansbyr\u00e5d Dokumentet er godkjent elektronisk. Vedlegg: Fremtidig organisering av renholdstjenester og revisjon av renholdsnorm i Bergen kommune - arbeidsgruppens rapport korrigert versjon Mandat for arbeidsgruppe - fremtidig organisering av renholdstjenester og revisjon av renholdsnorm i Bergen kommune Kommentar til rapport - epost fra Hovedverneombud 20.11.2024 Referat - Ekstraordin\u00e6rt dr\u00f8ftingsm\u00f8te konsern 20. desember 2024 om fremtidig organisering av renholdstjenester og revisjon av renholdsnorm i Bergen kommune 7 8 "
}