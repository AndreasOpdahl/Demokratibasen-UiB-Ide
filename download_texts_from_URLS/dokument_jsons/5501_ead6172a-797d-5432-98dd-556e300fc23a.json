{
  "dokument_id": "ead6172a-797d-5432-98dd-556e300fc23a",
  "doc_type": "case_attachment",
  "kommune": 5501,
  "tittel": "Klage byggetillatelse Arctic Center",
  "url": "https://innsyn.tromso.kommune.no/application/getMoteDokument?dokid=2001866420",
  "tekst": "Kval\u00f8y reinbeitedistrikt - Per Lars Kitti, leder Kval\u00f8ysletta, 11.03.24 Klage p\u00e5 tillatelse til etablering av ski- og turistanlegg H\u00e5k\u00f8ybotn \u2013 Arctic Center Troms\u00f8 kommune har i brev datert 23.02.24 gitt Arctic Center tillatelse til etablering av ski- og turistanlegg i H\u00e5k\u00f8ybotn. Planene er omfattende. Et beiteland med store, sammenhengende, uber\u00f8rte beitearealer, gode og varierte beiter, brunstomr\u00e5de og kalvingsland blir forandret til et alpinomr\u00e5de og en turistdestinasjon for et stort antall bes\u00f8kende. All erfaring tilsier at trekk- og flytteveiene i dette helt sentrale beiteomr\u00e5det p\u00e5 Kval\u00f8ya kommer til \u00e5 bli stengt, noe som vil f\u00e5 sv\u00e6rt store negative konsekvenser for driften p\u00e5 hele \u00f8ya (jf. min uttalelse til plan 1879 for Arctic Center datert 26.07.19). Hensynet til reindrifta er ikke avklart i planene som ligger til grunn for byggetillatelsen. Det er lovbeskyttede trekk- og flytteveier gjennom planomr\u00e5dene. Disse er ikke utredet og hensynet til dem er ikke avklart i planene. Det er vedtatt tras\u00e9er for skiheiser og -l\u00f8yper i direkte konflikt med trekk- og flytteveiene. Derfor kan ikke Troms\u00f8 kommune gi byggetillatelse. En forvaltningsplan for reindrift (pkt. 4a v i byggetillatelsen) bygger p\u00e5 en forutsetning om at det vil v\u00e6re grunnlag for reindrift etter utbygging. Mye tyder p\u00e5 at det ikke vil v\u00e6re tilfelle. Det st\u00e5r i plandokumentene at reinen ikke vil kunne passere n\u00e5r skianlegget er i bruk. Trekk- og flytteveiene g\u00e5r gjennom omr\u00e5der av planene med st\u00f8rst intensitet i bruken. Skiheisene skal kunne betjene opp til 3000 brukere pr. time. I tillegg til skiform\u00e5l skal anlegget brukes til hel\u00e5rsturisme, med hotell og andre anlegg som ikke er ferdig planlagt i omr\u00e5det rundt bunnstasjonen. Det totale omfanget av denne andre bruken er ikke kjent. Men anlegget er dimensjonert til \u00e5 ta imot et stort antall gjester. Det skal etableres 830 parkeringsplasser for bil og et uvisst antall oppstillingsplasser for bobil, og det skal tilrettelegges for buss. Troms\u00f8 kommune m\u00e5 legge til grunn at trekk- og flytteveiene kommer til \u00e5 bli varig stengt, som f\u00f8lge av den samlede planlagte aktiviteten og de visuelle forstyrrelsene i form av blant annet flombelysning. Det vil ogs\u00e5 bli et varig tap av beiter, ikke bare lokalt, men i et langt st\u00f8rre omr\u00e5de, fordi trekkveiene blir stengt i det som representerer et knutepunkt for reintrekket p\u00e5 Kval\u00f8ya (jf. min uttalelse datert 26.07.19). Heller ikke tap av beiter som f\u00f8lge av utbygging, stengte trekkveier og unnvikelsesatferd som f\u00f8lge av forstyrrelser, er utredet i forbindelse med ski- og turistanlegget. Det er heller ikke redegjort for hvordan reindrifta og hensynet til reinen skal kunne ivaretas i anleggsfasen. 1 Det ble gjort en konsekvensutredning i forbindelse med planene for alpinlandsbyen (plan 1879). Det ble konkludert med store negative konsekvenser for reindrifta. Det er jeg enig i. Men som jeg p\u00e5pekte i min uttalelse til planforslaget (26.07.19), er konsekvens-utredningen mangelfull og p\u00e5 sine punkter direkte feilaktig i beskrivelsen av beiter, trekk og driftsforhold i omr\u00e5det. Ogs\u00e5 den siste planen for alpinanlegget (plan 1875) inneholder vesentlige feil og mangler i framstillingen av reindrifta. Konsekvensutredningen ble skrevet uten at det ble innhentet opplysninger fra meg. Jeg har rein p\u00e5 beite i omr\u00e5det hele \u00e5ret slik jeg har hatt hele min levetid. Jeg er den eneste reindriftsut\u00f8veren i distriktet som kjenner det aktuelle beiteomr\u00e5det gjennom egen drift, og gjennom kunnskap overf\u00f8rt fra tidligere generasjoner reineiere p\u00e5 Kval\u00f8ya i min familie og slekt. Kittifamilien har drevet med hel\u00e5rsdrift p\u00e5 Kval\u00f8ya siden tvangs-flyttingen i 1923, og fram til 2015 som eneste familie. F\u00f8r tvangsflyttingen var mine besteforeldre flyttsamer med sommersiidaer p\u00e5 Kval\u00f8ya og \u00f8yene omkring. Jeg overtok driften etter min bestemor Margrethe Lango Kitti. Hun vokste opp p\u00e5 sommerboplassen p\u00e5 Finnheia og ligger begravet p\u00e5 kirkeg\u00e5rden i H\u00e5k\u00f8ybotn. Beitelandet byr p\u00e5 de fleste beitetyper: myrer, lavbeite, gressbeite, h\u00f8ysommerbeite, fj\u00e6re. Allsidigheten i beite gj\u00f8r at reinen bruker omr\u00e5det mye, og over lengre tidsrom. Dette skyldes ogs\u00e5 at omr\u00e5det ligger sentralt og er et knutepunkt for trekk- og flytteveiene p\u00e5 Kval\u00f8ya. Reinen trekker dit fra Nord-Kval\u00f8ya over Kaldfjordeidet. Den slipper seg over eidet i mindre grupper av gangen. Reinen oppholder seg p\u00e5 Tisnes og rundt Gr\u00f8nlibruna om h\u00f8sten, vinteren og v\u00e5ren, til ut i mai. I denne perioden (fra sein h\u00f8st) har jeg brukt \u00e5 tilleggsf\u00f3re daglig. I mai begynner reinen \u00e5 spre seg og trekke b\u00e5de nordover og s\u00f8rover Kval\u00f8ya. Reinen som blir igjen i omr\u00e5det, trekker fra juni oppover mot Finnheia p\u00e5 beite, og etter det innover fjelldalene og til fjells. Reinen beiter p\u00e5 Finnheia p\u00e5 seinsommeren og h\u00f8sten. Det siste ti\u00e5ret har reinen \u00f8kt sin bruk av omr\u00e5det. Dette skyldes klimaendringer samt at den ikke f\u00e5r beitero i sommeromr\u00e5dene p\u00e5 Nord-Kval\u00f8ya, p\u00e5 grunn av stor utfart av folk til fjells (s\u00e6rlig Kj\u00f8len og dalgangene rundt er utsatt). Reinen har begynt \u00e5 kalve i omr\u00e5det, i Straumsbukta og Ramfl\u00f8ydalen, og s\u00f8ker seg ogs\u00e5 dit til brunsten, til Finnheia. Jeg opplever at h\u00f8sttrekket til omr\u00e5det starter tidligere enn f\u00f8r. Reinen trekker n\u00e5 til omr\u00e5det allerede f\u00f8rste uka av august. I plandokumentene st\u00e5r det at trekk- og flytteveiene i omr\u00e5det er i bruk i bestemte perioder, i november til januar og i m\u00e5nedssskiftet mars/april. I slike \u00abperioder med driving og trekk av rein\u00bb (plan 1875) tenker man seg at man kan stenge skianlegget. Man snakker om flytting og driving av rein i samlet flokk. Reinen p\u00e5 Kval\u00f8ya har beitet spredt og i mindre grupper i de hundre \u00e5rene det har v\u00e6rt drevet hel\u00e5rsdrift her. Dette er en naturlig tilpasning til beitelandet og hel\u00e5rsdriften og har gitt store og sunne dyr. Reinen kjenner beitene sine og trekker 2 selv mellom dem. Dyrene trekker att og fram mellom beitene og beiteomr\u00e5dene avhengig av v\u00e6r og f\u00f8re og til forskjellige tider, alt ettersom hvor det er tilgang p\u00e5 beite. Flytting i samlet flokk skjer i forbindelse med samling i gjerde. Det foreg\u00e5r ingen flytting med simleflokken til Finnheiaomr\u00e5det f\u00f8r kalving. Simlene som har kalvingsland der, trekker dit selv. Dette er det beste for dyrevelferden, s\u00e6rlig med tanke p\u00e5 at vintrene blir mer og mer krevende for reinen \u00e5 komme seg gjennom. Rein som trekker og beiter mest mulig fritt, opprettholder dessuten kunnskapen om beitene og omr\u00e5dene og vil l\u00e6re dette videre til kalvene. Det er alts\u00e5 ikke slik at reinen oppholder seg i samlet flokk i det aktuelle beiteomr\u00e5det, en flokk som kan drives tvers gjennom skianlegget og det trafikkerte hotell- og turistomr\u00e5det noen f\u00e5 ganger i l\u00f8pet av driftssesongen. At man tenker seg at noe slikt skulle v\u00e6re mulig, vitner om total mangel p\u00e5 forst\u00e5else for reinens reaksjoner p\u00e5 forstyrrelser i beiteomr\u00e5dene. At trekk- og flytteveiene i omr\u00e5det blir stengt, vil blant annet inneb\u00e6re dette: - Reinen vil bli tvunget ned til fylkesveien og trekke langs veien. Dette er allerede tilfelle p\u00e5 store deler av Kval\u00f8ya fordi trekk- og flytteveier gror igjen og bygges ned. Rein p\u00e5 veien risikerer p\u00e5kj\u00f8rsler og kan skape farlige situasjoner for trafikkanter. - Reinen vil bli hindret i \u00e5rstidstrekket mellom nord og s\u00f8r og i trekket mellom kyst, fjell og dalganger. Reinen vil bli hindret i \u00e5 bruke beiter i et langt st\u00f8rre omr\u00e5de enn planomr\u00e5dene. - P\u00e5 grunn av det samlede beitetapet vil reinen bli enda mer avhengig av tilleggsf\u00f3r, noe som vil f\u00f8re til d\u00e5rligere dyrehelse og kj\u00f8ttkvalitet og \u00f8kte driftskostnader. - Reinflokken vil miste kunnskap om beitene og beitelandet till\u00e6rt gjennom 100 \u00e5r med hel\u00e5rsdrift p\u00e5 Kval\u00f8ya. Kittifamiliens reinflokk har gjennom 100 \u00e5r blitt preget til \u00e5 bruke beitene p\u00e5 hele Kval\u00f8ya gjennom \u00e5rssyklusen. I begynnelsen flyttet vi med flokken mellom Nord- og S\u00f8r-Kval\u00f8ya. Etter hvert ble reinen vant og trakk selv mellom beitene sine. Reinen m\u00e5 f\u00e5 opprettholdt trekket sitt om den skal huske beitene sine. Jeg inngikk i 2003 en erstatningsavtale med Arctic Center i forbindelse med de dav\u00e6rende planene for alpinanlegget, som leder for Kval\u00f8y reinbeitedistrikt. Avtalen var ment \u00e5 skulle dekke ulemper som f\u00f8lge av utbyggingen og fremtidig drift. Forutsetningen for avtalen var at reindrifta i omr\u00e5det og p\u00e5 Kval\u00f8ya skulle best\u00e5. I brev til Arctic Center 26.07.19 p\u00e5pekte jeg at forutsetningene for avtalen var brutt og at jeg ikke lenger s\u00e5 meg bundet av avtalen. Planene er vesentlig endret. I tillegg til alpinanlegget legges det n\u00e5 til rette for en hel\u00e5rig reiselivsdestinasjon og et stort antall bes\u00f8kende i beiteomr\u00e5dene hele \u00e5ret. Det legges ogs\u00e5 opp til mer utbygging og intensivert bruk. Klimasituasjonen er vesentlig endret og forholdene for reinen betydelig forverret p\u00e5 disse 20 \u00e5rene. 3 Kval\u00f8yreinen st\u00e5r i dag ved en t\u00e5legrense. Jeg har drevet med tilleggsf\u00f3ring om vintrene siden 1980-tallet, som en av de aller f\u00f8rste. Jeg har aldri opplevd s\u00e5 d\u00e5rlige vintre som de siste \u00e5rene. Beitene er l\u00e5st store deler av vinteren. Reinen har \u00f8kt bruken av lavlandet, som er b\u00e5de bebygd og trafikkert p\u00e5 Nord-Kval\u00f8ya. Utfarten av turg\u00e5ere og turister i beiteomr\u00e5dene har \u00f8kt voldsomt. Det viser seg at Reiulf Aleksandersen i m\u00f8ter med Arctic Center har tegnet nye trekk- og flytteveier for omr\u00e5det. Aksandersen kjenner ikke omr\u00e5det i reindriftssammenheng. Han verken har, eller har hatt, rein p\u00e5 beite i omr\u00e5det. Risten og Reiulf Aleksandersens bruk begrenser seg til omr\u00e5dene rundt vindparken, der de holder reinen i samlet flokk. Det har heller ikke v\u00e6rt noen kunnskapsoverf\u00f8ring om beiter og trekk fra meg til Risten og Reiulf Aleksandersen, verken n\u00e5r det gjelder beitene i det aktuelle omr\u00e5det eller andre beiteomr\u00e5der p\u00e5 Kval\u00f8ya. De har aldri s\u00f8kt denne kunnskapen, like lite som de s\u00f8kte samtykke om \u00e5 f\u00e5 etablere seg med rein p\u00e5 Kval\u00f8ya. Det har ikke v\u00e6rt andre reindriftsut\u00f8vere de kunne f\u00e5 denne kunnskapen fra enn meg. Reiulf Aleksandersen har ikke representert reinbeitedistriktet, men kun egne interesser p\u00e5 disse m\u00f8tene. Risten og Reiulf Aleksandersen har for \u00f8vrig ikke egne partsrettigheter i saken. Jeg er den eneste i distriktet som har nedarvede siidarettigheter og opparbeidet hevd til reinbeitene, og det p\u00e5 hele Kval\u00f8ya. Jeg har ikke p\u00e5 noe tidspunkt overf\u00f8rt rettigheter til S\u00f8r-Kval\u00f8ya til Risten og Reiulf Aleksandersen. De kan verken med hjemmel i lov eller reindriftssamisk sedvane p\u00e5berope seg noen egne eller s\u00e6rskilte rettigheter til S\u00f8r-Kval\u00f8ya og kan alts\u00e5 ikke overta for meg som avtalepart. Dersom Troms\u00f8 kommune ikke tar denne klagen til f\u00f8lge, ber jeg om at den oversendes Statsforvalteren i Nordland for avgj\u00f8relse. Dette p\u00e5 grunn av n\u00e6re relasjoner mellom ansatte hos Statsforvalteren i Troms og Risten og Reiulf Aleksandersen, noe som har preget tidligere saksbehandling. Med hilsen Per Lars Kitti leder Kval\u00f8y reinbeitedistrikt 4 "
}