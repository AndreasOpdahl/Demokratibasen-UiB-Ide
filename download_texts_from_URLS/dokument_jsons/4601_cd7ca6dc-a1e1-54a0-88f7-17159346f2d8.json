{
  "dokument_id": "cd7ca6dc-a1e1-54a0-88f7-17159346f2d8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 2 fra Christian Haugen om prim\u00e6rhelsetjenestens arbeid med avdekking og forebygging av vold i n\u00e6re relasjoner -  Utvalg for helse \n og sosial 2024",
  "url": "https://bergen.kommune.no/politikere-utvalg/api/fil/bk360/9756832/Svar-pa-skriftlig-sporsmal-nr-2-fra-Christian-Haugen-om-primaerhelsetjenestens-arbeid-med-avdekking-og-forebygging-av-vold-i-naere-relasjoner-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/07084-3 Saksbehandler: Helga Katrine Sagen Fra Dato: 24. januar 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 2 fra Christian Haugen om prim\u00e6rhelsetjenestens arbeid med avdekking og forebygging av vold i n\u00e6re relasjoner - Utvalg for helse og sosial 2024 Statistikk fra VG viser at siden \u00e5r 2000 er 186 kvinner og 23 menn drept i saker hvor partneren er siktet eller d\u00f8mt. Bare siden nytt\u00e5r har det v\u00e6rt syv drap p\u00e5 ni dager, hvorav to er klassifisert som partnerdrap. Partnerdrap st\u00e5r for en fjerdedel av alle drap i Norge, og i syv av ti tilfeller var det registrert partnervold f\u00f8r drapet. Vold mot kvinner er et samfunnsproblem som vi m\u00e5 gj\u00f8re mer for \u00e5 forhindre. Vi m\u00e5 gj\u00f8re mer sammen. Sp\u00f8rsm\u00e5l til byr\u00e5den: Hvordan jobber man i prim\u00e6rhelsetjenesten i Bergen kommune blant annet p\u00e5 legevakt og i fastlegeordningen for \u00e5 avdekke og forebygge vold i n\u00e6re relasjoner? Svar fra byr\u00e5den: Kommunen er etter helse- og omsorgstjenesteloven pliktig til \u00e5 forebygge, avdekke og avverge vold og seksuelle overgrep (\u00a7 3-3 a). Kunnskap og kompetanse om vold i n\u00e6re relasjoner i prim\u00e6rhelsetjenesten, er en viktig forutsetning for \u00e5 kunne iverksette virkningsfulle forebyggende tiltak og avdekke vold i n\u00e6re relasjoner. Bergen kommune har ulike tilpassede kompetansehevende tilbud om vold og overgrep til ansatte i tjenestene. Ansatte i Bergen kommune kan ogs\u00e5 s\u00f8ke r\u00e5d hos Krisesenteret for Bergen og omegn \u2013 hjelp til voldsutsatte. Krisesenteret har d\u00f8gn\u00e5pen telefon og er spesialister p\u00e5 omr\u00e5det. Bergen kommunen f\u00f8lger gjeldende nasjonalfaglige retningslinjer for \u00e5 forebygge og avdekke vold i n\u00e6re relasjoner. I helsestasjon blir alle gravide i m\u00f8te med jordmor, spurt om erfaringer med vold. Helsesykepleier kartlegger ogs\u00e5 voldserfaringer p\u00e5 hjemmebes\u00f8k etter f\u00f8dsel. Ved skolestartsamtalen p\u00e5 1. trinn m\u00f8ter eleven sammen med foreldre, til konsultasjon hos helsesykepleier og lege. Temaet vold, overgrep og omsorgssvikt blir tatt opp i konsultasjonene. Helsesykepleier og lege har kompetanse p\u00e5 \u00e5 observere barnet og samhandlingen mellom barnet og foreldre. Alle 6. klasser f\u00e5r undervisning om vold. Sentralt i det forebyggende arbeidet, er \u00e5 sikre at barn har kunnskap om hva vold i n\u00e6re relasjoner er. Bergen har utviklet et forebyggende undervisningsopplegg som er kvalitetssikret av Barnehuset og Regionalt ressurssenter om vold, traumatisk stress og selvmordsforebygging (RVTS vest). Helsesykepleiere har f\u00e5tt oppl\u00e6ring i \u00e5 holde undervisningen. Kontaktl\u00e6rer er alltid til stede. P\u00e5 8. trinn f\u00e5r elevene tilbud om en helsesamtale med helsesykepleier. Ungdommene f\u00e5r informasjon om hva vold, overgrep og omsorgssvikt er, ogs\u00e5 seksualisert vold, kj\u00e6restevold og nettbaserte overgrep. De blir ogs\u00e5 spurt om de har opplevd vold eller har ut\u00f8vd vold. Legevaktleger og annet helsepersonell som samarbeider med leger i vakt, er pliktig til \u00e5 gjennomf\u00f8re kurs i volds- og overgrepsh\u00e5ndtering (jf. Forskrift om krav til og organisering av kommunal legevaktordning, ambulansetjeneste, medisinsk n\u00f8dmeldetjeneste mv. \u00a7 7 a (akuttmedisinforskriften)). Alle fastleger med vaktplikt p\u00e5 legevakten m\u00e5 derfor ha gjennomf\u00f8rt kurset. I tillegg til det obligatoriske kurset om volds- og overgrepsh\u00e5ndtering, er \u00abVold i n\u00e6re relasjoner\u00bb ogs\u00e5 ett av temaene i spesialistutdanning i allmennmedisin. Det vil si at fastleger har kompetanse p\u00e5 dette. N\u00e5r en pasient opps\u00f8ker fastlege eller legevakt med skade som kan v\u00e6re resultat av vold, er det en viktig oppgave \u00e5 avdekke dette og fors\u00f8ke \u00e5 forebygge nye voldshendelser. Byens innbyggere kan ta kontakt med Livskrisehjelpen p\u00e5 Bergen legevakt ved behov for hjelp knyttet til vold i n\u00e6re relasjoner. Dersom personer trenger hjelp utenom Livskrisehjelpen sine \u00e5pningstider, kan de kontakte Bergen legevakt \u00e5 f\u00e5 god hjelp der. Bergen legevakt har utarbeidet egne retningslinjer og prosedyrer for \u00e5 h\u00e5ndtere problemstillinger knyttet til vold og overgrep. Ellers minner vi om at Helse Bergens skadepoliklinikk ogs\u00e5 har en rolle i dette. Handlingsplan for vold og overgrep i n\u00e6re relasjoner er under rullering. Planen vil ha s\u00f8kelys p\u00e5 kompetansehevende tiltak og et styrket tverrfaglig samarbeid. Hilsen Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}