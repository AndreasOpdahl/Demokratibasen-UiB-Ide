{
  "dokument_id": "011c85df-1b9e-556b-a923-1bc39df22ddd",
  "doc_type": "case_attachment",
  "kommune": 4601,
  "tittel": "Svar p\u00e5 Representantforslag fra Katrine N\u00f8dtvedt (MDG) og Christine Henriksen \n\u00d8degaard (MDG) om \u00e5 satse p\u00e5 barn og unges psykiske helse",
  "url": "https://bergen.kommune.no/politikere-utvalg/api/fil/bk360/10016722/Svar-pa-Representantforslag-fra-Katrine-Nodtvedt-MDG-og-Christine-Henriksen-Odegaard-MDG-om-a-satse-pa-barn-og-unges-psykiske-helse",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/272358-7 Saksbehandler: Britt Randi Hjartnes Schj\u00f8dt Fra Dato: 19. mars 2024 Byr\u00e5d for barnevern, sosiale tjenester og mangfold Svar p\u00e5 Representantforslag fra Katrine N\u00f8dtvedt (MDG) og Christine Henriksen \u00d8degaard (MDG) om \u00e5 satse p\u00e5 barn og unges psykiske helse Forretningsutvalget har i m\u00f8te 05.12.23 i sak 48/23 fattet f\u00f8lgende vedtak: 1. Representantforslag fra Katrine N\u00f8dtvedt (MDG) og Christine Henriksen \u00d8degaard (MDG) om \u00e5 satse p\u00e5 barn og unges psykiske helse oversendes byr\u00e5det for videre utredning. 2. Byr\u00e5det bes om \u00e5 vurdere forslaget og oversende byr\u00e5dets vurdering i notats form til Bystyrets kontor slik at bystyret kan behandle saken senest i bystyrem\u00f8tet 8. mai 2024. 3. Utvalg for helse og sosial avgir innstilling i saken. Representantene Katrine N\u00f8dtvedt (MDG) og Christine Henriksen \u00d8degaard (MDG) har fremmet f\u00f8lgende representantforslag: Barneombudet konkluderte allerede i 2020 med at \u201cpsykisk helsevern ikke er rigget til \u00e5 hjelpe unge som sliter.\u201d Siden pandemien har b\u00e5de lavterskeltilbud og BUP meldt om sprengt kapasitet, og R\u00e5det for Psykisk Helse har kalt situasjonen for en \u201cpsykisk helsekrise for barn og unge.\u201d Barne- og ungdomspsykiatrien er dimensjonert for \u00e5 gi behandling til 5% av barne- og ungdomsbefolkningen, men andelen som diagnostiseres er h\u00f8yere (FHI). Unders\u00f8kelser av studenters psykiske helse avsl\u00f8rer ogs\u00e5 en urovekkende vekst av psykiske plager. Ventetiden for \u00e5 f\u00e5 hjelp er lang, opp mot 54 dager i spesialisthelsetjenesten, if\u00f8lge Helsedirektoratet, og terskelen for \u00e5 f\u00e5 hjelp er h\u00f8y. Mange som kunne hatt nytte av lavterskeltilbud opplever \u00e5 bli sykere og sykere mens de venter p\u00e5 \u00e5 f\u00e5 slippe til. Kommunen har derfor et stort ansvar i \u00e5 m\u00f8te og ivareta barn og unge som sliter med eller st\u00e5r i fare for \u00e5 utvikle psykiske helseplager. \u00c5 satse p\u00e5 barn og unges psykiske helse er en viktig og riktig investering. Forebyggende tiltak kan spare enkeltpersoner for store lidelser, og samfunnet for store kostnader. P\u00e5 samfunnsniv\u00e5 er det viktig med \u00f8kt kunnskap om psykisk helse og spiseforstyrrelser. Videre handler god forebygging om tilstrekkelig kunnskap i skole- og helsevesen, lett tilgjengelig informasjon om hjelpetilbud og rask tilgang til hjelp n\u00e5r man trenger det. I Bergen har lavterskeltilbud som Ung Arena vist seg \u00e5 v\u00e6re et godt verkt\u00f8y for \u00e5 m\u00f8te barn og unge med ulike utfordringer. Skolehelsetjenesten og helsestasjonene har ogs\u00e5 en viktig rolle, men er presset for ressurser. Skolen i seg selv er ogs\u00e5 en viktig arena for forebygging av sosialt utenforskap og psykisk uhelse som f\u00f8lge av dette. Derfor m\u00e5 skolen tilf\u00f8res flere ressurser for \u00e5 \u00f8ke trivsel, mestring og inkludering for alle barn og unge. For eksempel b\u00f8r skolene styrkes med midler til \u00e5 ansette flere milj\u00f8arbeidere. Utenfor kommunen utgj\u00f8r frivillige organisasjoner viktige tilbud for barn og unge som sliter. Alle gode krefter m\u00e5 tas i bruk og styrkes hvis vi skal unng\u00e5 en videre forverring av krisen vi ser utfolde seg. Representantene har f\u00f8lgende forslag til vedtak: \u2022 Bystyret ber byr\u00e5det etablere Ung Arena-tilbud i alle byomr\u00e5der. \u2022 Bystyret ber byr\u00e5det styrke skolehelsetjenesten og helsestasjonstilbudet. \u2022 Bystyret ber byr\u00e5det tilf\u00f8re skolene flere ressurser til \u00e5 ansette milj\u00f8arbeidere. \u2022 Bystyret ber byr\u00e5det \u00f8ke st\u00f8tten til psykologtilbudet til studenter i regi av Sammen. \u2022 Bystyret ber byr\u00e5det \u00f8ke tilskuddene til frivillige organisasjoner som retter seg mot barn og unge som sliter med eller st\u00e5r i fare for \u00e5 utvikle psykiske plager. Byr\u00e5dets vurdering av representantforslaget: Byr\u00e5det er enig i at det har v\u00e6rt en urovekkende \u00f8kning i psykiske vansker og lidelser blant barn og ungdom. Samtidig ser vi en bekymringsfull utvikling ogs\u00e5 n\u00e5r det gjelder rus og ungdomskriminalitet. Dette er forhold som henger tett sammen og som er synlig og utfordrende p\u00e5 mange ulike arenaer \u2013 b\u00e5de hjemme, i skolen, i fritiden og i n\u00e6rmilj\u00f8et. Derfor m\u00e5 vi se helhetlig ogs\u00e5 p\u00e5 den innsatsen som skal til for \u00e5 styrke barn og unges trivsel, forebygge psykiske og psykososiale vansker og lidelser og gi god og samordnet hjelp fra v\u00e5re tilbud og tjenester. \u00abBarn og unges psykiske helse\u00bb omfatter hele spennet fra det \u00e5 ha det stort sett fint og trives der de er, via det \u00e5 periodevis streve med psykiske og psykososiale plager p\u00e5 ulike livsomr\u00e5der (som tristhet, s\u00f8vnproblem, angst og uro, mobbing osv), til det \u00e5 ha mer alvorlige psykiske lidelser (som autismespekter- og ADHD-lidelser) som ofte bidrar til varige og sammensatte hjelpebehov. Kommunens ansvar for barn og unges psykiske helse er bredt og inkluderer: - helsefremmende og forebyggende innsats og samarbeid p\u00e5 barn og unges mange ulike hverdagsarenaer (barnehage, skole og n\u00e6rmilj\u00f8), sammen med familien - lavterskel psykisk helsehjelp, og samarbeid ved behov - henvisning til spesialisthelsetjeneste og samarbeid - kommunale helse- og omsorgstiltak som st\u00f8ttekontakt og avlastning - koordinering av tjenester I f\u00f8lge FOLKEHELSEOVERSIKTEN (2024), ser vi at: - Forekomst av psykiske plager og lidelser blant ungdommer og unge voksne ser ut til \u00e5 ha \u00f8kt noe over tid. - Andelen elever i ungdomsskolen som rapporterer psykiske plager har \u00f8kt fra 10 til 18 prosent og s\u00f8vnproblemer har \u00f8kt fra 26 til 31 prosent. - Mobbing i 7. klasse har \u00f8kt fra 4,6 prosent til 7,5 prosent Henvisningene av barn og unge fra Bergen til psykisk helsevern for barn og unge (PBU) gikk tydelig opp etter pandemien, og har g\u00e5tt ytterligere opp b\u00e5de i 2022 og 2023. Samtidig ser vi at antall barn som ikke f\u00e5r tilbud om n\u00f8dvendig helsehjelp har g\u00e5tt ned siden 2018. Det betyr at kapasiteten i spesialisthelsetjenesten har \u00f8kt og flere f\u00e5r n\u00f8dvendig helsehjelp fra PBU. Barn og unge som blir avvist m\u00e5 f\u00e5 hjelp og oppf\u00f8lging fra kommunale tjenester og noen ganger statlig barnevern. Det gir st\u00f8rre press p\u00e5 kommunens ulike tilbud. At flere barn diagnostiseres med psykiske lidelser og sammensatte hjelpebehov, legger press b\u00e5de p\u00e5 kommunens, spesialisthelsetjenestens, og det statlige barnevernets kapasitet og tilbud. Det at flere barn og unge utvikler mer alvorlige psykiske lidelser, betyr at ogs\u00e5 flere foreldre har en strevsom omsorgssituasjon. I tjenestene ser vi at det har v\u00e6rt en \u00f8kning p\u00e5 29 prosent siste \u00e5ret i antall barn og foreldre som har s\u00f8kt vedtakspliktige tjenester etter helse- og omsorgstjenesteloven p\u00e5 grunn av barnas hjelpebehov knyttet til psykiske lidelser og mer omfattende hjelpebehov. Dette samsvarer med utviklingen i spesialisthelsetjenesten, der flere barn diagnostiseres med langvarige psykiske lidelser og har mer omfattende hjelpebehov enn f\u00f8r. Denne utviklingen ses ogs\u00e5 i barnehage og skole, der flere har rett og behov for sakkyndig vurdering og spesialpedagogisk hjelp. Innledningsvis vil byr\u00e5det ogs\u00e5 kommentere at alle forslagene som foresl\u00e5s i dette representantforslaget vil kunne ha budsjettkonsekvenser, og b\u00f8r vurderes i forbindelse med den \u00e5rlige behandlings av handlings- og \u00f8konomiplanen. Vedr\u00f8rende forslaget om \u00e5 etablere Ung Arena-tilbud i alle byomr\u00e5der. Psykisk helse lavterskeltilbud for barn og unge og deres familier tilbys gjennom psykologtilbudet i helsestasjon og skolehelsetjeneste, fra Barne- og familiehjelpen i fire byomr\u00e5der, Ung Arena Bergen, og til dels fra Utekontakten. Det er n\u00e5 Ung Arena og/eller Utekontakt i tre av fire byomr\u00e5der. Ny avdeling Ung Arena Bergen \u00e5pnet p\u00e5 ny\u00e5ret 2024 i \u00c5sane i Familiens Hus. Byr\u00e5det er enige med forslagsstiller i at Ung Arena et godt tilbud som b\u00f8r ha god tilgjengelighet. S\u00e6rlig Ung Arena p\u00e5 Nesttun har en beliggenhet ved Bybanen som gj\u00f8r at den er tilgjengelig for en stor andel av m\u00e5lgruppen i Bergen. Byr\u00e5det mener at Ung Arena tilbudet fremover b\u00f8r kunne bruke dagens avsatte ressurser til \u00e5 kunne drive mer arenafleksibelt og p\u00e5 den m\u00e5ten sikre at de fleste av byens ungdommer kan f\u00e5 denne tilgangen. Et annet relevant lavterskeltilbud er \u00abRusforebyggende ungdomsteam\u00bb som ble etablert i Utekontakten i april 2023. Teamet arbeider rusforebyggende, der risikofaktorene ses som frav\u00e6rende foreldreskap, psykiske helseutfordringer, tidlig rusdebut og manglende tilh\u00f8righet/utenforskap. Teamet tilbyr lavterskel, rask og enkel tilgang p\u00e5 samtale, r\u00e5d eller st\u00f8tte til ungdom som har utviklet bekymringsfull rusmiddelbruk, og til den unges nettverk. Som et siste eksempel ble FACT Ung Bergen etablert byomfattende p\u00e5 Utekontakten h\u00f8sten 23, i samarbeid med Helse Bergen og Betanien sykehus. Byr\u00e5det la inn midler til FACT Ung Bergen i budsjettet til 2024, noe det avtroppende byr\u00e5det ikke hadde prioritert til tross for at avtalen var inng\u00e5tt. Tiltaket er for ungdom med behov for langvarig oppf\u00f8lging og sammensatte tjenester. Dette er en m\u00e5lgruppe som ogs\u00e5 kan f\u00f8lges opp gjennom Ung Arena tilbudene. Byr\u00e5det ser n\u00e5 p\u00e5 organiseringen av Ung Arena-tilbud i Bergen og hvordan man kan utnytte eksisterende tilbud p\u00e5 best mulig m\u00e5te. Derfor foreligger det forel\u00f8pig ingen konkrete planer for \u00e5 etablere Ung Arena nye steder, men dette kan bli aktuelt for eksempel gjennom at tilbudet gj\u00f8res arenafleksibelt. Vedr\u00f8rende forslaget om \u00e5 styrke skolehelsetjenesten og helsestasjonstilbudet. I Bergen har det v\u00e6rt en jevn styrkning av helsestasjons- og skolehelsetjeneste gjennom siste 8-10 \u00e5rene, der b\u00e5de \u00e5rsverk av helsesykepleiere, jordm\u00f8dre og til dels psykologer har \u00f8kt. Helsestasjonen og skolehelsestasjonen ble i 2020 samlet under en utvidet Barne- og familietjeneste, som ogs\u00e5 inkluderte Barne- og familiehjelpen og Ung Arena. I 2020 ble ogs\u00e5 Ergo-/fysioterapitjenesten for barn og unge en del av Barne- og familietjenesten. Disse tjenestene, med unntak av skolehelsetjeneste p\u00e5 den enkelte skole, er n\u00e5 samlokalisert i Familiens Hus i tre av fire byomr\u00e5der. Dette gir barn og familier \u00ab\u00e8n d\u00f8r inn\u00bb til en samlet og tverrfaglig lavterskeltjeneste med h\u00f8y kompetanse og gode forutsetninger for et godt samarbeid p\u00e5 tvers av tjenestene. Figuren under viser utvikling i \u00e5rsverk i Barne- og familietjenesten i \u00e5rene 2017 \u2013 2021, hentet fra \u00abStatusrapport 2021 for helse- og barneverntjenester i Etat for barn og familie. I 2017 var det totalt 270 \u00e5rsverk i Barne- og familietjenesten, som da besto av helsesykepleier-, jordmor- og psykolog\u00e5rsverk i helsestasjon- og skolehelsetjenesten. I 2021 og frem til april 2022 ble tjenestene utvidet og utviklet, og \u00e5rsverkene \u00f8kt til 450, fordelt p\u00e5 alle de fire avdelingene og flere faggrupper i de fire byomr\u00e5dene. De tydelige \u00f8kningene fra \u00e5r til \u00e5r handler b\u00e5de om at nye tjenester er opprettet og utvidet og at flere tjenester er flyttet inn i Barne- og familietjenesten. Rundt 24 av \u00e5rsverkene i Barne- og familietjenesten driftes ved utgangen av 2023 av tilskuddsmidler fra Helsedirektoratet. Dette er ulike typer utviklingsarbeid og forskning knyttet til innsats for utsatte gravide, barn, unge og familier. Eksempler er \u00f8kt innsats i skoler som med innf\u00f8ringselever og oppf\u00f8lging av s\u00e5rbare gravide og sm\u00e5barnsfamilier i regi av helsestasjonen. Kommunen s\u00f8ker stadig relevante statlige tilskudd, som brukes aktivt for \u00e5 utvikle tjenestene. Kommunen jobber ogs\u00e5 med \u00e5 styrke skolehelsetjenesten ved \u00e5 vurdere nye tiltak for \u00e5 forbedre eksisterende tilbud, for eksempel digitale l\u00f8sninger og mer samhandling mellom tjenestene. I tillegg er byr\u00e5det opptatt av at tilbudet skal v\u00e6re tilgjengelig og tilpasset de som skal bruke tilbudene. I 2024 vil det legges frem en evaluering av Familienes hus, i tr\u00e5d med merknaden i sak 198/23. Vedr\u00f8rende forslaget om \u00e5 tilf\u00f8re skolene flere ressurser til \u00e5 ansette milj\u00f8arbeidere. Byr\u00e5det ser skolene som en sentral forebyggingsarena og \u00f8nsker et tett og godt samarbeid med alle aktuelle akt\u00f8rer for \u00e5 forebygge ungdomskriminalitet, utenforskap, rus og radikalisering \u2013 og psykisk helse. Byr\u00e5det har derfor satt av midler til \u00e5 ansette milj\u00f8arbeidere. Det \u00e5 ansette milj\u00f8arbeidere i skolen er et viktig tiltak som er foresl\u00e5tt i flere av kommunens planer for barn og unge, og av flere byr\u00e5der og byr\u00e5dsavdelinger. Milj\u00f8arbeidere i skolen er et lavterskeltilbud til elever som har det vanskelig og er del av et systematisk arbeid for \u00e5 gj\u00f8re skolemilj\u00f8et s\u00e5 godt som mulig. Milj\u00f8arbeidere kan bygge relasjoner og f\u00f8lge opp elever som sliter p\u00e5 en annen m\u00e5te enn l\u00e6rere som har det faglige ansvaret for hele klassen. Bystyret vedtok i budsjett for 2024, etter forslag fra det nye byr\u00e5det, en styrking av midler til milj\u00f8arbeidere i skole p\u00e5 totalt \u00e5tte millioner kroner. Skolene har tidligere f\u00e5tt tildelt midler etter \u00e5 ha s\u00f8kt om finansiering til alternativ oppl\u00e6ring. I 2020 ble disse midlene omgjort til faste \u00e5rlige midler \u00f8remerket milj\u00f8arbeid p\u00e5 R\u00e5, Sl\u00e5tthaug, Rothaugen, Gimle, Garnes og \u00c5stveit ungdomsskole. Disse seks ungdomsskolene fikk \u00e5rlig en tildeling p\u00e5 450 000 kr. per skole. Fra 2024 har disse midlene \u00f8kt til 500 000 kr. per skole, \u00f8remerket milj\u00f8arbeidsstillinger p\u00e5 ungdomstrinnet, med tre\u00e5rig helseutdanning eller tilsvarende. I de siste ti \u00e5rene har Ny-Krohnborg, Lynghaug og Sandgotna skoler f\u00e5tt tildelt midler \u00f8remerket til milj\u00f8arbeidere p\u00e5 ungdomstrinnet. Det ble prioritert \u00e5 videref\u00f8re satsingen p\u00e5 milj\u00f8arbeidere p\u00e5 ungdomstrinnet, slik at \u00e5tte nye skoler med ungdomstrinn \u00e5rlig f\u00e5r midler til \u00e5 tilsette milj\u00f8arbeider. I tillegg f\u00e5r ogs\u00e5 tre skoler midler til milj\u00f8arbeidere p\u00e5 barnetrinnet. Skolene dette gjelder er Storetveit, Hop, Ytrebygda, Mj\u00f8lker\u00e5en, Breimyra, Olsvik, Holen, Fridalen, Slettebakken, Flaktveit og Kj\u00f8kkelvik. I tillegg til satsingen p\u00e5 milj\u00f8arbeidere p\u00e5 den enkelte skole, har ogs\u00e5 Bergen Kompetansesenter for l\u00e6ring (BKL) en utadrettet avdeling som bist\u00e5r og f\u00f8lger opp skolene p\u00e5 tema som mobbing, skolefrav\u00e6r, samspill (s\u00e6rlig knyttet til vold og trusler) og klasse- /trinnmilj\u00f8. Vedr\u00f8rende forslaget om \u00e5 \u00f8ke st\u00f8tten til psykologtilbudet til studenter i regi av Sammen. Byr\u00e5det har \u00f8kt st\u00f8tten til Studentsamskipnaden og Studentenes psykiske helsetjeneste (SPH) med kr 700 000 i 2024 \u2013 som et engangstilskudd. Det betyr at Studentsamskipnaden og SPH f\u00e5r et tilskudd p\u00e5 totalt kr 2 000 000 til organisasjonen. Dette gir i f\u00f8lge Sammen dem mulighet til \u00e5 tilby studenter 700 flere psykologtimer i 2024. Studenter som oppholder seg i Bergen har i tillegg tilgang til alle psykiske helsetjenester i kommunen. Dette gjelder ogs\u00e5 Rask Psykisk Helsehjelp (RPH), som er etablert i Bergenhus og \u00c5rstad, og i Arna og \u00c5sane. Kapasiteten vil etter hvert utvides og tilbys til hele Bergen. Nedre aldersgrense er 16 \u00e5r. I tillegg har studenter i hele kommunen ogs\u00e5 tilgang til psykisk oppf\u00f8lgingstjeneste i hele kommunen. Studenter kan ogs\u00e5 f\u00e5 oppf\u00f8lging b\u00e5de ved Utekontakt og Ung Arena og har tilgang til fastleger og legevakt og andre helsetjenester. Vi vet at informasjon om det kommunen har av tjenester og tilbud ikke alltid n\u00e5r studentene, og dette \u00f8nsker kommunen \u00e5 gj\u00f8re noe med. Det gode samarbeidet med studentsamskipnaden og studentpolitikerne fortsetter, for \u00e5 v\u00e6re sikker p\u00e5 at tilbudene er mest mulig treffsikre og virkningsfulle. Konkret har Helsestasjon for ungdom (HfU) utvidet \u00e5pningstidene og gjort de mer tilpasset unges behov, \u00f8kt aldergrenser i alle fire HfU (som en pr\u00f8veordning) og f\u00e5tt flere helsesykepleiere med ekstra kompetanse p\u00e5 seksuell- og reproduktiv helse. HfU er ogs\u00e5 et viktig sted for \u00e5 identifisere psykisk helsebehov og dele informasjon om kommunens psykiske helsetjenester. Vedr\u00f8rende forslaget om \u00e5 \u00f8ke tilskuddene til frivillige organisasjoner som retter seg mot barn og unge som sliter med eller st\u00e5r i fare for \u00e5 utvikle psykiske plager. Byr\u00e5det \u00f8nsker \u00e5 samarbeide tett med frivillige og ideelle organisasjoner som jobber innen psykisk helse-feltet. Bergen kommune saksbehandler ulike statlige tilskuddsordninger som indirekte \u2013 gjennom m\u00e5l om trivsel, deltakelse, utjevning av sosiale forskjeller, og bedre folkehelse \u2013 eller direkte retter seg mot barn og unge som sliter med eller st\u00e5r i fare for \u00e5 utvikle psykiske plager. Kommunen lyser ut de ulike tilskuddene lokalt, fordelt p\u00e5 ulike satsingsomr\u00e5der og byr\u00e5dsavdelinger. S\u00f8knadene blir deretter vurdert og prioritert, med utgangspunkt i kriterier som er utarbeidet. Mange av de som s\u00f8ker tilskudd baserer deler av driften p\u00e5 de kommunale tilskuddene. Forutsigbarhet er derfor viktig for s\u00f8kere, og noe vi m\u00e5 tenke p\u00e5 ved tildeling. Samtidig m\u00e5 vi sikre at ogs\u00e5 nye tiltak og s\u00f8kere for plass, n\u00e5r tilbudene kan v\u00e6re nyttige for befolkningen. Byr\u00e5det er opptatt av tidlig innsats og s\u00e6rlig innsats for barn og unges psykiske helse. Derfor ser byr\u00e5det med s\u00e6rlig oppmerksomhet mot frivillige organisasjoner som retter seg mot barn og unge og psykisk helse. Oppsummering Byr\u00e5det er som forslagstillerne opptatt av \u00e5 satse p\u00e5 barn og unges psykiske helse og er enige i at tjenestene som blir nevnt i representantskapsforslaget er viktige. En av kommunens viktigste oppgaver er \u00e5 styrke og st\u00f8tte barn og unges trivsel og utvikling, og gi god og tidlig hjelp og oppf\u00f8lging til barn og unge som strever med noe gjennom oppveksten. Byr\u00e5det mener at tilbudet til barn og unge som opplever belastninger, engstelse, uro og manglende mestring allerede er godt utviklet i v\u00e5re kommunale tjenester og lavterskeltilbud i byomr\u00e5dene og p\u00e5 skolene. Samtidig jobber byr\u00e5det for \u00e5 styrke oppf\u00f8lgingen av barn som opplever \u00e5 ha det vanskelig i livet. Dette gj\u00f8r vi gjennom \u00e5 f\u00f8lge opp tiltak i nylig vedtatte handlingsplaner, som \u00e5 styrke samarbeidet mellom de kommunale tilbudene og mellom kommune og andrelinjetjenestene, \u00f8ke antallet milj\u00f8arbeidere i skolen og sikre at brukerne har god informasjon om tilgjengelige tilbud og tjenester. M\u00e5let v\u00e5rt er \u00e5 gi rett hjelp, til rett tid \u2013 og \u00e5 hjelpe barn og unge f\u00f8r problemene vokser seg store. Tjenestene f\u00f8lger ogs\u00e5 opp nasjonale faglige f\u00f8ringer, som den helt ferske Veileder i psykisk helsearbeid for barn og unge - Helsedirektoratet. Byr\u00e5det mener at mye av det forebyggende arbeidet skjer innenfor skolen, og her vil en videre styrking av skolehelsetjenesten og lavterskeltilbudene spille en viktig rolle. Samtidig m\u00e5 hele spekteret av psykiske helsetjenester, fra lavterskeltilbud til de som har behov for mer omfattende hjelp, styrkes. Tiltak m\u00e5 settes inn tidlig, slik at vi kan forhindre forverring av tilstander og behov for mer omfattende og kompleks behandling innenfor spesialisthelsetjenesten. Christine B. Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}