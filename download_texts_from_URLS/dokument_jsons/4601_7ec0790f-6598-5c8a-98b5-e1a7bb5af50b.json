{
  "dokument_id": "7ec0790f-6598-5c8a-98b5-e1a7bb5af50b",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Christian Haugen (FrP) om psykisk helse blant LHBT-personer i Bergen - Utvalg for helse og sosial",
  "url": "https://bergen.kommune.no/politikere-utvalg/api/fil/bk360/12114407/Svar-pa-skriftlig-sporsmal-fra-Christian-Haugen-FrP-om-psykisk-helse-blant-LHBT-personer-i-Bergen-Utvalg-for-helse-og-sosial",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2025/118193-4 Bystyrets kontor v/ Elise St\u00f8ver Saksbehandler: Heidi Beate Fagerbakke Aasen Dato: 24. februar 2025 Fra Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l fra Christian Haugen (FrP) om psykisk helse blant LHBT-personer i Bergen - Utvalg for helse og sosial Homofobi og transfobi er skadelig og \u00f8deleggende for at mennesker skal leve frie og gode liv. I f\u00f8lge Bufdir er andelen lesbiske, homofile og bifile med d\u00e5rlig psykisk helse betydelig st\u00f8rre enn blant heterofile. Skeive har gjennomg\u00e5ende lavere livskvalitet enn befolkningssnittet. Skeive og ikke-bin\u00e6re personer sk\u00e5rer d\u00e5rligere p\u00e5 ulike levek\u00e5rsomr\u00e5der og s\u00e6rlig mennesker med interseksjonalitet og transperson er utsatt for psykisk uhelse, diskriminering og hatkriminalitet. Vi som samfunn har en viktig jobb for \u00e5 s\u00f8rge for at alle mennesker kan ha god psykisk helse, god livskvalitet og trygghet. Vi trenger mer likeverdige helse- og omsorgstjenester for grupper av befolkningen som bryter med normer for kj\u00f8nn og seksualitet og vi trenger aktivt \u00e5 jobbe for inkludering og mangfold. https://www.bufdir.no/statistikk-og-analyse/LHBT/helse-livskvalitet/ https://www.ba.no/hver-gang-jeg-gikk-forbi-fincken-opplevde-jeg-en-intens-folelse-av- angst/o/5-8-2860777 Sp\u00f8rsm\u00e5l til byr\u00e5den: 1. Hva er status p\u00e5 de 22 tiltakene i handlingsplanen \"Regnbuebyen Bergen \u2013 Plan for kj\u00f8nns- og seksualitetsmangfold 2023 - 2027\"? 2. Har byr\u00e5det tall p\u00e5 hvor utbredt mobbing/diskriminering er p\u00e5 bakgrunn av homofobi eller transfobi i Bergensskolen? 3. Har byr\u00e5det tall p\u00e5 hvor utbredt mobbing/diskriminering er i Bergen kommune som arbeidsplass? Svar fra byr\u00e5den: 1. Byr\u00e5det er godt i gang med implementeringen av handlingsplanen \u00abRegnbuebyen Bergen \u2013 Plan for kj\u00f8nns- og seksualitetsmangfold 2023 - 2027\u00bb. Tiltakene 13, 14 og 18 er under utvikling, mens de \u00f8vrige er igangsatt. Tiltak 14 er delvis ivaretatt ved at Bergen kommune gir tilskudd til organisasjoner for \u00e5 tilrettelegge for trygge m\u00f8teplasser mellom LHBTI+-personer. Videre er det igangsatt en utredning om et mulig samarbeid med Nok.Bergen og Korus for \u00e5 kartlegge og foresl\u00e5 tiltak med m\u00e5l om et tryggere uteliv for alle, jamf\u00f8r tiltak 18. Byr\u00e5den vil ogs\u00e5 legge frem en statusrapport for denne planen i 2026. 2. Elevunders\u00f8kelsen fra h\u00f8sten 2024 viser at 11,2 prosent av elevene p\u00e5 7. trinn og 12,6 prosent av elevene p\u00e5 10. trinn i Bergen opplevde mobbing. Dette er en nedgang fra 2023, hvor tallene var henholdsvis 11,8 prosent og 14,0 prosent. Unders\u00f8kelsen spesifiserer ikke mobbing og trakassering basert p\u00e5 kj\u00f8nn eller seksualitet. Ungdata-unders\u00f8kelse fra 2023 viser at 9,0 prosent av ungdomsskoleelevene i Bergen hadde opplevd \u00e5 bli kalt nedsettende ord med seksuelt innhold, som hore og homo, seks eller flere ganger i l\u00f8pet av \u00e5ret. Ytterligere 7,0 prosent hadde opplevd dette to til fem ganger, og 9,0 prosent \u00e9n gang. Videre rapporterte 15,0 prosent av jentene og 9,0 prosent av guttene at de hadde blitt bef\u00f8lt p\u00e5 en seksuell m\u00e5te Byr\u00e5det tar disse funnene p\u00e5 alvor. Etat for barn og familie har derfor nylig utviklet en helhetlig og kunnskapsbasert seksualitetsundervisning i grunnskolen, forankret i skolehelsetjenesten. M\u00e5let med undervisningen er \u00e5 fremme god psykisk og fysisk helse, samt forebygge fordommer, seksualisert vold og overgrep. Brukermedvirkning er sikret gjennom forskning og innsiktsarbeid om ungdommers \u00f8nsker for seksualitetsundervisningen. 3. I 2024 rapporterte ansatte i Bergen kommune om 3 764 tilfeller av \u00abtrusler og trakassering\u00bb. Denne kategorien inkluderer blant annet diskriminering/rasisme, mobbing, netthets, seksuell trakassering og u\u00f8nsket seksuell trakassering. Kommunen har ikke spesifikke tall p\u00e5 hvor mange av disse tilfellene som gjaldt personens kj\u00f8nn eller seksualitet. Konsekvenser for tjenestemottakere som mobber, trakasserer eller ut\u00f8ver vold kan inkludere utestengelser, politianmeldelser eller andre sanksjoner. I samarbeid med vernetjenesten benytter de ulike enhetene i kommunen verkt\u00f8y, retningslinjer og prosedyrer utarbeidet av HR-konsern for \u00e5 bekjempe mobbing, vold og trakassering. Kommunen arbeider ogs\u00e5 aktivt for \u00e5 fremme et godt arbeidsmilj\u00f8 som et viktig tiltak for \u00e5 forebygge mobbing og trakassering. Dette arbeidet gj\u00f8res gjennom systematisk HMS-arbeid, verneombudskurs og kartlegging av det psykososiale arbeidsmilj\u00f8et. I det nye lederutviklingsprogrammet gj\u00f8res n\u00e5 ledere i stand til \u00e5 h\u00e5ndtere og gjennomf\u00f8re vanskelige personalsamtaler. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}