{
  "dokument_id": "5b6d5059-d452-5040-b0b8-6826188c9f96",
  "doc_type": "case_attachment",
  "kommune": 4601,
  "tittel": "Statsforvalteren stadfester. Olaf Ryes vei. Sykkelvei og fortau",
  "url": "https://bergen.kommune.no/politikere-utvalg/api/fil/bk360/11588560/Statsforvalteren-stadfester-Olaf-Ryes-vei-Sykkelvei-og-fortau",
  "tekst": " V\u00e5r dato: V\u00e5r ref: 21.10.2024 2024/12953 Deres dato: Deres ref: 06.10.2023 M\u00d8HLENPRIS VELFORENING Saksbehandler, innvalgstelefon Wolffs gate 12 Ida Victoria Ler\u00f8y Jobarteh, 5557 2012 5006 BERGEN Bergen kommune, gbnr. 164/442, Olaf Ryes vei. Klage p\u00e5 dispensasjon fra brosteinskrav for sykkelvei og fortau. Vi viser til Bergen kommunes oversendelse av klagesaken i brev datert 30.08.2024. Vedtak Statsforvalteren stadfester Bergen kommunes vedtak datert 20.09.2023, referanse BYGG-2023/10805-19. Sakens bakgrunn Saken gjelder utformingen av gatedekket for ny sykkelvei og fortau, samt trikkespor, i deler av Olaf Ryes vei \u2013 den delen som er avstengt for biltrafikk. Bergen kommune har gitt dispensasjon fra \u00a7 5.2.3 i gjeldende kommunedelplan, som krever at brostein skal v\u00e6re hovedmaterialet i byrommet. Bymilj\u00f8etaten har f\u00e5tt dispensasjon til \u00e5 anlegge fortau og sykkelvei i svart asfalt og trikkespor i barrikadedekke/naturstein. Bygningsmyndighetene ga f\u00f8rst avslag til dispensasjon i vedtak 02.05.2023. Samme dato ble det gitt rammetillatelse for tiltaket ellers og dispensasjon fra plankrav i KPA \u00a7 3.1. Etter innsendelse av revidert s\u00f8knad, innvilget kommunen dispensasjon i vedtak datert 20.09.2023. S\u00f8knaden ble i hovedsak begrunnet med trafikale hensyn, og rullevennlighet for syklister og andre brukere av mikromobilitet. Det ble lagt vekt p\u00e5 \u00e5 unng\u00e5 materialer/dekke som kunne virke mot sin hensikt, og i stedet f\u00f8re til \u00f8kt bruk av fortausareal som foretrukket sykkeltras\u00e9, med konkurranse mellom g\u00e5ende og andre myke trafikanter. Bygningsmyndighetene sluttet seg til dette, og la \u2013 i lys av Byantikvarens vurdering datert 27.07.2023 \u2013 ogs\u00e5 til grunn at de kulturmilj\u00f8faglige hensynene bak \u00a7 5.2.3 ikke ville bli vesentlig tilsidesatt. Dere klaget p\u00e5 dispensasjonen i brev datert 06.10.2023. Klagen bygger p\u00e5 at et asfaltdekke ikke vil ivareta det historiske uttrykket som bestemmelsen i KDP har som form\u00e5l \u00e5 bevare. Dere hevder at dispensasjonen ikke er godt nok begrunnet. Dere \u00f8nsker at veien skal bli oppgradert med et utrykk som ligner de \u00f8vrige gatetunene p\u00e5 M\u00f8hlenpris, som har brostein som hovedmateriale. Dere hevder at Bymilj\u00f8etaten ikke har E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/8 tilstrekkelig utredet alternativ materialbruk med god rullevennlighet, som for eksempel saget/flammet sm\u00e5gatestein eller steinheller. Videre p\u00e5peker dere at dersom man bruker andre materialer enn asfalt, vil dette skape et markant skille mellom den delen av Olaf Ryes vei som er bilvei og den delen som er forbeholdt myke trafikanter (gatetunet). Dette vil gi \u00f8kt trafikksikkerhet. Utvalg for milj\u00f8- og byutvikling (UMBY) behandlet saken f\u00f8rst i m\u00f8te 21.03.2024, og fattet da vedtak om \u00e5 sende saken tilbake til byr\u00e5det. UMBY ba Byr\u00e5det om \u00e5 gj\u00f8re en ny vurdering av hvorvidt klagen kunne tas delvis til f\u00f8lge, ved \u00e5 innvilge dispensasjon fra brosteinskravet kun til den delen av veibanen som gjelder sykkelveien. Byr\u00e5det behandlet saken p\u00e5 nytt 27.06.2024 og opprettholdt innstillingen om \u00e5 ikke ta klagen til f\u00f8lge. I den utfyllende begrunnelsen ble det for det f\u00f8rste vist til at prosjektet er utformet med et overordnet m\u00e5l om \u00e5 gi et sammenhengende og sikkert sykkelnett, med god tilgjengelighet og sykkelvennlig utforming. Videre er det valgt barrikadedekke (natursteinsbelegg) i trikkesporet for \u00e5 bedre ivareta kulturmilj\u00f8et, estetiske og trafikale hensyn. I m\u00f8te 22.08.2024 fattet UMBY vedtak om \u00e5 opprettholde fagetatens dispensasjonsvedtak datert 20.09.2023 og ikke ta klagen til f\u00f8lge, jf. sak 264/24. Klagen er derfor sendt til Statsforvalteren for endelig avgj\u00f8relse. Kartutsnitt over Olaf Ryes vei. Den aktuelle strekningen er Gatefoto. markert med r\u00f8dt. Studentsenteret er markert med gr\u00f8nt kryss. Regelverk Statsforvalteren er delegert myndighet til \u00e5 avgj\u00f8re klagesaker etter plan- og bygningsloven (pbl.).1 Forvaltningsloven (fvl.) gjelder for Statsforvalterens saksbehandling. Vi kan \u00abpr\u00f8ve alle sider av saken og herunder ta hensyn til nye omstendigheter\u00bb. Vi \u00abskal vurdere de synspunkter som klageren kommer med, og kan ogs\u00e5 ta opp forhold som ikke er ber\u00f8rt\u00bb av klageren. Ved pr\u00f8ving av kommunens frie skj\u00f8nn, skal vi \u00ablegge stor vekt p\u00e5 hensynet til det kommunale selvstyre\u00bb, jf. fvl. \u00a7 34 andre avsnitt. Vi kan stadfeste kommunens vedtak, omgj\u00f8re vedtaket eller oppheve det og sende saken tilbake til kommunen for helt eller delvis ny behandling. 1 Se pbl. \u00a7 1-9 femte avsnitt og rundskriv T-2/09 side 8. Side: 3/8 Plansituasjon Kommuneplanens arealdel (KPA), vedtatt i kommunestyret 19.06.2019, viser veistrekningen som Sentrumsform\u00e5l - Byfortettingssone BY1. Videre ligger den innenfor hensynssone Bevaring kulturmilj\u00f8 - Historisk sentrum. Omr\u00e5det er omfattet av kommunedelplan (KDP) for BERGENHUS. KDP SENTRUM, vedtatt 10.12.2001, og er angitt som Gangarealer med byromsbruk/Fotgjengerstr\u00f8k. Videre er omr\u00e5det klassifisert som Byrom anlagt i industriell tid. Den aktuelle KDP-bestemmelsen er \u00a7 5.2. Bestemmelsen gjelder Byrommenes historiske forankring, og sier f\u00f8lgende: Byrommenes historiefortellende egenskaper som byplanelement og som forbindelse mellom viktige byfunksjoner skal legges til grunn ved opparbeidingen. Viktige historiske detaljer m\u00e5 bevares, rekonstrueres eller nytolkes. [...] 3 Industriell tid Byrom anlagt i industriell tid skal ha brostein som hovedmateriale. Bygulvet skal deles i tre langsg\u00e5ende felt med eventuelt h\u00f8ydesprang mellom. Vilk\u00e5r for dispensasjon Pbl. \u00a7 19-2 f\u00f8rste avsnitt sl\u00e5r fast at \u00abkommunen kan gi varig eller midlertidig dispensasjon fra bestemmelser fastsatt i eller i medhold av\u00bb plan- og bygningsloven. Kommunens adgang til \u00e5 gi dispensasjon er likevel begrenset. Det f\u00f8lger av pbl. \u00a7 19-2 andre avsnitt at dispensasjon ikke kan gis \u00abdersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt\u00bb. Videre skal \u00abfordelene ved \u00e5 gi dispensasjon [...] v\u00e6re klart st\u00f8rre enn ulempene\u00bb, jf. \u00a7 19-2 andre avsnitt. De to vurderingene er selvstendige vilk\u00e5r, som begge m\u00e5 v\u00e6re oppfylt for \u00e5 kunne gi dispensasjon. Vilk\u00e5rene er rettslige vurderingstema, ikke et kommunalt skj\u00f8nn, og kan derfor overpr\u00f8ves fullt ut. Dersom begge vilk\u00e5rene er oppfylt, m\u00e5 kommunen gj\u00f8re en vurdering av om det skal innvilges dispensasjon, jf. ordet \u00abkan\u00bb i \u00a7 19-2 f\u00f8rste avsnitt. Kan-vurderingen er et kommunalt skj\u00f8nn. Statsforvalterens vurdering Dere har rettslig klageinteresse i saken. Videre viser vi til kommunen vurdering av klagefristen, som konkluderer med at klagen er fremsatt rettidig. Vilk\u00e5rene for \u00e5 behandle saken er dermed oppfylt. Dispensasjonsvurderingen Bymilj\u00f8etaten har s\u00f8kt om \u00e5 anlegge fortau og sykkelvei i asfalt og trikkespor med barrikadedekke, i et omr\u00e5de hvor det f\u00f8lger av KDP at brostein skal v\u00e6re hovedmaterialet i bygulvet. N\u00e5r noen s\u00f8ker om et tiltak i strid med det som f\u00f8lger av lov- og plangrunnlag, er utgangspunktet at s\u00f8knaden skal avsl\u00e5s.2 Unntaket er hvis de rettslige vilk\u00e5rene for \u00e5 gi dispensasjon er oppfylt, og kommunen etter en konkret vurdering finner \u00e5 kunne innvilge slik dispensasjon. 2 Jf. pbl. \u00a7 21-4 f\u00f8rste avsnitt. Side: 4/8 Det f\u00f8rste vurderingstemaet er om hensynene bak kravet om brostein som hovedmateriale i KDP \u00a7 5.3, vil bli vesentlig tilsidesatt ved en dispensasjon for \u00e5 anlegge sykkelfelt og fortau i asfalt og trikkespor i barrikadedekke. Vi m\u00e5 derfor fastlegge hva som er hensynene bak planbestemmelsen. Hva er hensynene bak KDP \u00a7 5.2.3? Kommunedelplan Sentrum skal v\u00e6re et grunnlag for videre utvikling av Bergen sentrum. Det fremg\u00e5r av \u00a7 5.2 f\u00f8rste avsnitt at byrommenes \u00abhistoriefortellende egenskaper som byplanelement og som forbindelse mellom viktige byfunksjoner\u00bb, skal legges til grunn ved opparbeidingen av byrommene. Viktige historiske detaljer m\u00e5 \u00abbevares, rekonstrueres eller nytolkes\u00bb. Kravet i \u00a7 5.2.3. om at brostein skal v\u00e6re hovedelementet i bygrunnen, sl\u00e5r fast at brosteinsgater er en slik viktig kulturhistorisk detalj. Hensynet bak bestemmelsen er alts\u00e5 \u00e5 ivareta gatenes historiefortellende egenskaper og sikre at brosteinsgulvet \u2013 som et viktig historisk element \u2013 blir bevart, rekonstruert eller nytolket n\u00e5r byrommene opparbeides. M\u00f8hlenpris er i gjeldende KPA merket som hensynssone for bevaring av kulturmilj\u00f8. I de utfyllende retningslinjene, under den generelle omtalen av Sentrum \u2013 Sandviken, st\u00e5r det blant annet: Tiltak skal ivareta lesbarheten og opplevelsen av Bergens identitet og s\u00e6rpreg som historisk by. Ett sentralt element i Bergens historiske byggeskikk er at kirket\u00e5rn fremst\u00e5r som h\u00f8yeste bygde element. En utbredt bruk av brostein er et annet. Slike overordnede trekk skal ivaretas. Kommuneplanen fremhever alts\u00e5 at en utpreget bruk av brostein \u2013 med andre ord at brostein er hovedelementet i bygrunnen \u2013 er et overordnet trekk som gir Bergen identitet og s\u00e6rpreg, og at dette skal ivaretas. I omtalen av M\u00f8hlenpris spesifikt, st\u00e5r det at omr\u00e5det er et historisk kulturmilj\u00f8 som er av nasjonal interesse. At omr\u00e5det er av nasjonal interesse, tilsier at hensynet til \u00e5 bevare og gjenskape viktige kulturhistoriske elementer har stor vekt. Samtidig er KDP \u00a7 5.2.3 generell for alle byrom og omfatter store deler av Bergen sentrum. Det samme gjelder hensynssonen. Selv om bestemmelsen selvsagt er ment \u00e5 v\u00e6re bindende, m\u00e5 man Side: 5/8 likevel legge til grunn at kulturmilj\u00f8interessene kan variere i de ulike sentrumsomr\u00e5dene. En for streng praktisering av brosteinskravet vil kunne komme i konflikt med andre styrende hensyn etter plan- og bygningsloven, slik som hensynet til universell utforming. Det vil v\u00e6re mulig \u00e5 ivareta helhetsinntrykket for ulike deler av sentrum \u2013 alts\u00e5 at brostein er hovedmaterialet i bygulvet overordnet sett \u2013 ogs\u00e5 med en mer differensiert praktisering. Vil hensynene bak kravet om brostein i KDP \u00a7 5.2.3 bli vesentlig tilsidesatt? Det eneste innslaget av brostein i tiltaksforslaget, er bruk av sm\u00e5gatestein langs veikanten til h\u00f8yre for trikkesporet, samt renner i storgatestein brukt som skillelinje mellom ytterfeltene. Gatens historiske forankring vil bli ivaretatt i noen grad ved at barrikadedekket i trikkesporet kan gi inntrykk av \u00e5 se ut som grus, slik det opprinnelige gatedekket var. Hovedinntrykket av gaten vil likevel v\u00e6re asfalt, ikke brostein. Tiltaket er en opprustning av gaten, men vil i begrenset grad bidra til \u00e5 rekonstruere eller nytolke gatens historiske forankring og fremme gatens historiefortellende egenskaper. Dette viser at hensynene bak bestemmelsen vil bli tilsidesatt ved en dispensasjon. Det avgj\u00f8rende er likevel om tilsidesettelsen er vesentlig. At tilsidesettelsen m\u00e5 v\u00e6re vesentlig, tilsier at den negative innvirkningen p\u00e5 de relevante hensyn og interesser m\u00e5 ha et kvalifisert preg. Det f\u00f8lger av de utfyllende retningslinjene for kulturmilj\u00f8hensynssoner, at sp\u00f8rsm\u00e5let om og hvordan et tiltak ber\u00f8rer kulturminner eller kulturmilj\u00f8, skal vurderes i samr\u00e5d med Byantikvaren. Byantikvaren hadde f\u00f8lgende merknad til den opprinnelige s\u00f8knaden: Byantikvaren har ikke innvendinger til at det etableres sykkelvei i Olaf Ryes vei, men vi mener at materialbruken m\u00e5 justeres og tilpasse seg KDP-sentrum og p\u00e5g\u00e5ende gateopprustningprosjekter p\u00e5 en bedre m\u00e5te. Prosjektet slik det er oms\u00f8kt forholder seg ogs\u00e5 i sv\u00e6rt liten grad til materialbruk i eksisterende gatenettet og innf\u00f8rer flere nye materialer som ikke er benyttet omr\u00e5det. Etter dialog med Byantikvaren, endret Bymilj\u00f8etaten sykkelveien fra r\u00f8d asfalt til svart asfalt. I uttalen av 27.07.2023 skriver Byantikvaren at \u00ab[s]lik tiltaket er vist i de reviderte opplysningene datert 05.07.2023 vil kulturmilj\u00f8et bli godt ivaretatt\u00bb. Dette taler sterkt for at den negative innvirkningen p\u00e5 kulturmilj\u00f8et og gatens historiske forankring ikke har et kvalifisert preg, slik at tilsidesettelsen ikke er vesentlig. Med tanke p\u00e5 andre gateopprustningsprosjekter og tilpasning til det omkringliggende gatenettet, er det relevant \u00e5 se p\u00e5 gatebruksplanene for M\u00f8hlenpris og Nyg\u00e5rdsh\u00f8yden s\u00f8r, ettersom Olaf Ryes vei er omfattet av begge planene. En gatebruksplan er en temaplan som avklarer kj\u00f8rem\u00f8nster og arealbruk i de omfattede gatene, med overordnede prinsipp og anbefalinger for m\u00f8blering og materialbruk.3 Gatebruksplanen er ikke et juridisk dokument, slik som en reguleringsplan er. Vurderingene i gatebruksplanen kaster likevel lys over kommunens syn p\u00e5 \u00f8nsket utvikling av omr\u00e5det. I forslaget til gatebruksplan for M\u00f8hlenpris, som er sendt p\u00e5 h\u00f8ring, skilles det mellom anbefalt materialvalg for kj\u00f8reveier og gatetun. Den aktuelle strekningen av Olaf Ryes vei er vist som \u00absykkelvei\u00bb, ikke gatetun. Strekningen er en del av den vedtatte sykkelstrategien for Bergen 2020- 2030. Bymilj\u00f8etaten har uttalt at strekningen anses som en viktig kobling for g\u00e5ende og syklende 3 Se plan- og bygningsetatens omtale PLAN-2023/13341-5 datert 29.06.2023. Side: 6/8 over Nyg\u00e5rdsh\u00f8yden. Veistrekningen m\u00e5 derfor anses som en hovedtrafikk\u00e5re for myke trafikanter, heller enn et typisk gatetun \u2013 som skal tilrettelegge for opphold og lek. For kj\u00f8reveier legger prinsippskissene opp til bruk av natursteinsheller/asfalt p\u00e5 fortauet og storgatestein/asfalt i kj\u00f8refeltet (h\u00f8y/middels kvalitet). Det legges alts\u00e5 ikke opp til bruk av brostein p\u00e5 fortauene for tilsvarende omr\u00e5der. Vi kan likevel ikke legge stor vekt p\u00e5 den skisserte materialbruken, siden gatebruksplanen for M\u00f8hlenpris ikke er vedtatt enda. Det kan her bemerkes at Byantikvarens h\u00f8ringssvar er skeptisk til at det legges opp til en utstrakt bruk av betongstein og asfalt, og anbefaler at det benyttes en kombinasjon av brostein og skifer p\u00e5 fortauene og brostein i gatene. I den vedtatte gatebruksplanen for Nyg\u00e5rdsh\u00f8yden, er Olaf Ryes vei vist som en sambruksgate. I formgivningsprinsippene for sambruksgater, inntatt i gatebruksplanen, st\u00e5r det: Bygulvet i sambruksgater skal prim\u00e6rt utformes som helhetlige flate med rullevennlig belegg, uten niv\u00e5forskjeller eller oppdeling i gang- og kj\u00f8reareal. Ulike soner kan defineres ved variasjon av materialer i bygulvet, \u00e5pen overvannsh\u00e5ndtering og gatem\u00f8blering. I tr\u00e5d med KDP sentrum skal brostein brukes som hovedmateriale. Dette tilsier at det er lagt opp til at fremtidige gateopprustningsprosjekt i Olaf Ryes vei i retning sentrum, skal utformes i tr\u00e5d med brosteinskravet i KDP \u00a7 5.2.3. Bymilj\u00f8etaten har lagt avgj\u00f8rende vekt p\u00e5 hensynet til rullevennlighet og trafikksikkerhet i utformingen av tiltaket. I sin uttale 06.05.2024, etter at UMBY gikk inn for et mulig kompromiss hvor fortau og skinnegang blir belagt med brostein, fremhever Bymilj\u00f8etaten at brostein byr p\u00e5 en rekke utfordringer med hensyn til universell utforming. De viser til at brostein kan v\u00e6re ugunstig for fotgjengere, og s\u00e6rlig barnevogner, rullestolbrukere, rullatorer og lignende. Videre kan brostein v\u00e6re noe vanskeligere \u00e5 drifte om vinteren, og oppleves glattere enn asfalt. I Olaf Ryes vei vil disse utfordringene forsterkes av stigningen p\u00e5 strekningen. Dette kan f\u00f8re til at sykkelveien, hvis den er i asfalt, blir det foretrukne valget for mange \u2013 ogs\u00e5 g\u00e5ende og andre. B\u00e5de Bymilj\u00f8etaten og Byr\u00e5det har vist til andre eksempler hvor valg av dekkemateriale har f\u00e5tt uheldige konsekvenser for bruken av gaten: Et eksempel p\u00e5 dette er Strandgaten hvor sykkelfeltene er lagt med sm\u00e5gatestein og fortauet har et rullevennlig skiferdekke. Her hvor syklende er tiltenkt et eget areal for \u00e5 fredeliggj\u00f8re fortauene er konsekvensen av dekkevalg at mange syklister fremdeles foretrekker fortausarealet. Dette gjelder ogs\u00e5 brukerne av el- sparkesykler som pga. mindre dekk vil v\u00e6re enda mer \u00f8mfintlig med tanke p\u00e5 valg av dekketype.4 Det f\u00f8lger av form\u00e5lsparagrafen pbl. \u00a7 1-1 at prinsippet om universell utforming skal ivaretas i kravene til det enkelte byggetiltak. Videre f\u00f8lger det av \u00a7 19-2 at det \u00abskal legges s\u00e6rlig vekt\u00bb p\u00e5 dispensasjonens konsekvenser for, blant annet, \u00absikkerhet og tilgjengelighet\u00bb n\u00e5r det dispenseres 4 Se revidert s\u00f8knad ref. 2020/94134-41, datert 30.06.2023 og Byr\u00e5dets innstilling ref. 2023/251440-24, datert 18.06.2024. Side: 7/8 fra lov eller forskrift. Av hensyn til sammenheng i regelverket, m\u00e5 det ogs\u00e5 kunne legges s\u00e6rlig vekt p\u00e5 disse hensynene n\u00e5r det dispenseres fra arealplaner. Likevel skriver kommunen selv at skiferdekke er et eksempel p\u00e5 et rullevennlig dekke som foretrekkes over tradisjonell brostein. Strandgaten er et eksempel p\u00e5 et s\u00e5kalt \u00abBergensfortau\u00bb, hvor det brukes rullevennlig steinmateriale i gangsonen og brostein som innramming av fortauet. Slik materialbruk gir et st\u00f8rre inntrykk av at brostein er hovedmaterialet i bygulvet. Dette viser at det finnes alternative materialer som bedre ivaretar hensynet til universell utforming, og samtidig ivaretar de kulturhistoriske og estetiske hensynene bak brosteinskravet i st\u00f8rre grad enn ved bruk av asfalt. Videre, n\u00e5r det gjelder utfordringer knyttet til bruk av brostein i gater med stigning, bemerker vi at flere av gatene som er satt av som gatetun i forslaget til gatebruksplan for M\u00f8hlenpris, har h\u00f8yere stigningsgrad enn Olaf Ryes vei.5 Det samme gjelder mange gater generelt i Bergen sentrum, ettersom det av naturlige \u00e5rsaker er mange bakker i Bergen. Dette tilsier at hensynet til best mulig fremkommelighet og enklere vedlikehold vil gj\u00f8re seg gjeldende i mange andre saker, slik at en dispensasjon vil kunne bidra til en bit-for-bit uthuling av brosteinskravet i KDP \u00a7 5.2.3. Det er imidlertid spesielt at den aktuelle veistrekningen er en hovedtrafikk\u00e5re for myke trafikanter og en del av det vedtatte sykkelnettet. Dette tilsier at man m\u00e5 legge s\u00e6rlig vekt p\u00e5 hensynet til trafikksikkerhet og tilgjengelighet n\u00e5r det gjelder valg av materiale for gatedekke, jf. pbl. \u00a7 19-2 tredje avsnitt. Asfalt har bedre gripeevne og er enklere \u00e5 vedlikeholde p\u00e5 vinterstid enn brostein, bergensfortau og barrikadedekke. Vi oppfatter at alternativet med delvis brosteinsdekke ble forkastet nettopp fordi dette kan skape konflikt mellom syklende og g\u00e5ende, og dermed skape trafikksikkerhetsutfordringer. Natursteinsbelegget p\u00e5 trikkeskinnen vil ivareta den historiske forankringen i noen grad, som en form for nytolking av det opprinnelige grusdekket. Videre gjelder tiltaket kun en kort veistrekning, og anbefalingene og skisseringene i gatebruksplanene for M\u00f8hlenpris og Nyg\u00e5rd legger opp til en utstrakt bruk av brostein i de omkringliggende omr\u00e5dene. Dette taler for at det vil v\u00e6re mulig \u00e5 sikre helhetsinntrykket av brostein som hovedmaterialet i bygulvet i omr\u00e5det, selv om det gis dispensasjon i denne saken. Byantikvarens aksept av tiltaket underbygger dette. Etter en samlet vurdering, finner vi at den negative innvirkningen p\u00e5 de relevante hensyn og interesser har ikke et kvalifisert preg. Vi konkluderer dermed med at en dispensasjon ikke vil f\u00f8re til at hensynene bak brosteinskravet i \u00a7 5.2.3 blir vesentlig tilsidesatt. Er fordelene ved \u00e5 gi dispensasjon \u00abklart st\u00f8rre\u00bb enn ulempene? Fordelene ved \u00e5 gi dispensasjon er at tiltaket bidrar til \u00e5 oppn\u00e5 det overordnede m\u00e5let om et sammenhengende og sikkert sykkelnett med god tilgjengelighet og sykkelvennlig utforming. Tiltaket vil ha god brukervennlighet i tr\u00e5d med prinsippet om universell utforming, og man unng\u00e5r et gatedekke som kan virke mot sin hensikt, ved \u00e5 skape konkurranse og konflikt mellom g\u00e5ende og andre myke trafikanter p\u00e5 grunn av ulikt materialvalg i gange- og sykkeltras\u00e9en. Ulempene er at tiltaket i begrenset grad vil bidra til \u00e5 gjenskape det historiske uttrykket som KDP- bestemmelsen har som form\u00e5l \u00e5 bevare, og at en dispensasjon vil kunne bidra til \u00e5 uthule bestemmelsen og svekke KDP som styringsverkt\u00f8y. Ulempene avdempes likevel av tiltakets begrensede st\u00f8rrelse og omfang, gatens karakter som viktig infrastruktur for myke trafikanter og at 5 Se Rapport - Bilfri bydel M\u00f8hlenpris - Mobilitets- og gatebruksanalyse, figur 3-77, side 49. Side: 8/8 det vil v\u00e6re mulig \u00e5 ivareta den tiltenkte brosteinshelheten gjennom andre deler av gatemilj\u00f8et \u2013 slik det er lagt opp til i gatebruksplanene. Etter en helhetsvurdering er vi derfor enig med kommunen i at fordelene ved en dispensasjon er klart st\u00f8rre enn ulempene i dette tilfellet. Vilk\u00e5rene for \u00e5 \u00abkunne\u00bb gi dispensasjon etter pbl. \u00a7 19-2 er dermed oppfylt. Av hensyn til det kommunale selvstyret legger vi stor vekt p\u00e5 kommunens vurdering av om det skal gis dispensasjon, og legger denne til grunn. Vi mener saksdokumentene viser at kommunen har gjort en grundig og saklig vurdering og at vedtaket er tilstrekkelig begrunnet. Oppsummering Klagen har ikke f\u00f8rt frem. Det er grunnlag for \u00e5 gi dispensasjon etter plan- og bygningsloven \u00a7 19-2 for det aktuelle tiltaket. Statsforvalteren stadfester derfor kommunens vedtak. Vedtaket v\u00e5rt er endelig og kan ikke p\u00e5klages, jf. fvl. \u00a7 28 tredje avsnitt. Med hilsen Arnt Erik Nordheim Ida Victoria Ler\u00f8y Jobarteh seniorr\u00e5dgiver r\u00e5dgiver Dokumentet er elektronisk godkjent Kopi til: Bergen kommune Postboks 7700 5020 BERGEN NORCONSULT NORGE AS Postboks 626 1303 SANDVIKA SAMEIET OLAF RYES VEI 35 Olaf Ryes vei 35 5006 BERGEN SAMEIET OLAF RYES VEI 49 c/o Reidar Sellevold Olaf Ryes vei 49 5006 BERGEN Vibeke Nyborg Ryttvad Erdalsneset 30 5305 Florv\u00e5g "
}