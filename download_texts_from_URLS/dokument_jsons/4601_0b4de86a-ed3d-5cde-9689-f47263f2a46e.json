{
  "dokument_id": "0b4de86a-ed3d-5cde-9689-f47263f2a46e",
  "doc_type": "case_attachment",
  "kommune": 4601,
  "tittel": "Redegj\u00f8relse om informasjon til befolkningen i en krisesituasjon, med vekt p\u00e5 personer med funksjonsnedsettelser  ",
  "url": "https://bergen.kommune.no/politikere-utvalg/api/fil/bk360/9631447/Redegjorelse-om-informasjon-til-befolkningen-i-en-krisesituasjon-med-vekt-pa-personer-med-funksjonsnedsettelser-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/46660-10 Redegj\u00f8relse om informasjon til befolkningen i en krisesituasjon, med vekt p\u00e5 personer med funksjonsnedsettelser Hva saken gjelder: Bystyret behandlet 18.10.23 sak 350/23 Status for informasjonsberedskap i Bergen kommune og vedtok i pkt 2 \u00e5 f\u00e5 en redegj\u00f8relse om hvilke planer kommunen har for \u00e5 n\u00e5 ut til befolkningen med informasjon i en krisesituasjon, hvor det spesielt gj\u00f8res rede for informasjon til personer med funksjonsnedsettelser. Kommunikasjonsansvar, \u00e5penhet og strategi Kommunens kommunikasjonsansvar er bredt og komplekst. Vi kommuniserer med mange ulike m\u00e5lgrupper. Det inkluderer ogs\u00e5 kommunikasjon med flerspr\u00e5klige og personer med funksjonsnedsettelser. Kommunikasjonsansvaret er forankret i Kommuneloven \u00a7 4-1. Kommuner og fylkeskommuner skal aktivt informere om egen virksomhet (...) De skal ogs\u00e5 legge til rette for at alle kan f\u00e5 tilgang til slik informasjon. \u00c5penhet er en av kommunens overordnete verdier. For \u00e5 skape tillit m\u00e5 vi i en krisesituasjon informere \u00e5pent og aktivt om krisen og hva kommunen gj\u00f8r for \u00e5 h\u00e5ndtere den. Kommunikasjonsstrategi for Bergen kommune er f\u00f8rende for kommunikasjonsarbeidet i kommunen, b\u00e5de i den akutte fasen av en krise og i videre kriseh\u00e5ndtering. M\u00e5lene for kommunikasjon er \u00e5 bygge tillit, engasjere og v\u00e6re fremtidsrettet. For \u00e5 sikre godt kommunikasjonsarbeid er det utviklet felles veiledere p\u00e5 kommunens intranett til bruk i dette arbeidet. Kommunikasjonsberedskap Viktigheten av \u00e5 informere befolkningen i krisesituasjoner inng\u00e5r i Overordnet beredskapsplan for Bergen kommune, b\u00e5de administrativ og operativ del, Byr\u00e5dssak 1318/23. Lov om kommunal beredskapsplikt krever at kommunen har en egen temaspesifikk plan for informasjon til befolkningen. Kommunens \u00abBeredskapsplan for kommunikasjon\u00bb inneholder befolkningsvarsling, mediesenter og telefonsvarsenter. Den er en del av kommunens operative plan og skal brukes aktivt av den kommunale krisestaben n\u00e5r den er mobilisert. Kommunen har en vaktordning for kommunikasjonsberedskap, som er en del av kommunens virksomhetsovergripende vaktordninger og inng\u00e5r i kommunens krisestab. Kommunens konsernovergripende kommunikasjonsfaglige enhet, Seksjon kommunikasjon i Byr\u00e5dsleders avdeling, samordner kommunens kommunikasjonsberedskap. Samarbeid p\u00e5 kommunikasjon Seksjon kommunikasjon har redakt\u00f8ransvar for kommunens sentrale kommunikasjonskanaler, koordinerer aktuelle budskap og pressemeldinger i den akutte fasen av krisen, videre kriseh\u00e5ndtering og i samarbeid med den eller de avdelingene som har hovedansvaret for en krise. Det er kontakt og et godt samarbeid med kommunikasjonsmedarbeiderne p\u00e5 tvers i kommunen, omkringliggende kommuner og samfunnsakt\u00f8rer regionalt og nasjonalt. Det var 1 for eksempel et utstrakt samarbeid p\u00e5 kommunikasjon gjennom koronapandemien. En viktig strategi under pandemien var \u00e5 sikre at alle innbyggere fikk tilgang til n\u00f8dvendig informasjon. Erfaringer fra dette arbeidet brukes i andre kriser n\u00e5r det er hensiktsmessig. Hovedkanalen skal v\u00e6re universelt utformet Kommunens nettside er hovedkanalen for \u00e5 n\u00e5 ut til befolkningen om nyheter, hendelser og tjenester. Den er basen som alle andre kanaler springer ut fra eller henviser til. For eksempel viser informasjonen p\u00e5 sosiale medier videre til nettsiden og en SMS til innbyggerne finner tilsvarende informasjon p\u00e5 nettsiden. Nettsiden er godt bes\u00f8kt og en viktig kanal for \u00e5 n\u00e5 ut med viktig informasjon fra kommunen. Bes\u00f8kstallene ble doblet i l\u00f8pet av koronapandemien med 12,7 millioner bes\u00f8k i 2021. I 2023 var bes\u00f8kstallet 6,7 millioner. Kommunen f\u00f8lger Forskrift om universell utforming av informasjons- og kommunikasjonsteknologiske (IKT)-l\u00f8sninger. Det betyr at hensynet til variasjoner i funksjonsevne hos innbyggerne bla. skal bli ivaretatt n\u00e5r vi utformer nettsiden. Nettsiden skal v\u00e6re universelt utformet (uu) og innholdet tilgjengelig for flest mulige. Bruke klart spr\u00e5k Kommunen skal kommunisere p\u00e5 et klart og korrekt spr\u00e5k som er tilpasset m\u00e5lgruppen, Spr\u00e5klova \u00a7 9. Virkemidler for \u00e5 sikre universell utforming er klart spr\u00e5k, gode kontraster, alternativ tekst p\u00e5 bilder og teksting av video. Bilder, grafikk eller illustrasjoner kan bidra til \u00e5 f\u00e5 frem, forklare og forsterke et budskap. Under pandemien var illustrasjoner av \u00abmeteren\u00bb og munnbind eksempler p\u00e5 lettfattelig, enkel, men forst\u00e5elig informasjon om et viktig budskap. Enkelte ganger kan det v\u00e6re mest hensiktsmessig \u00e5 ta i bruk andre kanaler for \u00e5 n\u00e5 ulike m\u00e5lgrupper. For eksempel via brev, m\u00f8ter, eksterne medier og plakater. Tilbakemeldinger fra innbyggerne, m\u00e5linger og brukerstatistikk og unders\u00f8kelser brukes hele tiden i arbeidet med \u00e5 n\u00e5 flest mulige innbyggere. I den \u00e5rlige Innbyggerunderunders\u00f8kelsen fra 2023, svarer 7 av 10 at informasjonen p\u00e5 nettsiden er lett \u00e5 forst\u00e5. N\u00e5r det haster Kommunikasjon som ang\u00e5r innbyggernes helse, milj\u00f8 og sikkerhet skal alltid prioriteres f\u00f8rst, og p\u00e5 en m\u00e5te som sikrer at vi n\u00e5r alle som er ber\u00f8rt. N\u00e5r det haster \u00e5 n\u00e5 ut med informasjon bruker kommunen SMS-varsling til innbyggerne. I SMS-varselet er det vanlig \u00e5 vise videre til informasjon p\u00e5 kommunens nettside som er universelt utformet. Her er det ogs\u00e5 lagt til rette for \u00e5 oversette informasjonen til ulike spr\u00e5k. Pressekonferanser er godt egnet for \u00e5 n\u00e5 raskt frem med et budskap via de redakt\u00f8rstyrte mediene til mange innbyggere. Erfaring fra pandemien og andre kriser viser at media har stor vilje til \u00e5 videreformidle informasjon fra kommunen. Som nasjonalt kringkastingsmedium har NRK et s\u00e6rskilt samfunnsansvar i kriser. Under pandemien etablerte kommunen en praksis i samarbeid med NRK og NAV sine tegnspr\u00e5ktolker. Dermed ble pressekonferansene overf\u00f8rt med tegnspr\u00e5ktolking. Sendingene ble ogs\u00e5 vist p\u00e5 kommunens nettside. Praksisen med tegnspr\u00e5ktolk ligger i planene for fremtidige kriser. Nettverk, frivillighet og flere spr\u00e5k Kommunikasjonssamarbeidet mellom ulike avdelinger og kommunikasjonsmilj\u00f8er i kommunen er av vesentlig betydning for \u00e5 n\u00e5 ut med informasjonen til alle relevante m\u00e5lgrupper. Den enkelte avdeling kjenner best sine m\u00e5lgrupper og hvilke nettverk, ressurs- og n\u00f8kkelpersoner, interessegrupper og frivillighet som best kan bidra med \u00e5 videreformidle viktig informasjon fra kommunen, i tillegg til informasjonen i hovedkanalene. Det ukrainske milj\u00f8et har for eksempel v\u00e6rt en viktig st\u00f8ttespiller i arbeidet med \u00e5 informere flyktninger. Bergen kommune oversetter informasjon om helse, milj\u00f8 og sikkerhet samt viktige tjenester 2 til flere spr\u00e5k. Samarbeid med tolketjenesten inng\u00e5r i planverket. Eksempler fra informasjon som ble oversatt under koronapandemien, er testing, symptomer, smittevern og vaksiner. En viktig kanal for \u00e5 n\u00e5 ut med informasjon var kontakten med n\u00f8kkelpersoner og interessegrupper i innvandrermilj\u00f8ene. Innbyggerservice svarer i flere kanaler Innbyggerservice er kommunens sentrale servicetorg med ansvar for hovedsentralbordet til Bergen kommune. De gir digital veiledning og svarer innbyggerne ved personlig fremm\u00f8te p\u00e5 telefon, kontaktskjema og chat, i ordin\u00e6r drift og i kriser. Innbyggerservice kan ogs\u00e5 \u00f8ke telefonkapasiteten ved \u00e5 opprette et eget telefonnummer innbyggerne kan bruke for \u00e5 f\u00e5 informasjon om en krise. Dette ligger i planverket. Telefonen kan bemannes etter behov og av fagfolk. Under pandemien var det en viktig strategi for kommunikasjonsarbeidet \u00e5 sikre at alle innbyggere fikk tilgang til n\u00f8dvendig informasjon. Innbyggere som ikke er digitale fikk da mulighet til \u00e5 f\u00e5 informasjon og gjennomf\u00f8re bestillinger og registreringer uten \u00e5 benytte digitale l\u00f8sninger. Her var s\u00e6rlig koronatelefonen et viktig kontaktpunkt. De besvarte i underkant av en halv million henvendelser. Innbyggerservice ga dessuten gitt digital veiledning til dem som \u00f8nsket dette. \u00d8konomiske konsekvenser: Saken er en orienteringssak og har ikke \u00f8konomiske konsekvenser. Byr\u00e5dets vurdering og anbefaling/konklusjon: Byr\u00e5det er opptatt av at mennesker med funksjonsnedsettelser skal kunne leve mest mulige aktive og selvstendige liv. Informasjon i krisesituasjoner skal n\u00e5 frem til hele befolkningen, uavhengig av funksjonsnedsettelser og spr\u00e5klige barrierer. Derfor er det n\u00f8dvendig \u00e5 ha et godt planverk, egnete kanaler, systemer og samarbeid, som sikrer at kommunen n\u00e5r ut med informasjon til de som trenger den. Kommunens nettside er hovedkanalen for \u00e5 n\u00e5 ut til befolkningen. Nettsiden skal v\u00e6re universelt utformet (uu) og innholdet tilgjengelig for flest mulige. Dagens informasjonssamfunn er i stadig endring, og byr\u00e5det mener det er viktig \u00e5 f\u00f8lge med p\u00e5 utviklingen for \u00e5 sikre at viktig informasjon n\u00e5r befolkningen. Byr\u00e5det anbefaler at bystyret tar redegj\u00f8relsen til orientering. Begrunnelse for framleggelse til bystyret: Bergen bystyre behandlet saken Status for informasjonsberedskap i Bergen kommune i m\u00f8te 18.10.2023 sak 350/23 og fattet f\u00f8lgende vedtak i pkt 2: Bystyret ber byr\u00e5det legge fram et notat om hvilke planer kommunen har for \u00e5 n\u00e5 ut til befolkningen med informasjon i en krisesituasjon, hvor det spesielt gj\u00f8res rede for informasjon til personer med funksjonsnedsettelser. Byr\u00e5det innstiller til bystyret \u00e5 fatte f\u00f8lgende vedtak: Bystyret tar redegj\u00f8relsen om planer kommunen har for \u00e5 n\u00e5 ut til befolkningen med informasjon i en krisesituasjon, med vekt p\u00e5 personer med funksjonsnedsettelser, til orientering. Dato: 23. januar 2024 Christine B. Meyer Byr\u00e5dsleder Dokumentet er godkjent elektronisk. 3 "
}