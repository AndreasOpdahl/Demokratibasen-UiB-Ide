{
  "dokument_id": "b39f59d3-8a61-54dc-a3fb-0dda3954da84",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 108 fra Lise H\u00e6reid Rams\u00f8y (H) til byr\u00e5den om parkeringssituasjonen ved \u00c5sane arena - Utvalg for ",
  "url": "https://bergen.kommune.no/politikere-utvalg/api/fil/bk360/10676924/Svar-pa-skriftlig-sporsmal-nr-108-fra-Lise-Haereid-Ramsoy-H-til-byraden-om-parkeringssituasjonen-ved-Asane-arena-Utvalg-for-",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/87074-3 Saksbehandler: Malene Nesse Gr\u00f8nningen Fra Dato: 12. juni 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 108 fra Lise H\u00e6reid Rams\u00f8y (H) til byr\u00e5den om parkeringssituasjonen ved \u00c5sane arena - Utvalg for milj\u00f8 og byutvikling, 06.06.2024 Parkeringssituasjonen er et velkjent problem ved Vestlandets st\u00f8rste idrettsanlegg \u00c5sane Arena. \u00c5sane Arena benyttes av hele Bergen og trekker folk fra hele fylket til store turneringer. Byens aviser har omtalt den vanskelige parkeringssituasjonen ganske regelmessig siden \u00e5pningen i 2020. Sp\u00f8rsm\u00e5l til byr\u00e5den: Byr\u00e5den er kjent med den vanskelige parkeringssituasjonen ved \u00c5sane Arena. Ser byr\u00e5den noen l\u00f8sning i n\u00e6r fremtid for parkeringsproblemene?\u00bb Svar fra byr\u00e5den: Byr\u00e5den har v\u00e6rt i dialog med Bymilj\u00f8etaten, som har levert en detaljert og grundig gjennomgang av den n\u00e5v\u00e6rende parkeringssituasjonen ved \u00c5sane Arena. F\u00f8rst vil byr\u00e5den gi et overblikk over plansituasjonen i omr\u00e5det, som er helt avgj\u00f8rende for situasjonen slik den er i dag. Deretter litt om den konkrete situasjonen v/\u00c5sane arena, slik Bymilj\u00f8etaten kjenner den. Til slutt noen ord om mulige l\u00f8sninger, samt noen avsluttende kommentarer. Plansituasjon \u00c5sane arena er regulert i \u00c5sane, gnr. 188 bnr. 492 mfl. Myrdal idrettspark Nasjonal arealplan-ID 1201_64430000 \u2013 vedtatt s\u00e5 sent som 30.05.2018. Det p\u00e5g\u00e5r et arbeid med endring av reguleringsplanen. Denne var til begrenset h\u00f8ring 24.06.2023-20.08.2023, men gj\u00f8r legger ikke opp til noen endringer i parkeringssituasjonen. I gjeldende plan er det avsatt to areal til parkering, o_SPP1 p\u00e5 plankartet under. I bestemmelsene st\u00e5r det at det skal etableres maks 175 biloppstillingsplasser, der 10 skal v\u00e6re til av- og p\u00e5stigning. Disse 10 skal nok v\u00e6re i SPP3. Situasjonen ved \u00c5sane arena er alts\u00e5 en \u00f8nsket situasjon, vedtatt gjennom den politiske behandlingen av reguleringsplanen. S\u00e5nn er bestemmelsene n\u00e5: Ut fra flyfoto kan det se ut til parkeringsanlegget i \u00f8st, er etablert noenlunde likt med plankartet. Arealet i nord er litt annerledes, men sannsynligvis med noenlunde samme antall plasser. I nord telles det opp 76 p-plasser for bil (inkl. EL). 8 HC kommer i tillegg. I \u00f8st, 85 p-plasser (inkl. EL). 7 HC kommer i tillegg. Totalt 161 p-plasser. Bakgrunn og erfaringer fra parkeringen ved \u00c5sane Arena De to parkeringsplassene ved \u00c5sane Arena er skiltet med vedlegg 1 (\u00abprivate\u00bb skilt). Det er avgiftsparkering med en pris p\u00e5 kr. 10,- per time og maks 4 timer. I tillegg er det HC-plasser og ladeplasser p\u00e5 begge omr\u00e5dene. Det er Etat for idrett som har driftsansvaret p\u00e5 plassene, men Bymilj\u00f8etaten (parkering) har ansvar for selve parkeringen (skilting, betalingsl\u00f8sninger med automat og app, kontroll etc.). BME f\u00e5r ogs\u00e5 alle inntektene fra avgiftsparkeringen. N\u00e5r parkeringsplassene ble \u00e5pnet for bruk var det ingen regulering/skilting, og det var fritt fram for alle \u00e5 parkere der. Det medf\u00f8rte at p-plassene var opptatt store deler av d\u00f8gnet, og det var vanskelig for brukerne av idrettsanlegget \u00e5 finne parkering. V\u00e5ren 2022 ble derfor plassene skiltet, og det ble innf\u00f8rt avgiftsparkering med en pris p\u00e5 kr. 10,- per time. Etter at regulering/skilting var p\u00e5 plass, endret parkeringsforholdene seg ganske raskt. Det ble i de aller fleste tilfeller mulig \u00e5 finne lovlig parkering ved idrettsanlegget. Bypatrulje/trafikkbetjentene sin erfaring er at det kun er ved spesielle hendelser/st\u00f8rre arrangement det er et problem \u00e5 finne parkering ved \u00c5sane Arena. I slike tilfeller er det som oftest utfordrende \u00e5 finne parkering ved nesten samtlige idrettsanlegg i Bergen kommune. De medieoppslagene BME kjenner til de siste \u00e5rene har g\u00e5tt p\u00e5 statistikk over ilagte \u00abparkeringsb\u00f8ter\u00bb, og at det ilegges mange \u00abb\u00f8ter\u00bb der. Det er korrekt, men det er ikke grunnet mangel p\u00e5 parkering, men fordi bilf\u00f8rer ikke forholder seg til vilk\u00e5rene p\u00e5 parkeringsplassene - i all hovedsak manglende betaling. BME har sjekket statistikken over ilagte \u00abb\u00f8ter\u00bb hittil i 2024, og det ilegges fortsatt mye i dette omr\u00e5det. Hittil i \u00e5r det ilagt ca. 930 \u00abparkeringsb\u00f8ter\u00bb p\u00e5 adressene \u00c5sane Senter og Myrdalsvegen, hvor de to parkeringsplassene til \u00c5sane arena ligger. Ca. 100 av ileggelsene er gebyr, alts\u00e5 parkering p\u00e5 steder der det ikke er tillatt \u00e5 parkere. De resterende ca. 830 er brudd p\u00e5 et vilk\u00e5r, hvorav det store flertallet av ileggelsene er manglende betaling av avgift. Med andre ord; nesten 90 % av ileggelsene er brudd p\u00e5 et parkeringsvilk\u00e5r p\u00e5 en lovlig parkeringsplass, mens vel 10 % er parkering p\u00e5 steder der det er ulovlig \u00e5 parkere. Hvis det hadde v\u00e6rt en stor utfordring med parkering i omr\u00e5det, er Bymilj\u00f8etatens erfaring at prosentsatsen hadde v\u00e6rt helt motsatt. Det er ikke mangel p\u00e5 parkeringsplasser som medf\u00f8rer mange ileggelser ved \u00c5sane arena, det er manglende betaling fra bilf\u00f8rer. Dette er noe de har fors\u00f8kt \u00e5 gj\u00f8re noe med, blant annet ved \u00e5 utbedre infoskiltingen p\u00e5 stedet. Mulige l\u00f8sninger ytterligere parkering for bes\u00f8kende/brukere av \u00c5sane arena Vedtatte reguleringsplaner, og utbygging i tr\u00e5d med disse, setter de fysiske og juridiske rammene for hva som er mulig i omr\u00e5det. Her har man begrenset parkering, hatt fokus p\u00e5 sykkelparkering, og vel generelt tenkt at bybanen skal h\u00e5ndtere mye av trafikken n\u00e5r den kommer til \u00c5sane. Samtidig er det rikelig med parkeringsplasser i \u00c5sane. Kartet nedenfor viser overflateparkeringen i n\u00e6romr\u00e5det. I tillegg kommer parkering p\u00e5 Horisont. Det neste kartet viser kommunale eiendommer i omr\u00e5det. Som representanten vil se, er handlingsrommet lite n\u00e5r det gjelder bruk av kommunale eiendommer til ytterligere parkering \u2013 uten at det vil kreve en omregulering av arealform\u00e5l med mer. Avsluttende kommentarer Det er viktig \u00e5 understreke at problemene med parkering ved \u00c5sane Arena n\u00e5 ikke er st\u00f8rre enn ved mange andre idrettsanlegg og store arrangementer i kommunen. I tillegg finnes det mange parkeringsmuligheter i n\u00e6romr\u00e5det som kan benyttes ved store arrangementer. Fremtidige transportl\u00f8sninger, som bybanen, vil ogs\u00e5 bli en viktig transport\u00e5re til \u00c5sane og bidra til \u00e5 redusere parkeringsbehovet. Byr\u00e5den vil ikke love umiddelbare l\u00f8sninger p\u00e5 parkeringsproblemene, da potensielle tiltak vil kreve betydelige ressurser, og det er viktig \u00e5 vurdere om de faktisk vil gi de \u00f8nskede resultatene. Det m\u00e5 imidlertid understrekes at dette er en h\u00f8yt prioritert sak for byr\u00e5det, og byr\u00e5den vil derfor fortsette dialogen med Bymilj\u00f8etaten for \u00e5 finne mulige l\u00f8sninger. For \u00e5 ytterligere forbedre situasjonen, oppfordres lokale lag og foreninger til \u00e5 arrangere at spillere, trenere og foreldre ikke kj\u00f8rer til st\u00f8rre arrangementer, slik at parkeringsplassene kan benyttes av tilreisende. Det anbefales ogs\u00e5 generelt \u00e5 samkj\u00f8re til cuper, turneringer og andre arrangementer for \u00e5 redusere biltrafikken. For de som har mulighet, oppfordres det til \u00e5 benytte kollektivtransport til og fra \u00c5sane Arena. Christine Kahrs \u2013 Byr\u00e5d for byutvikling Dokumentet er godkjent elektronisk. "
}