{
  "dokument_id": "47c1dd55-8858-5ef0-a8c5-2f6944d78648",
  "doc_type": "case_attachment",
  "kommune": 4601,
  "tittel": "Klagers innspill til medlemmer av Utvalg for milj\u00f8 og byutvikling (2).pdf",
  "url": "https://bergen.kommune.no/politikere-utvalg/api/fil/bk360/9834398/Klagers-innspill-til-medlemmer-av-Utvalg-for-miljo-og-byutvikling-2-pdf",
  "tekst": "Bergenhus gnr 168 bnr 532 Ekregaten 11. Klage over avslag p\u00e5 s\u00f8knad om bruksendring fra n\u00e6ring til bolig v/ Scheiendom AS Klagers innspill til medlemmer av Utvalg for milj\u00f8 og byutvikling Kj\u00e6re folkevalgte! Vi har stor respekt for arbeidsmengdene og ansvaret dere tar p\u00e5 dere for fellesskapet, derfor har vi valgt \u00e5 holde dette kort og til kjernen av saken slik vi oppfatter det: Dette dreier seg i essens om \u00e5 kunne ta i bruk to sm\u00e5, sentrale leiligheter som vil v\u00e6re egnet for f\u00f8rstgangs-kj\u00f8pere. Leilighetene har en st\u00f8rrelse p\u00e5 35-36 m2 og m\u00e5 derfor ha ekstra sportsbod for \u00e5 kunne godkjennes (evt. f\u00e5 dispensasjon fra bodkrav). Det er ikke plass innvendig til bodene, og de m\u00e5 derfor bygges i bakg\u00e5rden. Plan og Bygningsetaten er positive til omregulering fra n\u00e6ringslokaler som tiden har l\u00f8pt fra, til bolig. De er positive til n\u00f8dvendige innvendige dispensasjoner i et rehabilitert og n\u00e5 fullsprinklet gammelt bygg. Som byr\u00e5den klargj\u00f8r under er sp\u00f8rsm\u00e5let , slik vi ser det, om bygging av boder i denne avsolte bakg\u00e5rden vil medf\u00f8re \u00f8kt risiko for brann i omr\u00e5det. Som dere ser i vedlegg sier brannvesenet f\u00f8lgende: \u201cBrannvesenet har gjennomg\u00e5tt de aktuelle dokumentene. Ansvarlig for brannprosjektering m\u00e5 vurdere om endringer medf\u00f8rer \u00f8kt brannsmittefare, og at funksjonskrav til brannsikkerhet ivaretas. R\u00f8mning m\u00e5 ivaretas innenfor lovverket. ... Basert p\u00e5 tilgjengelige byggesaksdokumenter kan oppf\u00f8ring av boder i bakg\u00e5rden begrense brannvesenets innsatsmulighet.\u201d Basert p\u00e5 innspillet fra brannvesenet ba vi ansvarlig for brannprosjektering p\u00e5 hele bygget (Firesafe AS) gj\u00f8re en vurdering som forespurt, og konklusjonen er alts\u00e5 at med brannsikrede boder (med sprinkling som ellers i huset) vil brannfaren bli redusert sammenlignet med f\u00f8r bygging av boder. De uttaler ogs\u00e5 at... \u201cdersom bodene etableres og gulvarealet i bakg\u00e5rd reduseres, vil det fremdeles v\u00e6re mulig for innsatspersonell \u00e5 st\u00e5 p\u00e5 dette feltet og slokke mot fasaden\u201d. R\u00f8mningsveier vil ogs\u00e5 v\u00e6re godt ivaretatt etter dagens krav. I konklusjon: Kj\u00e6re folkevalgte! Hvis vi skal tro brannprosjekterende/ekspertene p\u00e5 det de sier om brannrisiko og tilkomst for brannvesenet (innspill som brannvesenet selv ba om). S\u00e5 forsvinner etter v\u00e5rt skj\u00f8nn argumentet om at de nye bodene er brannfarlige. Tvert imot s\u00e5 vil en sprinklet bakg\u00e5rd kunne bremse en spredning, og slik im\u00f8tekomme byantikvaren og andre ansvarlige fagetaters forst\u00e5elige bekymring. Konklusjonen b\u00f8r logisk sett bli at s\u00f8knaden godkjennes. For Scheiendom AS Bergen 4/2-24 Ola og Morten Schei Bergenhus gnr 168 bnr 532 Ekregaten 11. Klage over avslag p\u00e5 s\u00f8knad om bruksendring fra n\u00e6ring til bolig v/ Scheiendom AS Kort oppsummering fra aktuelle saksdokumenter: Byr\u00e5dets kommentar til brannsikkerhet: \u201cByr\u00e5det legger i denne saken avgj\u00f8rende vekt p\u00e5 at brannvesenet mener at oppf\u00f8ring av utvendige boder i bakg\u00e5rden kan begrense deres innsatsmulighet. Tilsvarende peker Byantikvaren p\u00e5 at tiltaket ligger i et s\u00e6rlig s\u00e5rbart brannsmitteomr\u00e5de, hvor en brann vil kunne f\u00e5 store konsekvenser. Etter byr\u00e5dets vurdering vil oppf\u00f8ring av boder i bakg\u00e5rden medf\u00f8re uakseptabel \u00f8kning av brannrisiko. Byr\u00e5det tiltrer derfor fagetatens vurderinger og konklusjon om \u00e5 avsl\u00e5 s\u00f8knaden slik den per n\u00e5 foreligger.\u201d Utdrag fra rapport om brannsikkerhet fra brannprosjekterende innstans (Firesafe as) som etterspurt i uttalelse fra brannvesenet: \u201c\u2022 R\u00f8mning fra boenheter p\u00e5 plan 1 vil preakseptert utf\u00f8res med utgang til ett Tr1 trapperom, samt via eget r\u00f8mningsvindu direkte p\u00e5 terreng. Slik planlagt l\u00f8sning for bakg\u00e5rd ligger, vurderer vi det dithen at brannvesenets innsats kan gjennomf\u00f8res p\u00e5 en sikker og hensiktsmessig m\u00e5te. Dersom det skulle oppst\u00e5 en brann i bakg\u00e5rd vil det kunne ytes innsats som normalt via trapperommet og ut i bakg\u00e5rd. Dersom det oppst\u00e5r en brann i bygget, som utvikler seg til et stadie som trekker brannen ut fasade mot bakg\u00e5rd (som er vurdert lite sannsynlig i og med at hele bygget er fulldekket med sprinkleranlegg) vil dette v\u00e6re en situasjon hvor det er lite forsvarlig for innsatspersonell \u00e5 ta seg inn i eller gjennom bygget for s\u00e5 \u00e5 g\u00e5 ut i en lukket bakg\u00e5rd og ut\u00f8ve slokkearbeider mot fasade. Ved slike store utviklede branner er normalt hovedfokus for slokkemannskaper \u00e5 begrense videre spredning av brannen, og slokkearbeider b\u00f8r gjennomf\u00f8res fra sikre steder, som for eksempel fra lift oppstilt i gate. Det kan likevel tillegges at dersom bodene etableres og gulvarealet i bakg\u00e5rd reduseres, vil det fremdeles v\u00e6re mulig for innsatspersonell \u00e5 st\u00e5 p\u00e5 dette feltet og slokke mot fasaden. Fra eksisterende situasjon vil tilgjengeligheten til bakg\u00e5rden i hovedsak v\u00e6re via trapperommet p\u00e5 grunn av den h\u00f8ye muren (2,5 + meter) som omkranser bakg\u00e5rden. Firesafe vurderer at gjennomf\u00f8relse av tiltaket ikke p\u00e5virker byggets eller kvartalets brannsikkerhetsniv\u00e5 negativt, men derimot gir \u00f8kt sikkerhet med hensyn p\u00e5 fare for brannspredning og sikre trygge r\u00f8mningsomgivelser ettersom det er etablerert automatisk slokkeanlegg i hele bygget, inkludert boder i bakg\u00e5rden. Et slikt anlegg vil ene og alene med sv\u00e6rt h\u00f8y sannsynlighet og p\u00e5litelighet, begrense eller slokke en eventuell brann f\u00f8r den rekker \u00e5 utvikle seg til et faretruende stadie. F\u00f8lgelig er dette et tiltak som hentyder vesentlig \u00f8kt b\u00e5de personsikkerhet, verdisikkerhet og trygge forhold for slokkemannskaper som skal yte innsats i bygget. Videre tillegges det ogs\u00e5 at bygget er utstyrt med heldekkende brannalarmanlegg, kategori 2, som vil hentyde rask responstid og kort innsatstid for brannvesen, som blant annet er lokalisert 190 meter unna tiltaket ved Sandviken Brannstasjon.\u201d "
}