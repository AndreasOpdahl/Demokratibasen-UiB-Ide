{
  "dokument_id": "2a697d1c-c428-56d4-b0b4-9c061ba68717",
  "doc_type": "case_attachment",
  "kommune": 4601,
  "tittel": "Fagnotat, datert 12.09.2024",
  "url": "https://bergen.kommune.no/politikere-utvalg/api/fil/bk360/11112332/Fagnotat-datert-12-09-2024",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2022/20075-29 (Arbeidssted) Saksbehandlar: St\u00e5le \u00d8vreb\u00f8 Dato: 12. september 2024 Fr\u00e5 Bymilj\u00f8etaten Fana, gnr. 88, bnr. 259, N\u00f8ttveit. Klage fr\u00e5 utbyggjar p\u00e5 vedtak om \u00e5 ikkje overta friomr\u00e5de o_FRI4 i reguleringsplan for N\u00f8ttveit bustadfelt. Kva saka gjeld: Sartor & Drange AS klagar p\u00e5 Bymilj\u00f8etaten sitt vedtak om avslag datert 01.07.2024. Avslaget viser til at Bymilj\u00f8etaten (BME) ikkje pliktar \u00e5 overta areal som ikkje er utforma i samsvar med etaten sine minimumskrav, herunder krav til universell utforming. Vedtaket viser og til manglande dialog om utforming av det regulerte friomr\u00e5det. Tiltakshavar er Webu AS. Omr\u00e5det er regulert i reguleringsplan nr.1806000 for N\u00f8ttveit boligomr\u00e5de, vedtatt av Bergen bystyre den 29.04.2015. Utsnitt av kart og flyfoto under viser ca. avgrensinga av friomr\u00e5det o_FRI4, markert med raud strek: Om det p\u00e5klagde vedtaket: I det p\u00e5klagde vedtaket besvarte BME klagaren sitt krav om overtaking av friomr\u00e5de o_FRI4. Det framgjekk der at BME er positiv til \u00e5 vurdere kommunal overtaking p\u00e5 visse vilk\u00e5r. BME p\u00e5peikte i vedtaket at reguleringsform\u00e5l \u00aboffentlig\u00bb betyr at bruken av arealet er meint til allmenne form\u00e5l, og seier ikkje noko om eigarskap. BME siterte fr\u00e5 regjeringa si nettside om friomr\u00e5de etter plan- og bygningsloven (pbl.) \u00a7 12-5 nr. 3, jf. tolkingsuttale datert 09.05.2019: \u00abPlan- og bygningsloven regulerer generelt sett ikke eierforholdene, og bestemmelsen gjelder bruken til offentlig form\u00e5l og ikke hvem som skal v\u00e6re eier.\u00bb Vedtaket viser til eit unntak fr\u00e5 hovudregelen i pbl. \u00a7 18-1 som gjeld offentleg regulerte vegareal som er opparbeidd i samsvar med staten sine vegnormalar. Desse pliktar kommunen \u00e5 overta. Vidare framg\u00e5r av vedtaket: \u00abFor andre areal m\u00e5 utbyggar/eigar ta kontakt med kommunen, og s\u00f8rge for ein overtakingsprosess. Dei fleste utbyggjarar som \u00f8nsker kommunal overtaking, tar derfor kontakt med Bymilj\u00f8etaten i forkant av innsendt rammes\u00f8knad, slik at ein f\u00e5r s\u00f8kt i tr\u00e5d med Bymilj\u00f8etaten sine innspel og krav for overtaking. Dette gjeld spesielt kvalitets- og utformingskrav av omsyn til drift, som ikkje st\u00e5r i ein reguleringsplan.\u00bb BME har ogs\u00e5 p\u00e5peikt viktigheita av at anlegg som kommunen skal overta er utforma slik at det ikkje medf\u00f8rer store ekstrautgifter for kommunen. Plan- og bygningsetaten har ikkje tatt stilling til eigarskap eller overtaking, samt drift og vedlikehald, i behandlinga av byggjesaka. Oppsummert meinte BME at kommunen ikkje har ei juridisk plikt til \u00e5 overta friomr\u00e5de regulert til offentleg form\u00e5l, der kommunen ikkje har vore involvert i utforminga av omr\u00e5det. Om klagen: Klagaren fekk innvilga utsett klagefrist til 23.08.2024. Klagaren viser i hovedsak til f\u00f8lgjande: - Aktuelt friomr\u00e5de er regulert til offentleg form\u00e5l i reguleringsf\u00f8resegnene \u00a7 1.8.1. - Plan- og bygningsetaten godkjende etablering av friomr\u00e5det den 15.01.2019. Mellombels bruksl\u00f8yve for friomr\u00e5det vart gitt den 05.02.2021 og ferdigattest den 24.08.2021. - Klagar tok kontakt med Bergen kommune i februar 2022 om overtaking av friomr\u00e5det. BME problematiserte d\u00e5 at BME ikkje hadde vore involvert i utforminga av friomr\u00e5det. - Under felles synfaring den 14.02.2024 gav BME uttrykk for korleis omr\u00e5det skulle vore utforma dersom dei hadde vore involvert i byggjesaka. I referat etter synfaringa hadde BME lista opp ei rekkje kostbare arbeid som m\u00e5tte utf\u00f8rast f\u00f8r overtaking. Tiltakshavar nekta \u00e5 utf\u00f8re arbeida vederlagsfritt. - Klagaren meiner at ei objektiv tolking av reguleringsf\u00f8resegnene tilseier at kommunen pliktar \u00e5 overta friomr\u00e5det. Klagaren viser til at f\u00f8resegnene \u00a7 1.8 bruker orda \u00abeierform\u00bb og \u00abeierforhold\u00bb. Klagaren meiner at plikt til overtaking oppst\u00e5r n\u00e5r arealet er opparbeidd i samsvar med krav i reguleringsplan og byggjesak. Ferdigattesten markerer at byggjesaka er avslutta. Klagaren viser til ei analogisk tolking av plan- og bygningslova \u00a7 18-1 om at veger og VA-anlegg fell til kommunen vederlagsfritt fr\u00e5 det tidspunktet anlegget er ferdig og godkjent. Klagaren meiner at manglande samarbeid mellom Plan- og bygningsetaten og BME ikkje kan g\u00e5 ut over tiltakshavar. Klagaren meiner at BME i etterkant ikkje kan stille andre krav enn det som har vore kjent i reguleringsplan og byggjesak. Fagetaten si vurdering: Eit sentralt punkt i klagen er om kommunen har juridisk plikt til \u00e5 overta friarealet. Klagaren har vist til reguleringsf\u00f8resegnene \u00a7 1.8: Side 2 av 4 Etter fagetaten sitt syn er det uheldig og misvisande at det st\u00e5r \u00abEierform\u00bb i overskrifta d\u00e5 lova ikkje gir heimel til \u00e5 regulere privatrettslege tilh\u00f8ve som eigedomsrett. Kommunen kan ha ein intensjon om p\u00e5 sikt \u00e5 overta eigedomsretten, men det m\u00e5 i tilfelle skje ved avtale eller oreigning, alts\u00e5 i gjennomf\u00f8ringsdelen av planen. Kommunen kan ikkje \u00abtvingast\u00bb til \u00e5 overta eigedomsretten via ei slik formulering i f\u00f8resegnene. Formuleringa offentleg form\u00e5l skal sikre at \u00e5lmenta har tilgjenge til omr\u00e5det, uavhengig av underliggjande eigedomstilh\u00f8ve. I prinsippet er det ikkje noko til hinder for at offentleg regulert areal kan eigast og driftast av private, som ein har d\u00f8me p\u00e5 i t.d. Laguneparken. Fagetaten vil presisere at plan- og bygningsloven ikkje brukar uttrykket \u00abeigarform\u00bb, men derimot uttrykket \u00abarealform\u00e5l\u00bb. Etter lova er det alts\u00e5 bruken av arealet som kan regulerast, ikkje eigarformen. F\u00f8lgjande framg\u00e5r av forarbeida til pbl. jf. Ot. Prp. nr. 32 (2007-2008), p\u00e5 side 233 om reguleringsf\u00f8resegner (merknad til pbl. \u00a7 12-7 nr. 2 om vilk\u00e5r for eller forbud mot former for bruk av arealer m.m.): \u00abUtenfor reguleringshjemmelen faller ogs\u00e5 forhold av privatrettslig karakter. Det kan derfor ikke gis bestemmelser om \u00f8konomiske forhold eller plikter og rettigheter, eierforhold eller f.eks. krav om deltaking i velforening.\u00bb Lova sitt kapittel om kommuneplan seier heller ikkje noko om eigarform. Det framg\u00e5r av pbl. \u00a7 11-10 nr 3 om f\u00f8resegner til arealform\u00e5l i kommuneplan: \u00abTil arealform\u00e5l (---) kan det i n\u00f8dvendig utstrekning gis bestemmelser om: (---) 3. Hvilke arealer som skal v\u00e6re til offentlige form\u00e5l eller fellesareal.\u00bb At tiltakshavar har f\u00e5tt ferdigattest for ballbane og leikeplass i aktuelt friomr\u00e5de betyr heller ikkje at det oppst\u00e5r plikt for kommunen til \u00e5 overta eigedomsretten. Pbl. \u00a7 18-1 er ein s\u00e6rregel som ikkje kan nyttast analogisk i dette tilfellet. BME meiner p\u00e5 denne bakgrunnen det m\u00e5 tilbakevisast at kommunen har ei juridisk plikt til \u00e5 overta friomr\u00e5det o_FRI4. BME er likevel open for \u00e5 g\u00e5 i dialog med utbyggjar, med tanke p\u00e5 at utbyggjar opparbeidar friomr\u00e5det p\u00e5 ein m\u00e5te som oppfyller etaten sine minimumskrav til rasjonell drift og vedlikehald. Kostnaden ved opparbeiding m\u00e5 dekkjast av utbyggjar. Bymilj\u00f8etaten sin praksis er elles at etaten ikkje tar ansvar for drift- og vedlikehald av kunstgrasbanar, kun grusbanar. Dette fordi Bymilj\u00f8etaten ikkje er rigga med utstyr til \u00e5 vedlikehalde kunstgrasbanar. Side 3 av 4 Fagetaten si tilr\u00e5ding: Bymilj\u00f8etaten tilr\u00e5r at avslag datert 01.07.2024 blir heldt oppe og at klagen ikkje blir tatt til f\u00f8lgje. Med helsing Bymilj\u00f8etaten Lise Reinertsen Tord Holgernes Etatsdirekt\u00f8r Avdelingsleiar Dokumentet er godkjent elektronisk. Vedlegg: 1. Plankart N\u00f8ttveit boligomr\u00e5de 2. Bestemmelser N\u00f8ttveit boligomr\u00e5de 3. Situasjonskart Fri4 N\u00f8ttveit 4. Klage p\u00e5 vedtak, 23.08.2024 5. Krav om overtaking av friomr\u00e5de. Svar fra Bymilj\u00f8etaten 6. Krav om overtaking av friomr\u00e5de 7. Friomr\u00e5det o_FRI4 \u2013 henvendelse om offentlig regulering- svar fra Bymilj\u00f8etaten 8. 88/259. N\u00f8ttveit friomr\u00e5de. Tilbakemelding befaring o_FRI4 9. Samlet oversikt over diverse innspill Side 4 av 4 "
}