{
  "dokument_id": "a65e0b20-2258-5aa2-a7dd-40f0153f9359",
  "doc_type": "case_presentation",
  "kommune": 4601,
  "tittel": "Innbyggerforslag - Bibliotek i Bunnpris-bygget",
  "url": "https://bergen.kommune.no/politikere-utvalg/api/fil/bk360/10014414/Framstilling-Innbyggerforslag-Bibliotek-i-Bunnpris-bygget",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/11025-7 Innbyggerforslag - Bibliotek i Bunnpris-bygget Hva saken gjelder: Bystyrets kontor har mottatt et innbyggerforslag som er innsendt fra Kommunal- og moderniseringsdepartementets side minsak.no. Forslaget ble signert av 558 personer og forslagsstiller er Linn Skjold. Forretningsutvalget behandlet ovennevnte sak i m\u00f8tet 30.01.24 i sak 38/23 og fattet f\u00f8lgende vedtak: 1. Innbyggerforslaget \u00abBibliotek i Bunnpris-bygget\u00bb tas opp til realitetsbehandling. 2. Innbyggerforslaget oversendes Byr\u00e5dsavdeling for n\u00e6ring, kultur og idrett for videre saksbehandling. 3. Byr\u00e5det bes om \u00e5 fremlegge sak for bystyret senest til bystyrets m\u00f8te 8. mai 2024. 4. Utvalg for finans, kultur og n\u00e6ring er innstillende utvalg i saken. Innbyggerforslaget er mottatt 18. desember 2023 og bystyret skal ta stilling til innbyggerforslaget innen seks m\u00e5neder etter at det er fremmet. Innbyggerforslaget lyder slik: Bibliotek i Bunnpris-bygget P\u00e5 Slettebakken planlegges en ny idrettsby, den gamle bossfyllingen graves opp og Slettebakken skole skal totalrenoveres. \u00abN\u00e5 skjer det!\u00bb tenker man kanskje, men gj\u00f8r det egentlig det? Selv om planene legges n\u00e5, vil det ta mange \u00e5r f\u00f8r nye bygg er p\u00e5 plass, og mens vi venter, st\u00e5r n\u00e6rmilj\u00f8et uten tilgjengelige m\u00f8teplasser. I n\u00e6rmilj\u00f8et p\u00e5 Slettebakken skorter det ikke p\u00e5 engasjement og initiativ, men det mangler lokaler der dette initiativet kan utfolde seg. Et bibliotek er ikke lenger bare et sted for b\u00f8ker, men har i nyere tid blitt en viktig ikke-kommersiell m\u00f8teplass som setter mennesker i sentrum. Biblioteket omtaler gjerne seg selv som det tredje stedet (etter hjem og skole/jobb), og Sletten Biblab er et levende eksempel p\u00e5 dette med overfylte lokaler etter skoletid. Vi er mange som mener at bygget som i dag huser Bunnpris Sletten, burde v\u00e6rt bydelsbiblioteket og at dette kunne v\u00e6rt l\u00f8sningen p\u00e5 en rekke lokale utfordringer og behov. Tomten er en festetomt eid av Bergen kommune. FAU p\u00e5 Slettebakken ber bystyret i Bergen utrede konsekvensene av \u00e5 oppl\u00f8se festekontrakten, erverve bygget og etablere \u00c5rstad bydelsbibliotek i lokalet. Dette vil kunne gi rom for \u00e5 f\u00f8lge opp politiske m\u00e5lsetninger om \u00e5 samlokalisere Land\u00e5s bibliotek og Sletten BibLab samt gi omr\u00e5del\u00f8ftet bedre forutsetninger for \u00e5 lykkes i sitt arbeid. 1 Men aller viktigst; det vil gi bydelen og n\u00e6rmilj\u00f8et en s\u00e5rt tiltrengt m\u00f8teplass utenfor hjem, idrett og skole. F\u00f8lgende organisasjoner stiller seg bak dette forslaget: FAU Slettebakken FAU Fridalen SK Trane Gimle basket Bergen klatreforening Bergen turnforening Stiftelsen Gimlehallen Tusmo Association Slettebakken frivilligsentral Forslag til vedtak: \u00abBystyret i Bergen ber om en realitetsvurdering av kostnader og prosess knyttet til erverv av gnr. 160/bnr. 216 (Bunnpris Sletten) med det form\u00e5l \u00e5 benytte bygget til offentlig bibliotek med tilh\u00f8rende funksjoner. Eiendommen ligger innenfor plangrensen for p\u00e5g\u00e5ende offentlig reguleringsplan for sykkelveg i Wiers-Jenssens vei (areal plan ID 71280000). Bystyret ber om at eiendommen gjennom dette reguleringsarbeidet, sikres et form\u00e5l som tilrettelegger for fremtidige offentlig funksjon (bibliotek) med tilh\u00f8rende uterom/torg.\u00bb Vurdering av det aktuelle innbyggerforslaget: Land\u00e5s bibliotek trenger nye, st\u00f8rre lokaler som er universelt utformet. Biblioteket ligger i 2 etg. p\u00e5 Land\u00e5storget uten heis, og lokalet er ikke modernisert siden det ble bygget i 1959. Biblioteket har reduserte \u00e5pningstider og personale i forhold til andre bydelsbibliotek. \u00c5rstad bydel vokser raskere enn noen annen bydel i Bergen, med en forventet vekst i folketall p\u00e5 19,2 % mot 2030. Dagens bibliotek p\u00e5 Land\u00e5s er ikke tilpasset dagens eller fremtidig behov. Bergen bystyre behandlet sak om \u00abNye bibliotekfilialer p\u00e5 Indre Laksev\u00e5g, Sletten, Ytrebygda og Indre Arna\u00bb i m\u00f8tet 20.06.2018 sak 156/18, hvor f\u00f8lgende er omtalt om bibliotek p\u00e5 Land\u00e5s: \u00abBibliotek er b\u00e5de viktige m\u00f8teplasser og kulturinstitusjoner, og byr\u00e5det vil legge til rette for gode bibliotek i alle deler av byen. P\u00e5 denne bakgrunn vil byr\u00e5det flytte og relokalisere Land\u00e5s bibliotek til Slettenomr\u00e5det med oppgradering til st\u00f8rre bydelsbibliotek, som ogs\u00e5 vil v\u00e6re tilpasset den \u00f8kte befolkningsveksten som kommer i \u00c5rstad bydel. \u00c5rstad bydel har levek\u00e5rsutfordringer og en bibliotekfilial vil kunne spille en viktig rolle som sosial m\u00f8teplass og l\u00e6ringsarena.\u00bb Et st\u00f8rre bydelsbibliotek i Slettenomr\u00e5det m\u00e5 derfor v\u00e6re p\u00e5 minimum 600 kvadratmeter, men et slikt eksisterende lokale har vist seg vanskelig \u00e5 finne. I p\u00e5vente av et st\u00f8rre bibliotek ble Sletten BibLab \u00e5pnet i 2021. Dette er et midlertidig bibliotek for barn og unge i alderen 0\u2013 18 \u00e5r. Filialen er sv\u00e6rt popul\u00e6r og godt bes\u00f8kt. Siden bystyrets vedtak i 2018 har det v\u00e6rt s\u00f8kt etter et nye hensiktsmessige lokaler for bydelsbibliotek i Slettenomr\u00e5det. I dette s\u00f8ker har man ogs\u00e5 i en tidlig fase sett p\u00e5 Bunnpris- bygget. Bergen kommune eier tomten p\u00e5 Hagerups vei 52, men har en festeavtale med Slettebakken Eiendom AS som eier bygget som i dag huser butikken Bunnpris. Den foran nevnte festeavtalen er en uoppsigelig n\u00e6ringsfesteavtale. Det finnes derfor ikke mange reelle handlingsalternativer; det er kun ved mislighold av festeavtalen, eller gjennom ekspropriasjon at kommunen kan ta tilbake denne eiendommen. For n\u00e6ringsfesteavtaler er det riktignok avtalefrihet n\u00e5r det kommer til avslutning av festeavtalen. Det kan derfor tenkes 2 at man privatrettslig kunne kommet frem til en avtale om \u00ab\u00e5 kj\u00f8pe seg ut\u00bb av festeavtalen, men det vil i s\u00e5 fall m\u00e5tte skje p\u00e5 frivillig basis i en transaksjon p\u00e5 markedsmessige vilk\u00e5r. Slike vilk\u00e5r vil etter all sannsynlighet m\u00e5tte inneb\u00e6re en kompensasjon av betydelig st\u00f8rrelse til eier av bygget, da en beregnet \u00abutkj\u00f8pssum\u00bb ville ta utgangspunkt i det inntektstap butikken p\u00e5f\u00f8res i uoverskuelig fremtid. Det er dog ikke mulig \u00e5 ansl\u00e5 noe bel\u00f8p f\u00f8r en faktisk har gjennomf\u00f8rt forhandlinger. Ekspropriasjon vil ogs\u00e5 trolig medf\u00f8re en betydelig kostnad for kommunen, da en slik prosess f\u00f8lger et prinsipp om at avst\u00e5else av eiendom skal skje til full erstatning gjennom et s\u00e5kalt ekspropriasjonsskj\u00f8nn. Hovedprinsippet i et slikt skj\u00f8nn er at eier skal ha erstattet den h\u00f8yeste verdi av salgsverdi, bruksverdi eller gjenanskaffelsesverdi. Basert p\u00e5 dette har det ikke blitt sett som hensiktsmessig \u00e5 g\u00e5 videre med Hagerups vei 52 som en l\u00f8sning for et nytt bibliotek. Ettersom det har vist seg vanskelig \u00e5 finne eksisterende lokale som kan benyttes til form\u00e5let har man sett etter andre muligheter for etablering av bibliotek. Behovet har v\u00e6rt spilt inn til omr\u00e5deregulering for Slettebakken, men grunnet mange behov knyttet til blant annet idrettsarealer og boligform\u00e5l i planomr\u00e5det har det vist seg vanskelig \u00e5 prioritere \u00e5 avsette areal til bibliotek og byr\u00e5det har besluttet en prioritering av idrettsform\u00e5l i planomr\u00e5det. Det er ogs\u00e5 mer \u00f8nskelig for et nytt bydelsbibliotek at det ligger tettere p\u00e5 sentrumsomr\u00e5det rundt bybanestoppet p\u00e5 Sletten og Sletten senter. Hagerups vei 52 ligger som omtalt i innbyggerforslaget innenfor plangrensen for p\u00e5g\u00e5ende offentlig reguleringsplan for sykkelveg i Wiers-Jenssens vei (areal plan ID 71280000). Det anbefales av Byr\u00e5dsavdeling for byutvikling og Plan- og bygningsetaten at bydelsbibliotek p\u00e5 den aktuelle tomten ikke b\u00f8r v\u00e6re en del av reguleringsplan for Wiers Jensens vei. Dette vil med stor sannsynlighet forsinke sykkelplanen i Wiers Jensens vei, uten at det vil gi en vesentlig raskere prosess for regulering av biblioteket. Det blir ogs\u00e5 utfordringer med fordeling av kostnader og ansvar i planleggingen som vil forsinke reguleringsprosessen. Ettersom form\u00e5let med denne offentlige reguleringsprosessen er sykkelveg, anbefales det ikke \u00e5 ta inn \u00f8vrige form\u00e5l som vil forsinke prosessen for det opprinnelige form\u00e5let. Det p\u00e5g\u00e5r n\u00e5 en prosess med \u00e5 utrede muligheten for etablering av nytt bydelsbibliotek sammen med Slettebakken skole. Det ble i 2023 startet opp en konseptvalgutredning for Slettebakken skole som ser p\u00e5 ulike l\u00f8sninger for rehabilitering og utvikling av skolen, samt ivaretagelse av barnehagen p\u00e5 tomten og muligheten for \u00e5 innarbeide et bydelsbibliotek sammen med skolen. Rapport for denne utredningen er forventet ferdigstilt i 2024. \u00d8konomiske konsekvenser: Nytt bydelsbibliotek i Slettenomr\u00e5det vil uansett valg av l\u00f8sning ha kostnader knyttet til etablering, tilrettelegging og eventuelt bygging. Samtidig vil man ved etablering av nytt bydelsbibliotek avvikle filialen p\u00e5 Land\u00e5s og Sletten BibLab og utgifter til leie og drift av disse vil overf\u00f8res til nytt bibliotek. De n\u00e6rmere kostnadene ved et eventuelt valg vil byr\u00e5det komme tilbake til n\u00e5r et valg er foretatt og innarbeide dette i fremtidig Handlings- og \u00f8konomiplan. Byr\u00e5dets vurdering og anbefaling/konklusjon: Etter byr\u00e5dets vurdering er det mest hensiktsmessig at man p\u00e5 det n\u00e5v\u00e6rende tidspunkt ikke g\u00e5r videre med Hagerups vei 52 som en l\u00f8sning for et nytt bibliotek. Byr\u00e5det jobber videre med bydelsbibliotek som en del av Slettebakken skole-prosjektet. N\u00e5r rapporten fra konseptvalgutredningen er ferdig vil byr\u00e5det vurdere konseptene som er utredet. Dersom det vurderes som mest hensiktsmessig \u00e5 g\u00e5 videre med en l\u00f8sning for Slettebakken skole som ikke inkluderer bibliotek vil byr\u00e5det igjen gjennomf\u00f8re et tomtes\u00f8k i omr\u00e5det og g\u00e5 i dialog med aktuelle byggeiere, alternativt at man g\u00e5r i dialog med Sletten senter om mulighetene for en utvidelse av arealene man i dag leier. 3 Begrunnelse for framleggelse til bystyret: Oppgaver for Bergen bystyre 2019-2023 pkt 3.7 Innbyggerforslag Bystyret tar stilling til innbyggerforslag som fyller kriteriene iht. \u00a7 12-1 i kommuneloven. Bystyret tar stilling til om innbyggerforslag skal avvises. Byr\u00e5det innstiller til bystyret \u00e5 fatte f\u00f8lgende vedtak: 1. Basert p\u00e5 vurdering av kostnader og prosess knyttet til erverv av gnr. 160/bnr. 216 (Bunnpris Sletten) vil etablering av bibliotek i bygget ikke vurderes videre. 2. Byr\u00e5det vil fortsette \u00e5 unders\u00f8ke andre muligheter for \u00e5 etablere bydelsbibliotek i Slettenomr\u00e5det for \u00e5 svare ut vedtaket i sak 156/18. Dato: 19. mars 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. 4 "
}