{
  "dokument_id": "332d86be-7c8d-5f53-9bc8-9ce41e909fd6",
  "doc_type": "case_attachment",
  "kommune": 4601,
  "tittel": "N\u00e6rv\u00e6rsprosjekt i Bergen kommune 2024-2027",
  "url": "https://bergen.kommune.no/politikere-utvalg/api/fil/bk360/9687377/Naervaersprosjekt-i-Bergen-kommune-2024-2027",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/06233-1 N\u00e6rv\u00e6rsprosjekt i Bergen kommune Hva saken gjelder: I Klosterhagenerkl\u00e6ringen har byr\u00e5det l\u00f8ftet fram en satsing p\u00e5 n\u00e6rv\u00e6r gjennom f\u00f8lgende formulering: Bergen kommune har i dag et h\u00f8yt sykefrav\u00e6r. Det er krevende for b\u00e5de kommunen, ansatte, ledere og brukere. Det vil v\u00e6re store gevinster ved \u00e5 redusere sykefrav\u00e6ret, og byr\u00e5det \u00f8nsker derfor \u00e5 sette i gang et n\u00e6rv\u00e6rsprosjekt med form\u00e5l \u00e5 f\u00e5 ned det h\u00f8ye sykefrav\u00e6ret. I budsjettet for 2024 og 2025 er det satt av 4 millioner kroner til prosjektet, medf\u00f8lgende tiltaksbeskrivelse: Byr\u00e5det vil igangsette et eget prosjekt for \u00e5 redusere sykefrav\u00e6ret i Bergen Kommune. M\u00e5let med prosjektet er \u00e5 \u00f8ke kvaliteten i tjenestene, gi ansatte en bedre arbeidshverdag og arbeidsmilj\u00f8, gj\u00f8re det lettere for ledere \u00e5 f\u00f8lge opp sine ansatte og redusere kostnadene til vikarer. Prosjektet vil legges til byr\u00e5dsleders avdeling. I denne saken beskrives hvordan n\u00e6rv\u00e6rsprosjektet skal startes opp og driftes i oppstarten. Prosjektet er presentert for hovedsammenslutningene i det sentrale samarbeidsutvalget (DSSU), og alle organisasjonene er positive til prosjektet. \u00d8konomiske konsekvenser: I budsjettet for 2024 er det satt av kr 4 000 000 og i handlings- og \u00f8konomiplanen (H\u00d8P) er det lagt opp til finansiering av prosjektet ogs\u00e5 i 2025. Det forutsettes at prosjektet gjennomf\u00f8res innenfor rammene vedtatt for disse \u00e5rene. Eventuell videref\u00f8ring av prosjekt eller ordin\u00e6r drift vil bli h\u00e5ndtert i videre budsjettprosesser. Byr\u00e5dsleders vurdering og anbefaling/konklusjon: Byr\u00e5dsleder anbefaler at prosjektet startes opp slik det beskrives i saksutredningen. Det er vesentlig at fase 1 starter s\u00e5 raskt som mulig. Vedtakskompetanse: Byr\u00e5dets fullmakter \u2022 \u00a7 2.3 Byr\u00e5det som \u00f8verste ledelse av kommunens administrasjon Byr\u00e5dets kompetanse som \u00f8verste ledelse av kommunens administrasjon, f\u00f8lger av kommuneloven \u00a7 10-2. \u2022 \u00a7 2.4 Driftsansvar, vedtatt av bystyret 16.12.20 i sak 378/20: Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. 1 Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Det iverksettes et n\u00e6rv\u00e6rsprosjekt for Bergen kommune i tr\u00e5d med saksutredningen. 2. Melding om vedtak sendes Bystyrets kontor. Dato: 13. februar 2024 Marte Joan Monstad Fung. byr\u00e5dsleder Dokumentet er godkjent elektronisk. 2 Saksframstilling: P\u00e5 tross av prosjekter, IA-arbeid og ulike satsinger er sykefrav\u00e6ret i kommunesektoren og ogs\u00e5 Bergen kommune sv\u00e6rt h\u00f8yt og har v\u00e6rt det over \u00e5r. Dette er bekymringsfullt og p\u00e5virker kommunens tjenesteleveranser, arbeidsmilj\u00f8er og \u00f8konomi. I Klosterhagenerkl\u00e6ringen har byr\u00e5det l\u00f8ftet fram en satsing p\u00e5 n\u00e6rv\u00e6r gjennom f\u00f8lgende formulering: Bergen kommune har i dag et h\u00f8yt sykefrav\u00e6r. Det er krevende for b\u00e5de kommunen, ansatte, ledere og brukere. Det vil v\u00e6re store gevinster ved \u00e5 redusere sykefrav\u00e6ret, og byr\u00e5det \u00f8nsker derfor \u00e5 sette i gang et n\u00e6rv\u00e6rsprosjekt med form\u00e5l \u00e5 f\u00e5 ned det h\u00f8ye sykefrav\u00e6ret. I budsjettet for 2024 og 2025 er det satt av 4 millioner kroner til prosjektet, medf\u00f8lgende tiltaksbeskrivelse: Byr\u00e5det vil igangsette et eget prosjekt for \u00e5 redusere sykefrav\u00e6ret i Bergen Kommune. M\u00e5let med prosjektet er \u00e5 \u00f8ke kvaliteten i tjenestene, gi ansatte en bedre arbeidshverdag og arbeidsmilj\u00f8, gj\u00f8re det lettere for ledere \u00e5 f\u00f8lge opp sine ansatte og redusere kostnadene til vikarer. Prosjektet vil legges til byr\u00e5dsleders avdeling. Ved oppstarten av n\u00e6rv\u00e6rsprosjektet er det viktig \u00e5 bygge videre p\u00e5 arbeid som tidligere er gjort i kommunen, og p\u00e5 satsinger og kunnskap som allerede finnes i kommunen. I perioden 2008 \u2013 2011 ble det gjennomf\u00f8rt et stort n\u00e6rv\u00e6rsprosjekt i Bergen kommune. M\u00e5let med prosjektet var \u00e5 \u00f8ke n\u00e6rv\u00e6ret fra 90 % til 92 % innen 2011. N\u00e6rv\u00e6rsprosjektet handlet om endring og endringsledelse, kulturbygging og organisasjonsutvikling. I 2012 ble kulturen fra prosjektfasen videreutviklet, i en fase som handlet om \u00e5 g\u00e5 fra prosjekt til drift, en fase som handlet om vedlikehold, kvalitetssikring og systematikk som sikrer fremdrift. Prosjektet gav mye l\u00e6ring og gode enkeltresultater i organisasjonen, og sykefrav\u00e6ret i kommunen var i \u00e5rene 2010-2013 lavere enn i \u00e5rene f\u00f8r. Sykefrav\u00e6r er ogs\u00e5 et sentralt tema i HR-meldingen \u00abEt arbeidsliv i endring\u00bb, vedtatt av bystyret i bystyresak 283/19. Dette inneb\u00e6rer blant annet at Bergen kommune skal se lederskap, arbeidsmilj\u00f8 og sykefrav\u00e6r i sammenheng, at kommunen skal v\u00e6re nasjonalt f\u00f8rende i arbeidet med \u00e5 redusere sykefrav\u00e6ret, at ledere og enheter som gj\u00f8r en innsats for \u00e5 oppn\u00e5 gode resultater skal anerkjennes og at Bergen kommune skal styrke og videreutvikle HMS- arbeidet, slik at de ansatte sikres en trygg arbeidshverdag og et helsefremmende arbeidsmilj\u00f8. Som en oppf\u00f8lging av representantforslag og vedtak i bystyresak 314/21 rapporteres det n\u00e5 status for aktiviteter for \u00e5 redusere sykefrav\u00e6ret i tertialrapportene. Denne rapporteringen startet i 1. tertialrapport 2023. Gjennom IA-arbeidet har det ogs\u00e5 i samarbeid med NAV v\u00e6rt gjort ulike satsinger i Bergen kommune. Det har ikke alltid v\u00e6rt koordinert hva som har v\u00e6rt gjort i kommunen som helhet, i stedet har det v\u00e6rt gjennomf\u00f8rt lokalt arbeid og i liten grad v\u00e6rt samlet rapportering av tiltak og resultater. Som et ledd i IA-arbeidet iverksatte KS og NAV i samarbeid satsingen \u00abIA-ledelse 2.0 \u2013 NED med sykefrav\u00e6ret\u00bb, en satsing som fikk bred deltakelse ogs\u00e5 i Bergen kommune. Satsingen var rettet mot st\u00f8rre kommuner i Norge med sykefrav\u00e6r p\u00e5 mer enn 10 %. Satsingen var 3 s\u00e6rlig rettet mot helse- og omsorgssektoren og barnehagene og var ment \u00e5 fungere som en drahjelp i kommunenes allerede p\u00e5g\u00e5ende inkluderings- og sykefrav\u00e6rsarbeid. Satsingen varte i perioden 2016 \u2013 2018 og det ble gjennomf\u00f8rt f\u00f8lgeforskning ved FAFO. N\u00e5v\u00e6rende IA-avtale gjelder ut 2024. IA-avtalen omfatter n\u00e5 hele arbeidslivet i Norge. Alle arbeidsplasser blir derfor oppfordret til \u00e5 jobbe systematisk med \u00e5 forebygge arbeidsrelatert sykefrav\u00e6r, l\u00f8se fastl\u00e5ste sykefrav\u00e6rssaker, gi ny kompetanse til sykmeldte som \u00f8nsker det og \u00e5 f\u00e5 flere til \u00e5 mestre jobben, selv med helseplager. Virkemidlene i avtalen er utformet for \u00e5 hjelpe alle arbeidsplasser til \u00e5 jobbe godt med dette. I tillegg er det etablert bransjeprogram i sju utvalgte bransjer som har potensial for \u00e5 redusere sykefrav\u00e6r og frafall. De sju utvalgte bransjene er barnehage, bygg og anlegg, n\u00e6ringsmiddelindustrien, leverand\u00f8rindustrien til olje- og gassn\u00e6ringen, sykehjem, sykehus og persontrafikk og rutebuss, Bransjene er i hovedsak valgt ut fordi de har et stort potensial for \u00e5 redusere sykefrav\u00e6r og hindre frafall. I Bergen kommune er det bransjesatsingen p\u00e5 barnehage og sykehjem som er aktuelle. Byr\u00e5d for finans og HR konsern har ansvar for det konsernovergripende IA-arbeidet i Bergen kommune. Organisering og oppf\u00f8lging av dette arbeidet er beskrevet i byr\u00e5dssak 1189/19, som ogs\u00e5 bestiller mandatet for den eksisterende styringsgruppen for IA- arbeidet i Bergen kommune.. Forebygging av sykefrav\u00e6r er et viktig aspekt i n\u00e6rv\u00e6rsarbeidet. Kontrollutvalget behandlet i m\u00f8te 04.10.2023 sak 96/23 og vedtok bestilling av en forvaltningsrevisjon \u00abForvaltningsrevisjon av forebygging av sykefrav\u00e6r\u00bb. Forvaltningsrevisjonen gjennomf\u00f8res av Deloitte. Etter prosjektplanen til Deloitte skal rapporten etter revisjonen oversendes kontrollutvalgets sekretariat innen utgangen av mai 2024. Byr\u00e5d for finans og HR konsern samarbeider med Deloitte i gjennomf\u00f8ringen av revisjonen. Beskrivelse av N\u00e6rv\u00e6rsprosjekt 2024-2027 Det viktigste n\u00e6rv\u00e6rarbeidet skjer i den enkelte enhet, gjennom samhandling mellom den ansatte og n\u00e6rmeste leder. Etatene og byr\u00e5dsavdelingene har ansvar for egen drift gjennom sine fullmakter. Flere av etatene har dedikerte planer knyttet til n\u00e6rv\u00e6r og oppf\u00f8lging av sykefrav\u00e6r. Bergen kommune har ogs\u00e5 et kompetansemilj\u00f8 p\u00e5 konsernniv\u00e5 for HMS. Dette er lagt til HR konsern p\u00e5 byr\u00e5dsavdeling for finans. Dette kompetansemilj\u00f8et har laget skoleringsmateriell for vernetjeneste og ledere blant annet innen oppf\u00f8lging av sykmeldte, og er sentrale i samarbeidet med vernetjenesten i kommunen. Dette kompetansemilj\u00f8et vil ogs\u00e5 ventelig v\u00e6re sentrale i oppf\u00f8lgingen av forvaltningsrapporten som blir levert av Deloitte i mai. Det er avgj\u00f8rende at N\u00e6rv\u00e6rsprosjektet har et samarbeid med alle fagmilj\u00f8 i kommunen som driver n\u00e6rv\u00e6rsarbeid, og da s\u00e6rlig p\u00e5 konsernniv\u00e5 og byr\u00e5dsavdelingsniv\u00e5. Gitt prosjektets \u00f8konomiske rammer vil det v\u00e6re naturlig at det etableres b\u00e5de styringsgruppe, prosjektgruppe og arbeidsgrupper der alle byr\u00e5dsavdelingene i ulik grad er representert. I tr\u00e5d med budsjettvedtaket vil kommunaldirekt\u00f8r ved Byr\u00e5dsleders avdeling v\u00e6re prosjekteier og leder for styringsgruppe. Det forutsettes et tett samarbeid med HMS-milj\u00f8et ved HR konsern. Faser i prosjektet I et prosjekt der flere byr\u00e5dsavdelinger skal v\u00e6re med, er det avgj\u00f8rende at det lages gode samarbeidsarenaer. Det vil derfor i fase 1 v\u00e6re viktig at prosjektgruppen definerer personer i den enkelte byr\u00e5dsavdeling som vil v\u00e6re ansvarlig for implementering av lokale tiltak. 4 Det er ogs\u00e5 viktig \u00e5 skape legitimitet for arbeidet gjennom \u00e5 anerkjenne det arbeidet som p\u00e5g\u00e5r i dag. En kartlegging av ulike planer og tiltak som eksisterer i dag er derfor viktig \u00e5 samle og systematisere. Det vil her v\u00e6re naturlig ogs\u00e5 \u00e5 se hen til tiltak som har v\u00e6rt gjennomf\u00f8rt tilbake i tid. Prosjektgruppen vil v\u00e6re helt sentral i dette arbeidet. N\u00e5r den innledende fasen er gjennomf\u00f8rt vil det v\u00e6re n\u00f8dvendig \u00e5 lage oversikt over aktuell forskning og erfaringer som er gjort p\u00e5 n\u00e6rv\u00e6rsarbeid. Dette kan b\u00e5de v\u00e6re gjennom IA arbeid generelt i arbeidslivet, men s\u00e6rlig forskning og erfaringer i kommunal sektor vil v\u00e6re viktig. Fase 2 vil derfor v\u00e6re kunnskapsinnhenting og analyser av forskning og erfaringer. I fase 2 skal det ogs\u00e5 defineres m\u00e5ltall og m\u00e5lemetoder for n\u00e6rv\u00e6r/frav\u00e6r. N\u00e6rv\u00e6rsprosjektet skal videref\u00f8re og systematisere arbeidet med \u00e5 lage skriftlige rutiner, retningslinjer og policydokumenter for n\u00e6rv\u00e6rsarbeidet i Bergen kommune. Prosjektet skal utvikle programmer for ledere og HR- og HMS-personale som sikrer at god praksis blir delt. Programmene tilrettelegges slik at de blant annet blir en del av kommunens lederutviklingsprogram. Prosjektet m\u00e5 videre se til at kommunen har hensiktsmessige styrende dokumenter gjeldende for alle deler av kommunens virksomheter. Konkrete planer for det enkelte tjenesteomr\u00e5det m\u00e5 lages av den enkelte byr\u00e5dsavdeling og etat. I fase 3 vil aktiviteter og oppf\u00f8lging av byr\u00e5dsavdelinger blir prioritert. Det skal lages egne tiltaksplaner for n\u00e6rv\u00e6r i alle byr\u00e5dsavdelinger og etater. Tiltaksplanene skal presenteres for arbeidsmilj\u00f8utvalgene i den enkelte byr\u00e5dsavdeling. IA-avtalen sine bransjeprogram for sykehjem og barnehage danner et godt grunnlag for at en kan starte tidlig med tiltak innenfor disse omr\u00e5dene. Selv om alle fagomr\u00e5der i kommunen skal v\u00e6re en del av n\u00e6rv\u00e6rsarbeid og n\u00e6rv\u00e6rsprosjektet vil etatene innenfor helse og omsorg og etat for barnehage v\u00e6re naturlige etater \u00e5 prioritere i starten. Det forutsettes tett samarbeid med vernetjenesten og de tillitsvalgte p\u00e5 alle niv\u00e5 og i alle faser av arbeidet. Det er en forutsetning for \u00e5 lykkes at alle byr\u00e5dsavdelinger stiller ressurser til r\u00e5dighet, og at arbeidet forankres i den enkelte byr\u00e5dsavdeling og etats \u00f8verste ledelse. Oppsummering av faser: Fase 1 \u2013 Organisering, legitimitet og kultur Fase 2 \u2013 Kunnskapsinnhenting og analyse, utarbeidelse av skriftlige rutiner, retningslinjer, programmer og tiltaksplaner Fase 3 \u2013 Gjennomf\u00f8re tiltak, aktiviteter og oppf\u00f8lging S\u00e6rskilt om oppstart av prosjektet. Det er avgj\u00f8rende for byr\u00e5det at alle deler av Bergen kommune kommer raskt i gang med arbeidet med \u00f8kt n\u00e6rv\u00e6r. I oppstarten m\u00e5 det derfor forventes at ledere p\u00e5 alle niv\u00e5, og s\u00e6rlig i byr\u00e5dsavdelingene, prioriterer n\u00e6rv\u00e6r i egne planer. B\u00e5de gjennom ordin\u00e6r lederoppf\u00f8lging i linjen, men ogs\u00e5 gjennom formelle oppdragsnotat, m\u00e5 n\u00e6rv\u00e6r v\u00e6re et prioritert omr\u00e5de. Denne saken forutsetter at det ansettes en prosjektleder for n\u00e6rv\u00e6rsprosjektet. Tilsettingsprosessen skal starte s\u00e5 snart praktisk mulig. 5 "
}