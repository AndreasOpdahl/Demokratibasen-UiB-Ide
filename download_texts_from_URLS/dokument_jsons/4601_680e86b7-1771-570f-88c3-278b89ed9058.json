{
  "dokument_id": "680e86b7-1771-570f-88c3-278b89ed9058",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 31 fra Mailiss Solheim-\u00c5kerblom (R) om tiltak mot matsvinn - UMBY",
  "url": "https://bergen.kommune.no/politikere-utvalg/api/fil/bk360/9895364/Svar-pa-skriftlig-sporsmal-nr-31-fra-Mailiss-Solheim-Akerblom-R-om-tiltak-mot-matsvinn-UMBY",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/18736-3 Saksbehandler: Malene Nesse Gr\u00f8nningen Fra Dato: 14. februar 2024 Byr\u00e5d for byutvikling Unntatt offentlighet: Klikk her for \u00e5 skrive inn tekst. Svar p\u00e5 skriftlig sp\u00f8rsm\u00e5l nr. 31 fra Mailiss Solheim-\u00c5kerblom (R) om tiltak mot matsvinn - UMBY Det er brei politisk enighet om at matsvinn er et problem og at matsvinnet m\u00e5 reduseres. Hvert \u00e5r kastes 450 000 tonn mat i Norge. 52% av dette kommer fra matbransjen, de resterende 48% fra forbrukerne. Matsvinn st\u00e5r for 10% av de globale klimagassutslippene, samtidig som det gir et \u00f8konomisk tap bare i Norge p\u00e5 22 milliarder kroner. I \u00abGr\u00f8nn virksomhet \u2013 Klima- og milj\u00f8plan for Bergen kommunes virksomhet\u00bb, som bystyret behandlet i 2023, presenteres flere m\u00e5l og tiltak for \u00e5 redusere matsvinn i kommunens virksomhet. M\u00e5let er \u00e5 redusere matsvinnet, i tr\u00e5d med FNs b\u00e6rekraftsm\u00e5l 12.3. Det presiseres ogs\u00e5 at alle kommunale skoler og barnehager skal ha aktive kj\u00f8kkenhager med egen kompostering. Tidligere \u00e5r har det blitt rullet ut et pr\u00f8veprosjekt p\u00e5 noen av kommunens sykehjem, der matavfallet blir veiet og fulgt opp. Dette har vist seg \u00e5 v\u00e6re et godt tiltak for \u00e5 bevisstgj\u00f8re og jobbe for \u00e5 n\u00e5 m\u00e5let om redusert matsvinn. P\u00e5 et skriftlig sp\u00f8rsm\u00e5l i 2022 om matsvinn i kommunen, svarte dav\u00e6rende byr\u00e5d bl.a.: \u00abPer dags dato sitter ikke byr\u00e5den p\u00e5 samlede tall p\u00e5 det totale matsvinnet i kommunale enheter med matservering, og kan ikke oppgi status i dag. Klimaetaten opplyser at det er stort behov for dette tallgrunnlaget, b\u00e5de for \u00e5 f\u00f8lge utviklingen over tid, og for \u00e5 se effekten av ulike tiltak. For \u00e5 skaffe et slikt tallgrunnlag, informerer Klimaetaten at det vil v\u00e6re n\u00f8dvendig \u00e5 gjennomf\u00f8re en samordnet veierunde i hele kommunen, noe som krever en noks\u00e5 omfattende og prioritert satsning.\u00bb Sp\u00f8rsm\u00e5l til byr\u00e5den: 1. Har det blitt satt i gang et arbeid for \u00e5 f\u00e5 oversikt over kommunens samlede matsvinn? 2. Hvis nei, vil byr\u00e5den ta initiativ til at dette settes i gang? 3. Kan byr\u00e5den gi en oppdatering p\u00e5 det nevnte prosjektet med veiing av matavfall p\u00e5 sykehjem og gi en statusoppdatering p\u00e5 om dette fremdeles er i drift og om det har blitt rullet ut til flere sykehjem og/eller enheter? 4. Kan byr\u00e5den gi en statusoppdatering p\u00e5 punktet i \u00abGr\u00f8nn Virksomhet\u00bb om at alle kommunale skoler og barnehager skal ha aktive kj\u00f8kkenhager med egen kompostering Svar fra byr\u00e5den: 1. Bergen kommune har forpliktet seg til \u00e5 redusere matsvinn i egen virksomhet med 50 % i tr\u00e5d med FN\u2019s b\u00e6rekraftsm\u00e5l. M\u00e5let er ogs\u00e5 forankret i \u00abGr\u00f8nn virksomhet \u2013 klima- og milj\u00f8plan for kommunens virksomhet\u00bb. Byr\u00e5den har f\u00e5tt opplyst at det per dags dato ikke finnes noen oversikt over kommunens samlede matsvinn. Tidligere har det blitt gjennomf\u00f8rt veierunder p\u00e5 enkelte sykehjem i forbindelse med et pilotprosjekt for reduksjon av matsvinn innen helse og omsorg, men utover dette har det ikke blitt gjennomf\u00f8rt noen systematisk veiing over tid. Et av tiltakene i Gr\u00f8nn virksomhet er \u00e5 gjennomf\u00f8re halv\u00e5rige veierunder av matsvinn, blant annet for \u00e5 kunne f\u00f8lge utviklingen over tid og effekten av gjennomf\u00f8rte tiltak. Veiingen skal etter planen gjennomf\u00f8res for enheter med matservering, derav sykehjem, skoler, barnehager og kantiner. Klimaetaten har nylig tatt initiativ til oppstarten av \u00abForum for b\u00e6rekraftig mat\u00bb med representanter fra BEHO, BBS, Innkj\u00f8p konsern, Etat for sykehjem, Etat for skole, Etat for barnehage, Seksjon for n\u00e6ring og landbruk. Forumet hadde oppstartsm\u00f8te 14.12.23, og vil ha en viktig rolle for \u00e5 sikre samordning av veiingen. Utgangspunktet er at f\u00f8rste veierunde skal gjennomf\u00f8res i l\u00f8pet av andre kvartal 2024. Klimaetaten vil ha en koordinerende rolle i prosessen, men er avhengig av aktiv deltakelse fra resten av virksomheten for \u00e5 kunne gjennomf\u00f8re tiltaket. 3. For \u00e5 svare ut delsp\u00f8rsm\u00e5l 3, har byr\u00e5den kontaktet Etat for Sykehjem, ved Byr\u00e5dsavdeling for eldre, helse og omsorg. De svarer f\u00f8lgende: Lyngb\u00f8tunet og Fantoft sykehjem var med p\u00e5 et pilotprosjekt for \u00e5 redusere matsvinn i 2021. Prosjektet ble utf\u00f8rt i samarbeid med NORSUS, Norsk Institutt for b\u00e6rekraftsforskning. Her ble det gjort flere viktige funn, som blant annet \u00f8kt bevissthet rundt omfang av matsvinn, og at veiing av matsvinn var nyttig for \u00e5 synliggj\u00f8re matsvinn. Oppdrag gitt til Etat for sykehjem 2022 er at funnene/metodene for \u00e5 redusere matsvinn identifisert i pilotprosjektet skal implementeres i de kommunale sykehjemmene i Bergen kommune. I 2023 ble det s\u00f8kt om midler slik at ogs\u00e5 de privat/ideelle sykehjemmene fikk v\u00e6re med i matsvinnprosjekt. De privat/ideelle sykehjemmene er en mindre gruppe med totalt 13 sykehjem. Alle fikk invitasjon til \u00e5 v\u00e6re med i prosjektet, men ikke alle hadde kapasitet p\u00e5 dav\u00e6rende tidspunkt. Arbeidet med reduksjon av matsvinn gjennomf\u00f8res p\u00e5 alle sykehjem i Bergen og vil v\u00e6re et kontinuerlig arbeid. Den internasjonale matsvinndagen er 29. september, og det er foresl\u00e5tt at alle sykehjem veier matsvinn den dagen. Dette har ogs\u00e5 sammenheng med at vi arbeider for at arbeidet med mat skal defineres som oppgave og knyttes til \u00f8remerket bemanning. P\u00e5 denne m\u00e5ten kan bestillinger av mat, sluttilberedning og h\u00e5ndtering av mat sikre at beboere bedre ivaretas individuelt, at vi reduserer svinn av mat og at en kan f\u00e5 \u00f8konomisk positiv effekt av arbeidet. 4. For \u00e5 svare ut delsp\u00f8rsm\u00e5l 4, har byr\u00e5den kontaktet Byr\u00e5dsavdeling for barnehage og skole. De svarer f\u00f8lgende: I planen \u00abGr\u00f8nn virksomhet\u00bb som det refereres til st\u00e5r det som et av m\u00e5lene at alle skoler og barnehager skal ha aktive kj\u00f8kkenhager med egen kompostering innen 2030, og at st\u00f8rrelsen tilpasses tilgjengelig areal. I Byr\u00e5dsavdeling for barnehage og skole har vi ikke en fullstendig oversikt over hvor mange barnehager og skoler som har kj\u00f8kkenhager med kompostering. N\u00e5r det gjelder skole s\u00e5 legger Skolebruksplanen for Bergen i 2021-2030 i Funksjons- og arealprogram til grunn at det i fremtidige skoleprosjekter, s\u00e5 langt det lar seg gj\u00f8re, skal tilrettelegges for veksthus innend\u00f8rs og at det i alle prosjekter skal vurderes \u00e5 sette av areal til skolehage. Det ble startet opp 21 nye skolehager i perioden 2021-2023, og 22 skolehager har hatt oppf\u00f8lging. I handlings- og \u00f8konomiplan var det i 2023 satt av 300 000 kroner til skoler som hadde eller \u00f8nsket \u00e5 ha skolehager, og det var 14 skoler som fikk midler til enten oppf\u00f8lgingspakker eller til oppstartspakker. N\u00e5r det gjelder barnehage sier Barnehagebruksplan 2022-2035 i Funksjons- og arealprogram for kommunale barnehager at n\u00e5r det bygges nye barnehager eller n\u00e5r det foretas st\u00f8rre rehabiliteringer skal barnehagene ha minst tre store plantekasser og kompostbeholdere. Etat for barnehage s\u00f8kte i 2023 om midler via Klimaetatens ordning for Internt klima og milj\u00f8tilskudd for enheter i Bergen kommune. 180 000 kroner ble fordelt p\u00e5 \u00e5tte barnehager til etablering av kj\u00f8kkenhager, i samarbeid med prosjektet Barnehagen og Bybonden \u2013 barnas kj\u00f8kkenhage. Bybonden tilbyr ogs\u00e5 kursing og oppf\u00f8lging til personalet gjennom ett \u00e5r. Christine Kahrs \u2013 Byr\u00e5d for byutvikling Dokumentet er godkjent elektronisk. "
}