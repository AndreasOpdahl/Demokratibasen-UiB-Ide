{
  "dokument_id": "4804af1c-d90c-54ba-8c4e-c74dcdd8404f",
  "doc_type": "case_attachment",
  "kommune": 4601,
  "tittel": "H\u00f8ringsnotat - forskrifter om tilskuddsordninger for \u00e5 ivareta natur.pdf",
  "url": "https://bergen.kommune.no/politikere-utvalg/api/fil/bk360/9742706/Horingsnotat-forskrifter-om-tilskuddsordninger-for-a-ivareta-natur-pdf",
  "tekst": "H\u00f8ringsnotat \u2013 forskrifter om tilskuddsordninger for \u00e5 ivareta natur 1 Hovedinnholdet i h\u00f8ringsnotatet Klima- og milj\u00f8departementet foresl\u00e5r i h\u00f8ringsnotatet to nye forskrifter om tilskudd til ivaretakelse av natur, som ledd i at departementet foresl\u00e5r at \u00e5tte tilskuddsordninger blir sl\u00e5tt sammen og videref\u00f8rt i to nye ordninger. Klima- og milj\u00f8departementet sender f\u00f8lgende forskrifter p\u00e5 h\u00f8ring: - Forskrift om tilskudd til tiltak for \u00e5 ivareta natur - Forskrift om tilskudd til vannmilj\u00f8tiltak, kalking og anadrome laksefisk 2 Bakgrunnen for forslaget Sammensl\u00e5 tilskuddsordninger Dagens tilskuddsordninger for \u00e5 ivareta natur under kap. 1420 Milj\u00f8direktoratet er blitt til gjennom en gradvis utvikling over mange \u00e5r, der stadig nye ordninger er blitt opprettet. I vedtatt budsjett for 2023 ble det foretatt en vesentlig reduksjon i antall budsjettposter. Dette samlet flere tilskuddsordninger for \u00e5 ivareta natur p\u00e5 f\u00e6rre budsjettposter, men strukturen i tilskuddsordningene er ikke endret. Det vil si at departementet har like mange tilskuddsordninger som tidligere. I tillegg har enkelte ordninger manglet forskriftsfesting. Klima- og milj\u00f8departementet har derfor sett behovet for \u00e5 foreta en helhetlig gjennomgang av disse tilskuddsordningene, for \u00e5 i enda st\u00f8rre grad kunne bruke tilskuddsmidlene der effekten for naturen er best. Som f\u00f8lge av denne gjennomgangen, foresl\u00e5r departementet en sammensl\u00e5ing av \u00e5tte tilskuddsordninger til to nye ordninger, slik det kommer frem av tabellen under. Ny, sammensl\u00e5tt Eksisterende ordninger tilskuddsordning Tilskudd til kalking som vannmilj\u00f8tiltak Tilskudd til vannmilj\u00f8tiltak, kalking Tilskudd til generell vannforvaltning og anadrome laksefisk Tilskudd til vannmilj\u00f8tiltak for anadrom laksefisk Tilskudd til tiltak i kulturlandskapsomr\u00e5de registrert som verdifulle kulturlandskap Tilskudd til tiltak for ville pollinerende insekter Tilskudd til tiltak for \u00e5 ivareta natur Tilskudd til truede arter Tilskudd til truede naturtyper Tilskudd til tiltak mot fremmede arter Krav om tilskuddsregelverk Departementet ser det som n\u00f8dvendig at ordningene forskriftsfestes, for \u00e5 sikre at ordningene er i samsvar med kravene forvaltningsloven og \u00f8konomiregelverket stiller til utformingen og forvaltningen av tilskudd. Bestemmelser om \u00f8konomistyring i staten punkt 6.2.3 angir at delene av regelverket for en tilskuddsordning som retter seg mot private, og som derfor er forskrift etter forvaltningslovens \u00a7 2 f\u00f8rste ledd bokstav c, m\u00e5 forberedes og fastsettes etter bestemmelsene om forskrifter i forvaltningsloven kapittel VI. 3 Gjeldende rett Under f\u00f8lger en n\u00e6rmere beskrivelse av de \u00e5tte tilskuddsordningene som inng\u00e5r i forskriftene som sendes p\u00e5 h\u00f8ring. 1. Tilskudd til kalking som vannmilj\u00f8tiltak Ordningen er i dag regulert gjennom forskrift 25. november 2014 nr. 1534 om tilskudd til kalking som vannmilj\u00f8tiltak. M\u00e5let med tilskuddsordningen er \u00e5 medvirke til \u00e5 redusere de negative effektene av sur nedb\u00f8r p\u00e5 naturmangfoldet i vassdrag. God vannkvalitet er hovedkriteriet for m\u00e5loppn\u00e5else. 2. Tilskudd til generell vannforvaltning Ordningen er i dag regulert gjennom forskrift 25. november 2014 nr. 1533 om tilskudd til generell vannforvaltning. M\u00e5let med tilskuddsordningen er \u00e5 bidra til oppn\u00e5else av god \u00f8kologisk og kjemisk tilstand i vannforekomstene i samsvar med vannforskriften og de regionale vannforvaltningsplanene med tilh\u00f8rende tiltaksprogram. 3. Tilskudd til vannmilj\u00f8tiltak for anadrom laksefisk Ordningen er i dag regulert gjennom forskrift 25. november 2014 nr. 1539 om tilskudd til vannmilj\u00f8tiltak for anadrome laksefisk. M\u00e5let med tilskuddsordningen er \u00e5 legge til rette for bevaring og forvaltning av vill anadrom laksefisk. M\u00e5loppn\u00e5else blir vurdert ut fra om tilskuddene medvirker til \u00e5 n\u00e5 m\u00e5lene for viltlevende anadrom laksefisk. 4. Tilskudd til tiltak i kulturlandskapsomr\u00e5de registrert som verdifulle kulturlandskap Ordningen er i dag ikke regulert gjennom forskrift. M\u00e5let med ordningen er \u00e5 ivareta naturverdier i kulturlandskapsomr\u00e5der som inng\u00e5r i Nasjonal registrering av verdifulle kulturlandskap. M\u00e5loppn\u00e5else blir vurdert ut fra om tiltaket ivaretar naturmangfoldet i kulturlandskapsomr\u00e5der med store naturverdier. 5. Tilskudd til tiltak for ville pollinerende insekter Ordningen er i dag ikke regulert gjennom forskrift. M\u00e5let med ordningen er \u00e5 medvirke til \u00e5 sikre eller bedre leveomr\u00e5dene for ville pollinerende insekter. M\u00e5loppn\u00e5else blir vurdert ut fra om tiltaket bidrar til dette. 6. Tilskudd til truede arter Ordningen er i dag regulert gjennom forskrift 25. november 2014 nr. 1536 om tilskudd til tiltak for truede arter. M\u00e5let med tilskuddsordningen er \u00e5 medvirke til \u00e5 ta vare p\u00e5 prioriterte arter etter naturmangfoldloven \u00a7\u00a7 23 og 24, og truede arter. Ordningen inkluderer ogs\u00e5 \u00f8kologiske funksjonsomr\u00e5der for prioriterte arter. M\u00e5loppn\u00e5else blir vurdert ut fra antall tiltak knyttet til truede arter. Tiltak for \u00e5 bevare hubro er ogs\u00e5 inkludert i ordningen med vekt p\u00e5 tiltak mot elektrokusjon (str\u00f8mgjennomgang, at fugl kommer n\u00e6r to str\u00f8mf\u00f8rende ledninger samtidig og d\u00f8r). M\u00e5loppn\u00e5else for tiltak for \u00e5 bevare hubro blir vurdert ut fra antall stolper og konstruksjoner som er sikret mot skade p\u00e5 hubro, og utviklingen i hubrobestanden i disse omr\u00e5dene. 7. Tilskudd til truede naturtyper Ordningen er i dag regulert gjennom forskrift 25. november 2014 nr. 1537 om tilskudd til tiltak for truede naturtyper. M\u00e5let med tilskuddsordningen er \u00e5 medvirke til \u00e5 ta vare p\u00e5 utvalgte naturtyper etter naturmangfoldloven \u00a7\u00a7 52 og 53 og truede naturtyper, se definisjon av truede naturtyper i Norsk r\u00f8dliste for naturtyper. M\u00e5loppn\u00e5else blir vurdert ut fra m\u00e5lsettingen for \u00e5 ta vare p\u00e5 naturtyper i de enkelte handlingsplanene, herunder antallet lokaliteter som blir tatt vare p\u00e5, og antall tiltak knyttet til forekomster av truede og utvalgte naturtyper. 8. Tilskudd til tiltak mot fremmede arter Ordningen er i dag ikke regulert gjennom forskrift. Tilskuddsordningen skal medvirke til \u00e5 hindre negativ p\u00e5virkning p\u00e5 naturmangfold fra fremmede skadelige arter. Kriterium for m\u00e5loppn\u00e5else er om tiltakene som f\u00e5r st\u00f8tte fra posten, medvirker til at trusselen fra fremmende skadelige organismer blir mindre. 4 Departementets vurderinger Departementet foresl\u00e5r to nye forskrifter om tilskudd til natur slik at innholdet i eksisterende tilskuddsordningene samles p\u00e5 st\u00f8rre og f\u00e6rre ordninger. Dette vil \u00f8ke fleksibiliteten og handlingsrommet i bruken av budsjettmidlene, slik at tilskuddsmidlene i enda st\u00f8rre grad kan brukes der effekten for naturen er best. I forskriftene som foresl\u00e5s for de to sammensl\u00e5tte tilskuddsordningene, fremg\u00e5r hvem som kan tildeles tilskudd og hva det kan tildeles tilskudd til. For s\u00f8kere kan likevel en slik sammensl\u00e5ing inneb\u00e6re noe merarbeid i en overgangsperiode, n\u00e5r det gjelder \u00e5 finne fram til passende tilskuddsordning for s\u00f8kers form\u00e5l. P\u00e5 sikt antas sammensl\u00e5ingen \u00e5 forenkle s\u00f8knadsprosessen for s\u00f8ker. Tilskudd til tiltak for \u00e5 ivareta natur Den nye ordningen tilskudd til tiltak for \u00e5 ivareta natur vil best\u00e5 av de gjeldende ordningene tilskudd for \u00e5 ta vare p\u00e5 natur i verdensarvomr\u00e5der, tiltak i kulturlandskapsomr\u00e5de registrert som verdifulle kulturlandskap, tiltak for ville pollinerende insekter, truede arter, truede naturtyper og tiltak mot fremmede arter. Forslaget inneb\u00e6rer ingen materielle endringer i tildelingskriteriene i gjeldende ordninger. M\u00e5loppn\u00e5elsen med \u00e5 ivareta natur og bekjempe fremmede arter vil styrkes ved \u00e5 samle ordningene i en felles vurdering og administrering. Sammensl\u00e5ingen vil legge til rette for \u00e5 oppn\u00e5 flere synergier og i enda st\u00f8rre grad prioritere de tiltakene som gir st\u00f8rst effekt og m\u00e5loppn\u00e5else. Tilskudd til vannmilj\u00f8tiltak, kalking og anadrome laksefisk Den nye ordningen tilskudd til vannmilj\u00f8tiltak, kalking og anadrome laksefisk vil best\u00e5 av de eksisterende ordningene generell vannforvaltning, kalking som vannmilj\u00f8tiltak og vannmilj\u00f8tiltak for anadrom laksefisk. Sammensl\u00e5ingen vil samle alle tilskuddsordningene rettet mot \u00f8kosystemet vann i en ordning. Dette vil \u00f8ke fleksibiliteten og handlingsrommet i bruken av budsjettmidlene. S\u00f8kergruppen i forslaget til ny forskrift er den samme som i de to gjeldende tilskuddsordningene. I tillegg foresl\u00e5r departementet \u00e5 \u00e5pne for at private virksomheter kan s\u00f8ke om tilskudd. Det gj\u00f8res ellers ingen materielle endringer i tildelingskriteriene i gjeldende ordninger. 5 Administrative og \u00f8konomiske konsekvenser Det er Milj\u00f8direktoratet og statsforvalterne som administrerer tilskuddsordningene som er omfattet av forskriftene som n\u00e5 sendes p\u00e5 h\u00f8ring. Sammensl\u00e5ingen av tilskuddsordninger vil kreve merarbeid frem til s\u00f8knadsrunden for 2025 ettersom det m\u00e5 gj\u00f8res n\u00f8dvendige tilpasninger i elektronisk s\u00f8knadssenter og utarbeides revidert veiledningsmateriell. Det regnes med noe ekstra arbeid i en overgangsfase, da det forventes at s\u00f8kere p\u00e5 ordningene vil ha sp\u00f8rsm\u00e5l eller behov for veiledning. P\u00e5 sikt antas sammensl\u00e5ingen \u00e5 forenkle s\u00f8knadsprosessen for s\u00f8ker. En sammensl\u00e5ing vil gi Milj\u00f8direktoratet og statsforvalterne st\u00f8rre handlingsrom til \u00e5 i enda st\u00f8rre grad kunne bruke tilskuddsmidlene der effekten for naturen er best. Departementet foresl\u00e5r \u00e5 flytte administrasjonen av tiltak mot fremmede arter fra Milj\u00f8direktoratet til statsforvalteren, slik at tilskudd til tiltak mot fremmede arter kan vurderes sammen med de \u00f8vrige ordningene statsforvalteren i dag administrerer. Dette antas \u00e5 gi noe \u00f8kt ressursbruk hos statsforvalteren, men vil styrke muligheten til \u00e5 ivareta naturverdier. Sammensl\u00e5ing av tilskuddsordninger kan medf\u00f8re at tilskuddsutbetalinger til de enkelte form\u00e5lene kan variere noe mellom \u00e5r, ut ifra hvor forvaltningen mener behovet er st\u00f8rst med tanke p\u00e5 \u00e5 n\u00e5 overordnede m\u00e5l innen natur og friluftsliv. Forslaget har ellers ingen \u00f8konomiske konsekvenser og vil ikke inneb\u00e6re noen reduksjon i bevilgning. 6 Forslag til forskrifter Vedlagt dette h\u00f8ringsnotatet er forslag til: - Forskrift om tilskudd til tiltak for \u00e5 ivareta natur - Forskrift om tilskudd til vannmilj\u00f8tiltak, kalking og anadrome laksefisk "
}