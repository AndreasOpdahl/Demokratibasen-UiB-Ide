{
  "dokument_id": "e7babe5d-a00d-5d67-9cfd-8a3b19a3ffd8",
  "doc_type": "case_presentation",
  "kommune": 4601,
  "tittel": "Rolland skole. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/12142344/Framstilling-Rolland-skole-Gjennomforingsvedtak",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2018/06255-9 Rolland skole. Gjennomf\u00f8ringsvedtak Hva saken gjelder: Bystyret vedtok 20.05.2014 (sak 117-14) at dagens Rolland skole (hovedbygg p\u00e5 1752 m2) skal rives, og erstattes av nytt skolebygg. Beslutningen er stadfestet i gjeldende skolebruksplan (sak 164/16). Byr\u00e5dsavdeling for barnehage og skole (BBS) har i bestilling bedt Etat for utbygging (EFU) om \u00e5 st\u00e5 for prosjektledelse av tiltaket med rivning av eksisterende skole og bygging av ny barneskole p\u00e5 Rolland med plass til 350 elever. Denne saken gjelder endelig vedtak om gjennomf\u00f8ring av prosjektet. Fagetatens vurdering og anbefaling: Bakgrunn: Tilstandskartlegging av skolene i Bergen kommune avdekket at hovedbygget Rolland skole, fra 1977, har setningsskader og store mengder asbestholdig materiale. Rolland skole best\u00e5r i dag av et hovedbygg og to grendeskoler med totalt 312 elever. Alle de tre skolebyggene er i d\u00e5rlig stand. Hovedbygget huser ca. 175 elever fra 4. til 7. klassetrinn. Elevene fra 1.-3. klassetrinn, med 137 elever, er fordelt med ca. 50 % p\u00e5 hver av grendeskolene Koll\u00e5sen og Stor\u00e5sen. Det er \u00f8nskelig og hensiktsmessig \u00e5 samle skoledriften p\u00e5 \u00e9n lokasjon. Den nye skolen skal planlegges slik at det vil v\u00e6re mulig \u00e5 \u00f8ke arealet ytterligere hvis fremtidig behov. Rolland skole ligger i \u00c5sane bydel, med adresse \u00c5slia 13, og har et tomteareal ca. 17750 m2. Det er gjennomf\u00f8rt en detaljregulering av omr\u00e5det og det er gjennomf\u00f8rt en mulighetsstudie med tegninger som er lagt til grunn i konkurransegrunnlaget. Prosjektbeskrivelse: Eksisterende skolebygg rives, og nytt bygg f\u00f8res opp. Elevene fra de tre skolene vil da samles i ett bygg som vil romme inntil 350 barn, samt forsterket avdeling for inntil 10 elever. Skolen dimensjoneres for 60 ansatte, fordelt p\u00e5 30 \u00e5rsverk. Skolebygget bygges i 1-3 etasjer. I reguleringsplanen er det bestemt at bygget skal formes som to parallelle bygningskropper i forskjellige h\u00f8yder, sammenbundet i plan 2. Byarkitekt har v\u00e6rt involvert i mulighetsstudiet og bygget skal prosjekteres og bygges med gode arkitektoniske, tekniske og funksjonelle kvaliteter. EFU har inng\u00e5tt en totalentreprisekontrakt med samhandling med entrepren\u00f8r. Prosjektet skal v\u00e5ren 2025 ha en optimaliseringsfase med tanke p\u00e5 kvalitet og l\u00f8sninger med utgangpunkt i kommunens behov og funksjonskrav. EFU, Etat for bygg og eiendom (EBE), BBS samt bruker skal v\u00e6re involvert i denne fasen i form av arbeidsm\u00f8ter. Fasen skal resultere i omforente l\u00f8sninger, tegninger og modell. Med forbehold om dette gjennomf\u00f8ringsvedtaket planlegges deretter byggestart andre halv\u00e5r 2025. I tillegg til skolebygg skal det opparbeides et allsidig uteomr\u00e5de med parkeringsplass med rundkj\u00f8ring ved legesenteret like ved, og infrastruktur for billading for inntil 24 plasser. 1 Det er bebyggelse, barnehage og legesenter tett opp mot byggetomten og tilkomstveiene er i dag smale. Det tilstrebes at arbeidet tilrettelegges s\u00e5 sk\u00e5nsomt som mulig for omgivelsene, og det legges til rette for god informasjon og dialog med barnehage/legesenter og nabolag. I konkurransegrunnlaget er det satt krav om sikring av byggeplass og skjerming mot omgivelser, herunder st\u00f8yskjerming mot barnehagen. Elever fra Rolland skal g\u00e5 p\u00e5 erstatningsskole ved Eidsv\u00e5g skole i byggeperioden. Med gjeldende fremdriftsplan er det tenkt skolestart i ny skole januar 2029. 2 Figur 3 - Modell fra mulighetsstudiet viser vestfl\u00f8yen i 3 etasjer og \u00f8stfl\u00f8yen i 2 etasjer \u00d8konomiske konsekvenser: Budsjettstatus: I gjeldende handlings- og \u00f8konomiplan (2025-28) er vedtatt brutto totalramme for prosjektet 555 mill. kroner. Av disse er 15,6 mill. kroner avsatt tidligere \u00e5r (t.o.m. 2024), mens resterende 539,8 mill. kroner er budsjettert i \u00f8konomiplanperioden 2025-28. Kalkyle og estimater for investeringsprosjektet: Det er utarbeidet en kostnadskalkyle p\u00e5 basis av mottatt tilbud fra entrepren\u00f8r samt p\u00e5g\u00e5ende optimaliseringsfase. Kalkylen inkluderer kostnader til gjennomf\u00f8ring av rivning av eksisterende skolebygg, oppf\u00f8ring av nytt skolebygg, opparbeiding av utearealer samt utf\u00f8relse av tiltak som f\u00f8lge av rekkef\u00f8lgekrav. I tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 mill. kroner er det gjennomf\u00f8rt en ekstern usikkerhetsanalyse 03.02.2025. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet framkommer prosjektets forventete kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs. der det er 85 % sannsynlig at prosjektets sluttkostnad vil havne innenfor rammen. Rapport fra usikkerhetsanalyse angir en forventet prosjektkostnad (P50) p\u00e5 kr. 408 mill. kroner, mens anbefalt total kostnadsramme (P85) er beregnet til 460 mill. kroner. Inkludert byggel\u00e5nsrenter og l\u00f8nns- og prisstigning (LPS) frem til ferdigstilt prosjekt vil anbefalt kostnadsramme (P85) v\u00e6re kr. 497,3 mill. kroner. Dette er en reduksjon i forhold til 3 budsjettavsetningen p\u00e5 57,8 mill. kroner, og skyldes arealreduksjon som ble foretatt etter en gjennomgang av rom- og funksjonsprogram for skoler i Bergen kommune. Overskytende bel\u00f8p trekkes inn ved rullering av Handlings- og \u00f8konomiplan. Driftskonsekvenser: Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen under viser en totaloversikt over kapitalkostnadene som vil belastes driftsbudsjett i nedbetalingsperioden. Man har i beregningen lagt til grunn at ikke hele bel\u00f8pet vil bli l\u00e5nefinansiert, fordi man vil motta noe i MVA-kompensasjon. Tabellen baserer seg p\u00e5 de rentesatsene som ligger til grunn i H\u00d8P 2025-2028 og gir f\u00f8lgelig bare et estimat p\u00e5 hva kapitalkostnadene vil bli. Renter og avdrag oppsummert (bel\u00f8p i mill.) 2024-2027 2028 -> Sum Renter 25,7 180,2 205,8 Avdrag 21,3 406,3 427,7 Sum renter og avdrag 47,0 586,5 633,5 I tillegg kommer utgifter til FDVU (forvaltning, drift og vedlikehold) hos byggforvalter som er estimert \u00e5 utgj\u00f8re 3,4 mill. kroner per \u00e5r, en \u00f8kning p\u00e5 0,2 mill. kroner i forhold til dagens arealer. I tillegg kommer driftskostnader hos bruker av bygg. \u00d8kning i bygningsmasse er ca. 420 kvm, men man vil anta at det samtidig vil v\u00e6re en besparelse i \u00e5 drifte et nytt bygg fremfor tre eldre bygg. Byr\u00e5dets vurdering og anbefaling/konklusjon: Byr\u00e5det vurderer dette prosjektet som et n\u00f8dvendig og godt gjennomarbeidet prosjekt, som sikrer gode l\u00e6ringsforhold i \u00c5sane bydel. Elevene ved Rolland skole har lenge hatt behov for et nyere og bedre skolebygg. \u00c5 samle skoledriften i ett moderne, fremtidsrettet skolebygg vil gi bedre l\u00e6ringsmilj\u00f8 og mer effektive areall\u00f8sninger. Det vil bidra til en bedre skolehverdag for elevene, og er samtidig et prosjekt som vil v\u00e6re tilrettelagt for fremtidige behov. Byr\u00e5det anbefaler derfor at prosjektet gjennomf\u00f8res slik saken her skisserer. Samtidig mener byr\u00e5det at kravet i reguleringsplanen om at 50% av parkeringsplassene (24 plasser) skal ha ladeinfrastruktur, slik det ble besluttet under bystyrebehandlingen i 2022, er un\u00f8dvendig h\u00f8yt. Byr\u00e5det mener det er viktig \u00e5 legge til rette for elbillading, men at omfanget m\u00e5 v\u00e6re tilpasset det reelle behovet og \u00f8konomiske realiteter. En s\u00e5 h\u00f8y andel ladestasjoner \u00f8ker prosjektkostnadene, samtidig som erfaringer fra lignende bygg viser at behovet ofte er lavere enn det kravet tilsier. Byr\u00e5det mener derfor at prosjektet m\u00e5 s\u00f8ke dispensasjon for \u00e5 redusere kravet tilbake til fagetatens vurdering p\u00e5 10%, slik at midler kan prioriteres der de gir mest nytte for brukerne av skolen. Et alternativt til \u00e5 etablere faste komplette enkeltst\u00e5ende ladepunkter p\u00e5 parkeringsplassen av Bergen kommune, er \u00e5 benytte ny teknologi fra private leverand\u00f8rer som kan etablere og drifte gode ladesl\u00f8sninger for parkeringsplasser. Det m\u00e5 legges til rette for et str\u00f8muttak av en viss st\u00f8rrelse. Begrunnelse for framleggelse til bystyret: Budsjettfullmaktenes pkt. 2.3 bokstav g) om gjennomf\u00f8ringsvedtak, sier at det er bystyret som fatter vedtak om gjennomf\u00f8ring av investeringsprosjekt over 50 mill. kroner. Byr\u00e5det innstiller til bystyret \u00e5 fatte f\u00f8lgende vedtak: 1. Prosjektet U2300 Rolland skole med en anbefalt total investeringsramme (P85) p\u00e5 kr 497,3 mill. kroner gjennomf\u00f8res. Styringsm\u00e5l (P50) fastsettes til 408,8 mill. kroner. 2. Investeringsramme p\u00e5 497,3 mill. innarbeidet i vedtatt handlings- og \u00f8konomiplan 4 bevilges til prosjektet. Budsjettavsetning framg\u00e5r av tabell under: 3. Overskytende bel\u00f8p, kr 57,8 mill., trekkes inn ved rullering av handlings- og \u00f8konomiplan. 4. Prosjektet s\u00f8ker dispensasjon for antall elbil-ladepunkt, med m\u00e5l om \u00e5 redusere kravet ned til 10% av parkeringsplassene. Dato: 25. mars 2025 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 19. februar 2025 Kostnadsskjema F\u00f8lgeskjema 5 "
}