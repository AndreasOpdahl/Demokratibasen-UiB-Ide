{
  "dokument_id": "3da84148-58fc-5982-8bba-7166ffa30a4b",
  "doc_type": "case_presentation",
  "kommune": 4601,
  "tittel": "Oppnevning av avviklingsstyre til Bergen kommunes barnehageselskap AS ",
  "url": "https://bergen.kommune.no/politikere-utvalg/api/fil/bk360/10538190/Framstilling-Oppnevning-av-avviklingsstyre-til-Bergen-kommunes-barnehageselskap-AS-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/234600-104 Oppnevning av avviklingsstyre til Bergen kommunes barnehageselskap AS Hva saken gjelder: Styret i selskapet skal n\u00e5 starte arbeidet med den planlagte avviklingen av selskapet, og i den forbindelse m\u00e5 generalforsamlingen vedta et avviklingsstyre. Det foresl\u00e5s at de 2 sittende styremedlemmene \u2013 Geir Kristoffer Vassdal og Christian Fredrik Hjemmen, oppnevnes som medlemmer i avviklingsstyret. Begge styremedlemmene ble oppnevnt til styret i selskapet etter at Bergen kommune kj\u00f8pte aksjene i tidl. Akasia barnehage AS, og representerte s\u00e5ledes selskapet i forbindelse med virksomhetsoverdragelsen til Bergen kommune i 2021. Styremedlemmene har siden virksomhetsoverdragelsen ble gjennomf\u00f8rt forest\u00e5tt n\u00f8dvendig opprydning i selskapet med siktem\u00e5l \u00e5 kunne starte en avviklingsprosess. Begge styremedlemmene kjenner selskapet godt, og vurderes derfor som egnede og kvalifiserte medlemmer i et avviklingsstyre. Siden avviklingsstyret kun skal virke i en sv\u00e6rt begrenset periode, bes det om at det kan gj\u00f8res unntak fra kravet til kj\u00f8nnsfordeling. F\u00f8lgende representanter foresl\u00e5s oppnevnt til avviklingsstyret: Geir Kristoffer Vassdal (1953) - velges som styreleder. Vassdal har en forholdsvis allsidig yrkesbakgrunn. Han er utdannet sivil\u00f8konom og senere statsautorisert revisor ved NHH. Han arbeidet tidligere som partner i revisjons- og konsulentselskapet Deloitte, og de siste 10 \u00e5rene har han drevet egen konsulentvirksomhet med oppdrag innenfor ulike n\u00e6ringer. Her kan nevnes r\u00e5dgivning knyttet til \u00f8konomistyring, finansiering og prosjektoppgaver. Han innehar en rekke styreverv innen ulike bransjer, herunder 10 \u00e5r som styremedlem/styreleder i Bergen Parkering AS og mange \u00e5r som styremedlem i Bergen Havn AS. Det nevnes ogs\u00e5 at Vassdal har v\u00e6rt engasjert av Kommuneadvokaten i Bergen som r\u00e5dgiver og/eller sakkyndig vitne i anledning \u00f8konomisk relaterte saker. Christian Fredrik Hjemmen (1972) \u2013 velges som medlem Christian Fredrik Hjemmen er seksjonssjef i Seksjon for strategisk eiendomsforvaltning i Byr\u00e5dsavdeling for finans. Han er utdannet sivil\u00f8konom fra NHH i 1999 med lang ledererfaring fra Bergen kommune som \u00f8konomisjef i Byr\u00e5dsavdeling for barnehage, skole og idrett. Han ledet utvalget som fremforhandlet aksjekj\u00f8psavtalen med Akasia AS, og i tillegg til styrevervet i Bergen kommunale barnehageselskap AS er han ogs\u00e5 styreleder i Sentralbadet Kontorp\u00e5bygg AS. Byr\u00e5dsleders vurdering og anbefaling/konklusjon: Byr\u00e5dsleder anbefaler byr\u00e5det \u00e5 slutte seg til forslaget til styreleder og styremedlem til avviklingsstyret for Bergen kommunes barnehageselskap AS. 1 Vedtakskompetanse: Byr\u00e5dets fullmakter vedtatt av bystyret 16.12.2020 i sak 378/20 \u00a7 5-3 Valg av styremedlemmer i selskaper \u2013 herunder aksjeselskaper: \u00abByr\u00e5det ivaretar funksjonen som generalforsamling i kommunens heleide aksjeselskaper. Byr\u00e5det har mandat til p\u00e5 kommunens vegne \u00e5 foresl\u00e5 styrerepresentanter i AS hvor kommunen har eierinteresser. Byr\u00e5det ivaretar kommunens interesser i andre rettssubjekt organisert som AS, IKS, gjensidige selskaper og pensjonskasser. Byr\u00e5det utpeker dessuten representanter til styrende organer i andre rettssubjekter som ikke er organisert som aksjeselskaper, s\u00e5 fremt det ikke er fastsatt at bystyret selv har denne myndigheten.\u00bb Byr\u00e5dsleder innstiller til byr\u00e5det \u00e5 fatte f\u00f8lgende vedtak: Til avviklingsstyre for Bergen kommunes barnehageselskap AS foresl\u00e5s: Geir Kristoffer Vassdal (styreleder) og Christian Hjemmen (styremedlem) Dato: 4. juni 2024 Christine B. Meyer Byr\u00e5dsleder Dokumentet er godkjent elektronisk. 2 "
}