{
  "dokument_id": "2b880e13-930b-566f-b359-0feb31f4df32",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 19062024, Sak 181/24, Ombygging av boliger i Leirvik\u00e5sen 11, 13 og 15. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/10720069/Innstilling-vedtak-Ombygging-av-boliger-i-Leirvikasen-11-13-og-15-Gjennomforingsvedtak",
  "tekst": "Ombygging av boliger i Leirvik\u00e5sen 11, 13 og 15. Gjennomf\u00f8ringsvedtak Bergen bystyre behandlet saken i m\u00f8tet 19.06.2024 sak 181/24 og fattet f\u00f8lgende vedtak: 1. Ombygging av deler av bygningsmassen p\u00e5 eiendom gnr.140 bnr. 290, Leirvik\u00e5sen 11,13 og 15 til bruk for personalbase/avlastningsbolig, gjennomf\u00f8res. 2. Tiltaket finansieres over BUD1055 med totalt 30 millioner, fordelt over 2 \u00e5r. Bergen bystyres behandling Eivind N\u00e6vdal-Bolstad (H) ba om habilitetsvurdering fordi han var byr\u00e5d da byr\u00e5det leverte sin innstilling til sak 181. N\u00e5r det gjelder sak 176 mener N\u00e6vdal-Bolstad selv at han kan ha \u00abs\u00e6rlig fordel, tap eller ulempe\u00bb, jf. forvaltningsloven \u00a7 6 annet ledd, ved behandling av saken ettersom han har hatt sv\u00e6rt inng\u00e5ende kjennskap til arbeidet med revidering frem til han gikk av som byr\u00e5d. Vurdering av habilitet er gjort etter forvaltningsloven \u00a7 6 annet ledd. Slik saken er opplyst, fremst\u00e5r det mulig at det reises kritikk mot byr\u00e5dets behandling av sak 176 og 181. Det legges her vekt p\u00e5 den korte tiden som har g\u00e5tt siden N\u00e6vdal-Bolstad fratr\u00e5dte som byr\u00e5d til sakene n\u00e5 skal til politisk behandling i bystyret. N\u00e6vdal-Bolstad viser selv til at han har \u00absv\u00e6rt inng\u00e5ende kjennskap til arbeidet med revideringen\u00bb og vil derfor kunne komme i spesielt krevende rollekonflikt, s\u00e6rlig tidsaspektet tatt i betraktning. P\u00e5 bakgrunn av dette kjente Bergen bystyre N\u00e6vdal-Bolstad inhabil til \u00e5 behandle sakene 176 og 181. N\u00e6vdal- Bolstad ble funnet inhabil da utvalg for helse og sosial (UHSO) behandlet sakene i sitt m\u00f8te 5. juni. Eiler Macody Lund (H) m\u00f8tte. Ingen representanter tok ordet. Votering: Innstillingen ble vedtatt enstemmig Utvalg for helse og sosial hadde saken til orientering i m\u00f8tet 05.06.2024 sak 78/24: Utvalg for helse og sosial tok saken til orientering. Utvalg for finans, kultur og n\u00e6ring innstiller til bystyret. Utvalg for finans, kultur og n\u00e6ring behandlet saken i m\u00f8tet 05.06.2024 sak 81/24 og avga f\u00f8lgende innstilling: Utvalgets innstilling er likelydende med bystyrets vedtak. Byr\u00e5det behandlet saken i m\u00f8tet 16.05.2024 sak 132/24 Byr\u00e5det innstiller til utvalg for finans, kultur og n\u00e6ring \u00e5 fatte f\u00f8lgende vedtak: Byr\u00e5dets og utvalgets innstilling er likelydende. "
}