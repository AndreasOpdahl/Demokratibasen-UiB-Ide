{
  "dokument_id": "07987c9d-f5aa-5541-a288-28bb01a797e2",
  "doc_type": "case_attachment",
  "kommune": 5501,
  "tittel": "Troms\u00f8 kommune - Slamforskrift",
  "url": "https://innsyn.tromso.kommune.no/application/getMoteDokument?dokid=2001796930",
  "tekst": "Forskrift om t\u00f8mming av slamanlegg, Troms\u00f8 kommune, Troms Hjemmel: Fastsatt av Tr\u00f8ms\u00f8 kommunestyre dd. mmm \u00e5\u00e5\u00e5\u00e5 med hjemmel i lov 13. mars 1981 nr. 6 om vern mot forurensninger og om avfall (forurensningsloven) \u00a7\u00a7 26 og 52a. Kapittel 1. Generelle bestemmelser \u00a7 1-1 Forskriftens form\u00e5l Forskriften gir kommunen grunnlag for \u00e5 dekke utgiftene sine ved t\u00f8mmeordningen for mindre renseinnretninger, som slamavskillere og minirenseanlegg, og tette oppsamlingstanker for sanit\u00e6rt avl\u00f8psvann og overvann. Forskriften skal ogs\u00e5 legge til rette for at t\u00f8mmeordningen kan gjennomf\u00f8res p\u00e5 en m\u00e5te som ivaretar hensyn til helse, milj\u00f8, sikkerhet og \u00f8konomisk forsvarlig drift. \u00a7 1-2 Forskriftens virkeomr\u00e5de Forskriften gjelder gebyrer for t\u00f8mming av anleggene kommunen har ansvaret for, jamf\u00f8r forurensningsloven \u00a7 26. Forskriften regulerer ogs\u00e5 hvordan t\u00f8mmetjenesten skal gjennomf\u00f8res. Slamanlegg som er tilknyttet kommunens avl\u00f8psnett omfattes av forskriften bare i den grad de m\u00e5 t\u00f8mmes regelmessig. Oljeutskillere, fettutskillere og oppsamlingstanker for industrielt avl\u00f8psvann eller lignende ikke-sanit\u00e6rt avl\u00f8psvann omfattes ikke av denne forskriften. \u00a7 1-3 Definisjoner I denne forskriften menes med: a) Abonnent: Eier av eiendom som omfattes av t\u00f8mmeordningen. Dersom eiendommen er festet bort for 30 \u00e5r eller mer, regnes festeren som abonnent. b) Abonnement: Avtale mellom abonnent og kommunen om slamt\u00f8mming. Det er ikke en forutsetning at avtalen er skriftlig. c) Eiendom: Fast eiendom definert med et eget g\u00e5rds- og bruksnummer, festenummer og/eller seksjonsnummer i matrikkelen. Seksjon etablert i henhold til lovgivningen om eierseksjoner regnes som selvstendig eiendom. d) Ekstrat\u00f8mming: Tilleggst\u00f8mming utenom fastsatt t\u00f8mmeplan. e) N\u00f8dt\u00f8mming: Tilleggst\u00f8mming som m\u00e5 utf\u00f8res innen 24 timer. f) Slamanlegg: Oppsamlings- og avslammingstanker for sanit\u00e6rt avl\u00f8psvann og overvann, for eksempel slamavskiller, tett tank, minirenseanlegg, slamt\u00f8rkeanlegg mv. eller en kombinasjon av dette. \u00a7 1-4 Kommunal innsamling av slam Kommunen skal s\u00f8rge for t\u00f8mming av slamanlegg som omfattes av denne forskriften, jamf\u00f8r forurensningsloven \u00a7 26. All t\u00f8mming skal utf\u00f8res av kommunen eller den kommunen gir i oppdrag \u00e5 utf\u00f8re oppgaven p\u00e5 sine vegne. \u00a7 1-5 Abonnentsforholdet for delte anlegg Hvis flere eiendommer er koblet til det samme slamanlegget er alle eiendommene omfattet av t\u00f8mmeordningen. Abonnentene etter \u00a7 1-3 f\u00f8rste ledd bokstav a er solidarisk ansvarlig for \u00e5 oppfylle plikter som ligger til abonnenten i denne forskriften. Kapittel 2. T\u00f8mming av slam fra slamanlegg \u00a7 2-1 T\u00f8mmeplan og varsel om t\u00f8mming Kommunen fastsetter t\u00f8mmeplanen, som skal s\u00f8rge for at hvert slamanlegg t\u00f8mmes ved behov. Abonnenten skal f\u00f8re tilsyn med anlegget sitt og melde behov for endret t\u00f8mmefrekvens til kommunen. Kommunen skal varsle abonnenten om n\u00e5r t\u00f8mmingen vil bli gjennomf\u00f8rt, i god tid f\u00f8r selve t\u00f8mmedagen. Kommunen velger hvordan varslingen gj\u00f8res, og kan varsle abonnentene samlet gjennom for eksempel oppslag i lokalpressen eller p\u00e5 nettsiden sin. \u00a7 2-2 Adkomst/hindringer Abonnenten m\u00e5 s\u00f8rge for at det er fri tilgang og at anlegget kan t\u00f8mmes p\u00e5 t\u00f8mmedagen. Abonnenten m\u00e5 blant annet s\u00f8rge for \u00e5 fjerne sn\u00f8, is, jord og lignende som dekker kumlokk og adkomstluker til anlegget, samt tr\u00e6r og busker som er til vesentlig hinder. Husdyr og lignende m\u00e5 ikke kunne forstyrre t\u00f8mmingen. Det m\u00e5 v\u00e6re kj\u00f8rbar vei fram til 60 meter fra anlegget som skal t\u00f8mmes. Kj\u00f8reveien m\u00e5 ha snuplass eller v\u00e6re gjennomg\u00e5ende, og dessuten ha kurvatur, stigning, bredde og styrke som er tilpasset slamkj\u00f8ret\u00f8yet. Grinder og porter m\u00e5 v\u00e6re \u00e5pne. Om vinteren m\u00e5 veien br\u00f8ytes og str\u00f8s om n\u00f8dvendig. Kommunen kan utarbeide s\u00e6rskilte krav til kj\u00f8revei og avgj\u00f8r i tvilstilfeller om kravene er overholdt. Hele anlegget m\u00e5 kunne t\u00f8mmes fra samme oppstillingsplass. Laveste punkt i slamanlegget kan v\u00e6re maksimalt 6,5 meter lavere enn h\u00f8yeste terrengpunkt mellom slamanlegget og oppstillingsplassen for slamkj\u00f8ret\u00f8yet. Kommunen har ikke ansvar for skade p\u00e5 og vedlikehold av privat vei og plass, med mindre det kan p\u00e5vises uaktsomhet. \u00a7 2-3 T\u00f8mming av slamanlegg T\u00f8mmingen skal utf\u00f8res slik at beboerne ikke un\u00f8dig sjeneres av st\u00f8y og lukt. Slamkj\u00f8ret\u00f8yet skal v\u00e6re slik innrettet at t\u00f8mming og transport kan skje p\u00e5 en hygienisk og estetisk m\u00e5te. Kommunen har rett til \u00e5 tilbakef\u00f8re rejektvann fra slambil til slamavskilleren som t\u00f8mmes. Anlegget skal forlates i lukket stand, og grinder, porter og d\u00f8rer skal lukkes, eventuelt l\u00e5ses. \u00a7 2-4 Gjennomf\u00f8ring av tilleggst\u00f8mming Ved behov for t\u00f8mming utenom t\u00f8mmeplanen skal abonnenten bestille ekstrat\u00f8mming fra kommunen. Hvis anlegget m\u00e5 t\u00f8mmes umiddelbart skal abonnenten bestille n\u00f8dt\u00f8mming fra kommunen. Ekstrat\u00f8mming skal utf\u00f8res innen 14 dager fra bestillingen er mottatt. N\u00f8dt\u00f8mming skal utf\u00f8res innen 24 timer fra bestillingen er mottatt. Kommunen kan bestemme at tilleggst\u00f8mming etter bestemmelsen her skal erstatte ordin\u00e6r t\u00f8mming etter t\u00f8mmeplanen, hvis det er mindre enn \u00e9n m\u00e5ned til ordin\u00e6r t\u00f8mming ellers ville blitt gjennomf\u00f8rt. \u00a7 2-5 Bruk av tilpasset utstyr Anlegg som ikke kan betjenes med slamkj\u00f8ret\u00f8y, p\u00e5 grunn av adkomstveiens og/eller anleggets egenskaper eller tilstand, kan bli betjent med tilpasset utstyr. Kommunen bestemmer hvilke eiendommer som m\u00e5 betjenes med slikt utstyr. Kapittel 3. Gebyr \u00a7 3-1 Slamgebyr Kommunen vedtar og krever inn gebyr for t\u00f8mming av slamanlegg som omfattes av denne forskriften. De samlede gebyrinntektene skal dekke alle kostnadene kommunen har med tjenesten. Gebyrene blir fastsatt av kommunestyret hvert \u00e5r og framg\u00e5r av budsjettvedtaket til kommunen. Det er abonnenten som er ansvarlig for at gebyret blir betalt. Gebyrplikten inntrer n\u00e5r anlegget er tatt i bruk, men senest seks m\u00e5neder etter utslippstillatelse er gitt. \u00a7 3-2 Gebyr for ordin\u00e6r t\u00f8mming Gebyrene kreves inn \u00e5rlig, uavhengig av n\u00e5r t\u00f8mmingen gjennomf\u00f8res. Kommunen kan vedta forskjellige gebyrsatser basert p\u00e5 typen, st\u00f8rrelsen og den ordin\u00e6re t\u00f8mmehyppigheten til slamanlegget. Kommunen kan vedta rabatterte satser for slamanlegg som betjener flere eiendommer. Kommunen kan vedta et tillegg i ordin\u00e6r gebyrsats for anlegg som m\u00e5 t\u00f8mmes med tilpasset utstyr, jamf\u00f8r \u00a7 2-5. Kommunen kan dele gebyret i en fast og en variabel del. \u00a7 3-3 Gebyr for tilleggst\u00f8mming Kommunen kan fastsette egne gebyrer for ekstrat\u00f8mming og n\u00f8dt\u00f8mming. Gebyret kreves inn n\u00e5r tilleggst\u00f8mmingen er utf\u00f8rt, etter satsen som gjelder p\u00e5 t\u00f8mmetidspunktet. Hvis kommunen bestemmer at tilleggst\u00f8mmingen erstatter den ordin\u00e6re t\u00f8mmingen, skal abonnenten ikke betale eget gebyr for tilleggst\u00f8mmingen. Hvis tilleggst\u00f8mmingen er n\u00f8dt\u00f8mming, kan kommunen likevel kreve dekket merkostnaden som f\u00f8lger av at t\u00f8mmingen m\u00e5 utf\u00f8res p\u00e5 kort varsel. \u00a7 3-4 Tilleggsgebyr for ikke utf\u00f8rt t\u00f8mming Kommunen kan fastsette tilleggsgebyr som kreves inn hvis en ordin\u00e6r t\u00f8mming ikke kan gjennomf\u00f8res p\u00e5 grunn av forhold abonnenten r\u00e5r over. Tilleggsgebyret skal fortrinnsvis dekke merkostnaden kommunen har som f\u00f8lge av at t\u00f8mmingen ikke kan utf\u00f8res som planlagt og m\u00e5 gjentas p\u00e5 et senere tidspunkt. For tilleggst\u00f8mminger som abonnenten har bestilt og som ikke kan gjennomf\u00f8res p\u00e5 grunn av forhold abonnenten r\u00e5r over kreves det vedtatte gebyret for tilleggst\u00f8mmingen. Gebyret faktureres med den satsen som gjelder p\u00e5 tidspunktet t\u00f8mmingen ble fors\u00f8kt gjennomf\u00f8rt. \u00a7 3-5 Innkreving av gebyr Forfalt krav p\u00e5 gebyr etter denne forskriften er sikret med pant i eiendommen etter panteloven \u00a7 6-1. Gebyrene kan kreves inn av kommunen etter regler for innkreving av skatt. Hvis flere eiendommer er koblet til det samme slamanlegget blir gebyret fakturert med en lik andel til hver abonnent. Abonnentene kan avtale annen gebyrfordeling med kommunen. Kapittel 4. Avsluttende bestemmelser \u00a7 4-1 Fritak Fritak fra plikten til \u00e5 delta i slamordningen kan bare gis til enkelteiendommer, og bare etter begrunnet s\u00f8knad fra abonnenten. Kommunen skal innvilge s\u00f8knaden hvis eiendommen er permanent fraflyttet. Kommunen bestemmer fritakets varighet. Abonnenten plikter \u00e5 informere kommunen straks grunnlaget for fritaket endres. Det gis ikke fritak for eller reduksjon i slamgebyr ut fra sosiale kriterier. Lite bruk av eiendommen gir ikke grunnlag for fritak for eller reduksjon i slamgebyr. \u00a7 4-2 Klageadgang Det er ikke adgang til \u00e5 klage p\u00e5 gebyrer som er fastsatt i tr\u00e5d med denne forskriften, jamf\u00f8r forvaltningslovens bestemmelser. Enkeltvedtak truffet i medhold av denne forskriften, kan p\u00e5klages til s\u00e6rskilt klagenemnd, jamf\u00f8r forvaltningsloven \u00a7 28 annet ledd. Gebyr m\u00e5 betales innen forfallsdato selv om gebyrvedtaket er p\u00e5klaget. \u00a7 4-3 Ikrafttredelse Forskriften trer i kraft 1. januar 2025. Fra samme tid oppheves gjeldende slamforskrift i Troms\u00f8 kommune. "
}