{
  "dokument_id": "eb4de0ad-0023-5f76-90d6-e2d1236f8a11",
  "doc_type": "case_presentation",
  "kommune": 4601,
  "tittel": "Laksev\u00e5g, Gnr. 124, Bnr. 180 mfl., Frieda Fasmers Minne, Tjenesteyting, arealplanID 66020000, detaljreguleringsplan, 2. gangs behandling",
  "url": "https://bergen.kommune.no/politikere-utvalg/api/fil/bk360/10182297/Framstilling-Laksevag-Gnr-124-Bnr-180-mfl-Frieda-Fasmers-Minne-Tjenesteyting-arealplanID-66020000-detaljreguleringsplan-2-gangs-behandling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56675-69 Laksev\u00e5g, Gnr. 124, Bnr. 180 mfl., Frieda Fasmers Minne (planID 66020000). 2. gangs behandling Hva saken gjelder: Norconsult AS foresl\u00e5r p\u00e5 vegne av Bergen kommune v/Etat for utbygging detaljregulering for bygging av sykehjem i Laksev\u00e5g bydel (figur 1). Figur 1: Plassering av planomr\u00e5det, skr\u00e5foto av planomr\u00e5det og flyfoto med plankart. Intensjonen med planforslaget er \u00e5 legge til rette for et nytt sykehjem med 90 sykehjemsplasser og tilh\u00f8rende kj\u00f8readkomst, gang- og sykkeladkomst, plassdannelser og uterom i Loddefjord\u00e5sen. Planomr\u00e5det er i hovedsak ubebygget med skog, bekk og myr, og grenser til eksisterende Frieda Fasmers Minne sykehjem og Haugatun barnehage. Beskrivelse av planforslaget Det nye sykehjemmet foresl\u00e5s utformet som et hovedbygg med tre fl\u00f8yer (figur 2). Hovedbygget vil ha to etasjer synlig mot Vadmyrveien, med en h\u00f8yde som er tilsvarende eksisterende Frieda Fasmers Minne sykehjem i nord\u00f8st. Mellom fl\u00f8yene er det planlagt hager for beboerne, og ved inngangspartiet skal det etableres et torg i tilknytning til en kaf\u00e9. I f\u00f8rste etasje er det planlagt et indre uterom utformet som et atrium som skal speile aktiviteten p\u00e5 torget. Det er lagt opp til 27 parkeringsplasser i parkeringskjeller under sykehjemmet. Figur 2: Illustrasjon av nytt sykehjem 1 Figur 3: Perspektiv av foresl\u00e5tt nytt sykehjem sett fra luften fra s\u00f8r. Overordnede f\u00f8ringer Planomr\u00e5det ligger i avsatt gr\u00f8nnstruktur i kommuneplanens arealdel (KPA 2018, figur 4), og omkringliggende arealer inng\u00e5r i byfortettingssonen \u2013 sone 2. Planomr\u00e5det er regulert til offentlig friomr\u00e5de i en eldre reguleringsplan fra 1994 (planID 3280013). Planomr\u00e5det omfattes av omr\u00e5deregulering for Loddefjord\u00e5sen (planID 70000000, figur 5), som er under arbeid. Eksisterende Frieda Fasmers sykehjem inng\u00e5r i denne omr\u00e5dereguleringen og ny bruk skal vurderes i det planarbeidet. Figur 4 (venstre): Omr\u00e5det for nytt sykehjem er avsatt til Gr\u00f8nnstruktur i KPA2018, plangrensen til detaljreguleringen er vist med r\u00f8d linje. Figur 5 (h\u00f8yre): Plangrensen til omr\u00e5dereguleringen er vist i r\u00f8dt sammen med plangrensen til detaljregulering for nytt sykehjem vist med oransje linje. 2 Prosess Grunnet den d\u00e5rlige bygningsmessige tilstanden p\u00e5 eksisterende Frieda Fasmers sykehjem har Etat for utbygging vurdert ulike alternativer for utvikling og renovering av sykehjemmet. Konsulent Ramb\u00f8ll utarbeidet i 2016 en mulighetsstudie hvor det ble vurdert \u00e5 enten rehabilitere deler eller hele Frieda Fasmers Minne, eller etablere et nytt sykehjem i umiddelbar n\u00e6rhet til det eksisterende. P\u00e5 bakgrunn av mulighetsstudien ble det anbefalt \u00e5 bygge et helt nytt sykehjem med 120 plasser s\u00f8r for det eksisterende sykehjemmet, som da ville f\u00e5 en annen bruk. Denne anbefalingen ble stadfestet i Bystyret gjennom vedtak av Plan for helseinstitusjoner og boliger med held\u00f8gnsbemanning i Bergen kommune 2016-2030, den 21.09.2016 (sak 217/16). Oppstart av detaljregulering ble anbefalt av Plan- og bygningsetaten under flere forutsetninger, blant annet at planavgrensningen m\u00e5tte omfatte et st\u00f8rre planomr\u00e5de for \u00e5 avklare behov for flere offentlige tilbud. Oppstart av planarbeidet ble varslet 15.09.2018. Etter anmodning fra Etat forutbygging (EFU) ble det i november 2018 besluttet \u00e5 dele planomr\u00e5det opp i \u00e9n privat detaljregulering for det fremtidige sykehjemmet og \u00e9n offentlig omr\u00e5deplan for de \u00f8vrige omr\u00e5dene (omr\u00e5deregulering for Loddefjord\u00e5sen, planID 7000000). Planforslaget ble sendt p\u00e5 h\u00f8ring og lagt ut p\u00e5 offentlig ettersyn 12.12.2020. Det kom inn \u00e9n privat merknad og 18 uttalelser fra h\u00f8ringsinstanser. Statsforvalteren i Vestland hadde innsigelse til planforslaget. I uttalelsene og merknadene blir det i hovedtrekk pekt p\u00e5 f\u00f8lgende: - Natur og milj\u00f8: H\u00f8ringsinstanser er negative til nedbygging av gr\u00f8nnstruktur. - Trafikale forhold: H\u00f8ringsinstanser mener det legges opp til for mange avkj\u00f8rsler. - Byggeh\u00f8yder og volum: Bebyggelsens fotavtrykk m\u00e5 reduseres for \u00e5 ta hensyn til gr\u00f8nnstrukturen og barn og unges interesser, samt kulturminneverdiene til Loddefjord skole. - Torg/ gatetun: Inngangssonen ved sykehjemmet med veg, gate, torg og varelevering m\u00e5 utformes p\u00e5 en bedre m\u00e5te. - Barn og unges interesser: H\u00f8ringsinstanser er negative til nedbygging av areal for barn og unge, spesielt gjelder dette eksisterende akebakke. Innsigelsen fra Statsforvalteren: Statsforvalteren i Vestland fremmet innsigelse begrunnet i at planforslaget var i strid med KPA 2018 og statlige planretningslinjer for samordnet bolig-, areal- og transportplanlegging. Statsforvalteren vurderte at planomr\u00e5det utgjorde en stor del av en s\u00e6rlig verdifull gjenv\u00e6rende gr\u00f8nnstruktur i et sentralt og tungt bebygget omr\u00e5de. Det ble vurdert at omr\u00e5det har verdi for friluftsliv, rekreasjon og landskap. Statsforvalteren mente ogs\u00e5 at det m\u00e5tte utarbeides en konsekvensutredning der det blant annet ble sett p\u00e5 alternative plasseringer for sykehjemmet. Etter offentlig ettersyn utarbeidet forslagsstiller s\u00e5 en konsekvensutredning hvor det ble sammenlignet 6 alternative lokaliseringer av nytt sykehjem innenfor planomr\u00e5det til omr\u00e5dereguleringen, i tillegg til alternativ 0. Planforslaget sin lokalisering utgjorde ett av alternativene. Alle alternativene ble konsekvensutredet innenfor tre hovedtemaer: \u2022 milj\u00f8 og samfunn \u2022 egnethet som sykehjemstomt \u2022 kommunale m\u00e5l for byutviklingen. Konsekvensutredningen anbefalte \u00e5 g\u00e5 videre med enten alternativ 1 (planforslaget), alternativ 2 (arealet mellom den nye sykehjemstomten og Haugatun) eller alternativ 5 (rive Haugatun og bygge nytt). Forslagstiller \u00f8nsket \u00e5 g\u00e5 videre med alternativ 1 (planforslaget) da dette traff best i forhold til egnethet. I mars 2023 trakk Statsforvalteren i Vestland innsigelsen til planforslaget. Begrunnelse var den samfunnsmessige nytten av tiltaket, herunder behovet for flere sykehjemsplasser og et nytt sykehjem. 3 Endringer etter offentlig ettersyn: I tr\u00e5d med forutsetninger til offentlig ettersyn ble bygningsmassen omorganisert og redusert, fra maksimalt 16 700 m2 BRA til maksimalt 12 700 m2 BRA. Antall fl\u00f8yer ble endret fra fire til tre. Grunnet reduksjonen i bygningsmassen ble ogs\u00e5 antall sykehjemsplasser redusert fra 120 til 90. Det er ogs\u00e5 gjort endringer knyttet til snumulighet i enden av kommunal veg, adkomst, avkj\u00f8rsler, gang- og sykkelveg, samt gatetun og torg mot s\u00f8rvest. For mer detaljerte opplysninger om planprosess og medvirkning blir det vist til merknads- og endringsskjema og planbeskrivelsen. Fagetatens vurdering og anbefaling: Plan- og bygningsetaten (PBE) har utarbeidet et grundig fagnotat, som ligger ved saken. Under vil bare de viktigste vurderingene gjengis. For mer detaljerte opplysninger om PBE sine vurderinger blir det vist til fagnotatet i sin helhet. Overordnede f\u00f8ringer PBE viser til at planomr\u00e5det er avsatt til gr\u00f8nnstruktur i KPA 2018, og vurderer det som uheldig at tiltaket bidrar til nedbygging av viktige lokale naturverdier og viktige areal for barn og unge. Tiltaket medf\u00f8rer tap av natur og leveomr\u00e5der der ca. 12.000 m2 bygges ned og 2500 m2 endres til park. Nytt sykehjem skaper en ytterliggere barriere for viltforflytning mellom de st\u00f8rre naturomr\u00e5dene \u00f8st og vest for planomr\u00e5det, og griper inn i registrerte \u00f8kologiske korridorer. Videre beslaglegger sykehjemmet eksisterende myrareal. PBE viser til at uber\u00f8rte arealer b\u00f8r ses p\u00e5 som en ikke-fornybar ressurs. PBE vurderer at avb\u00f8tende tiltak som opparbeiding av gang- og sykkelakse, torg og park vil kunne bidra positivt til omgivelsene. Etter offentlig ettersyn er fotavtrykket redusert og mer gr\u00f8nnstruktur er blitt bevart. Det skal ogs\u00e5 etableres en kaf\u00e9 som er tilgjengelig for alle i tilknytning til torget. PBE er positiv til de kompenserende tiltakene som planforslaget legger opp til. Utforming av bebyggelsen PBE viser til at det er sikret at volum, fargesetting og materialbruk, samt plassering av vindusflater og balkonger, vil bidra til \u00e5 dempe den negative n\u00e6r- og fjernvirkningen av bebyggelsen. Plan- og bygningsetaten vurderer at bestemmelsene tilknyttet utforming av bygget er tilstrekkelig for \u00e5 sikre en god tilpasning til landskapet og omgivelsene. Parkering Foresl\u00e5tt parkeringsdekning er 3 bilparkeringsplasser per 10 senger, noe som er i tr\u00e5d med KPA 2018. Maksimumskravet for parkering blir dermed 27 plasser. Parkering skal v\u00e6re i parkeringskjeller, med unntak av to HC-plasser p\u00e5 torg ved hovedinngang. Det skal ogs\u00e5 v\u00e6re en HC-plass i kjeller, slik at kravet i KPA om at 10 % av plassene skal v\u00e6re HC-plasser blir ivaretatt. Foresl\u00e5tt sykkelparkering er 2 plasser per 10 senger, noe som er over kravet til sykkelparkering i KPA 2018, som har krav om \u00e9n plass per 10 senger. Det skal derfor legges til rette for minimum 18 plasser, og disse skal plasseres i kjeller med lett tilgang til garderobe/ t\u00f8rkerom. PBE vurderer at sykehjemmet er plassert n\u00e6rt store boligomr\u00e5der og tett p\u00e5 gang- og sykkelveger. Det vurderes derfor at det vil v\u00e6re attraktivt \u00e5 g\u00e5 eller sykle for ansatte og bes\u00f8kende til sykehjemmet. Gang- og sykkelakse I tr\u00e5d med sykkelstrategien skal det legges til rette for \u00e5 etablere en gang- og sykkelakse mellom Loddefjord\u00e5sen og Loddefjord sentrum. For \u00e5 sikre denne aksen blir det regulert 4 gatetun gjennom planomr\u00e5det der syklende og g\u00e5ende vil v\u00e6re prioriterte trafikantgrupper, i stedet for en separat gang- og sykkelveg som Bymilj\u00f8etaten anbefaler. PBE stiller seg bak foresl\u00e5tte l\u00f8sning om \u00e5 regulere gatetun. Strekningen er kort og vil ha begrenset med trafikk. St\u00f8y Deler av planomr\u00e5det er omfattet av gul st\u00f8ysone som f\u00f8lge av vegtrafikkst\u00f8y. Beregninger viser at en liten del av byggets fasade vil ha et st\u00f8yniv\u00e5 som overskrider nedre grenseverdi, 55 dB, for gul st\u00f8ysone for boliger med 1-3 dB. Sykehjemsplasser blir ikke definert som en boenhet og st\u00f8ykravene vil derfor ikke v\u00e6re gjeldende. Byggteknisk forskrift stiller ikke krav til st\u00f8y for pleieinstitusjoner. PBE vurderer at st\u00f8yniv\u00e5et vil v\u00e6re akseptabelt. Uteoppholdsarealer Uteoppholdsarealer for beboerne er foresl\u00e5tt i takhagene mellom boligfl\u00f8yene, p\u00e5 balkonger og takterrasser. I sommerhalv\u00e5ret er det stort sett gode solforhold p\u00e5 uteoppholdsarealene p\u00e5 dag/ formiddag. Etter kl. 15.00 er det begrenset med sol. Det er ikke krav i KPA 2018 til sol p\u00e5 uteoppholdsarealer for sykehjemmets beboere. PBE vurderer at uteoppholdsarealene og solforholdene er tilfredsstillende. Konsekvenser for naboer Planforslaget har konsekvenser for naboer, spesielt Lyderhorn borettslag og eksisterende Frieda Fasmers Minne sykehjem. Foresl\u00e5tt sykehjem vil ligge i terrenget over Lyderhorn borettslag. Det vil derimot v\u00e6re begrenset mulighet for innsyn fra sykehjemmet, men man vil kunne se ned mot borettslaget fra takhagene. Sykehjemmet vil ha negative konsekvenser for solforhold p\u00e5 Lyderhorn borettslag ved at det vil kaste skygge p\u00e5 noen av balkongene til de to s\u00f8rligste blokkene p\u00e5 ettermiddagstid. Nord for planomr\u00e5det ligger eksisterende Frieda Fasmers Minne sykehjem inkludert serviceboliger/ omsorgsboliger og bofellesskap. Nytt sykehjem vil komme tett p\u00e5 serviceboligene som i dag ikke har bebyggelse fremfor seg. Det er derfor planlagt en gr\u00f8nn buffer mellom bebyggelsen som et avb\u00f8tende tiltak. St\u00f8y fra varelevering/ renovasjon kan ogs\u00e5 bli sjenerende for serviceboligene. Det nye sykehjemmet vil ogs\u00e5 kaste skygge p\u00e5 noen av balkongene i serviceboligene. I tillegg gj\u00f8r utforming av offentlig snusl\u00f8yfe med tilh\u00f8rende fortau inn p\u00e5 eksisterende Frieda Fasmers Minne sitt omr\u00e5de, at flere av parkeringsplassene tilknyttet det gamle sykehjemmet og serviceboligene m\u00e5 fjernes. PBE vurderer at det er akseptabelt med negative konsekvenser for naboer vurdert opp mot den samfunnsmessige nytten av prosjektet i form av behovet for nye sykehjemsplasser. Barn og unges interesser Tiltaket legger beslag p\u00e5 et omr\u00e5de avsatt til gr\u00f8nnstruktur og regulert til friomr\u00e5de, park, turveg og lekeplass. Forslagsstiller mener at omr\u00e5det ikke er i bruk av barn i dag, med unntak av snarvegen som g\u00e5r gjennom omr\u00e5det, samt en akebakke. I planforslaget legges det opp til at eksisterende akebakke skal erstattes innenfor omr\u00e5det regulert til park. PBE er negative til nedbygging av arealer for barn og unge, men vurderer det som positivt at akebakke og andre tiltak for barn og unge blir erstattet innenfor parkarealet. Bl\u00e5gr\u00f8nne verdier Det er utarbeidet en naturverdivurdering med feltregistreringer i februar 2018 og juni 2022. Naturtyper og arter som er registrert i omr\u00e5det er vanlig forekommende, og det er ikke registrert store naturverdier. Myrarealet og tilgrensende naturomr\u00e5de utgj\u00f8r viktige \u00f8kologiske funksjoner og fungerer som en spredningskorridor. Dette gj\u00f8r at verdien for biologisk mangfold blir mer verdifull p\u00e5 et landskaps\u00f8kologisk niv\u00e5. 5 Vurdering etter naturmangfoldloven Etter naturmangfoldloven (nml.) \u00a7 7 skal prinsippene i \u00a7\u00a7 8 til 12 legges til grunn som retningslinjer ved ut\u00f8ving av offentlig myndighet. Videre g\u00e5r det frem at denne vurderingen skal g\u00e5 frem av beslutningen. Planforslaget medf\u00f8rer nedbygging av et sammenhengende naturareal med gjennomg\u00e5ende \u00f8kologiske korridorer. Slike areal er viktige for dyr som skal forflytte seg mellom ulike leveomr\u00e5der p\u00e5 lokal skala, ettersom det gir muligheter for midlertidig opphold. Omr\u00e5det som skal bygges ned har egenverdi, hvor elementer som skog, myr og bekker gir habitatvariasjon. Utbyggingen vurderes til \u00e5 redusere arealets funksjonsverdi. Lyderhornveien vest for omr\u00e5det er en stor barriere mellom st\u00f8rre naturomr\u00e5der \u00f8st og vest for planomr\u00e5det. Nedbygging av myrareal bidrar til tap av naturmangfold, og f\u00f8rer til ulemper n\u00e5r det gjelder h\u00e5ndtering av flom/ overvann, vannrensing og klimagassutslipp. Det er ikke registrert regionalt eller nasjonalt viktige verdier i omr\u00e5det. De negative konsekvensene er st\u00f8rst lokalt. PBE vurderer at prinsippene i nml. \u00a7\u00a7 8 til 12 er tilstrekkelig fulgt ved utarbeidelsen av planforslaget. For mer detaljerte opplysninger om vurderingen blir det vist til fagnotatet. Klima og energi Prosjektet har h\u00f8ye klimaambisjoner, blant annet \u00e5 etterstrebe nullenergi, 50 % klimagassreduksjon og m\u00e5l om ekstern ombruk. Klimagassberegningene viser at totalt utslipp i byggets levetid er beregnet til 15 233 tonn CO2 ekvivalenter. De st\u00f8rste utslippene er knyttet til energibruk i drift, 7 298 tonn CO2 ekvivalenter, og transport i drift, 5 054 CO2 ekvivalenter. I tr\u00e5d med PBE sine vurderinger i fagnotat til offentlig ettersyn er det sikret at 40% av takflatene skal ha vegetasjonsdekke og at takflater, yttervegger p\u00e5 takoppbygg og 5% av hovedfasade kan dekkes av solceller. Nytt sykehjem skal dessuten oppf\u00f8res med st\u00f8rstedelen av b\u00e6resystemet i massivtre. Konklusjon Plan- og bygningsetaten anbefaler f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Laksev\u00e5g, Gnr. 124, Bnr. 180 mfl., Frieda Fasmers Minne, arealplan-ID 66020000 vist p\u00e5 plankart, sist datert 14.03.2024. b. Tilh\u00f8rende reguleringsbestemmelser, sist datert 14.03.2024. \u00d8konomiske konsekvenser: Vedtak av reguleringsplanen har ingen direkte \u00f8konomiske konsekvenser. Vurderinger knyttet til finansiering av prosjektet f\u00f8lges opp i kommunens handlings- og \u00f8konomiplan. Byr\u00e5dets vurdering og anbefaling/konklusjon: Byr\u00e5det anser det som sv\u00e6rt positivt at detaljregulering for nye Frieda Fasmers sykehjem fremmes til sluttbehandling. Bygging av nye sykehjem er avgj\u00f8rende for \u00e5 m\u00f8te den store ettersp\u00f8rselen etter sykehjemsplasser i bydelen og i kommunen. Det nye sykehjemmet vil bidra med 90 nye plasser i et moderne, energieffektivt og funksjonelt bygg, som gir gode muligheter for effektiv og b\u00e6rekraftig drift. Byr\u00e5det erkjenner at det er utfordrende at sykehjemmet lokaliseres i et eksisterende gr\u00f8ntomr\u00e5de avsatt til gr\u00f8nnstruktur i KPA 2018. Dette knyttes s\u00e6rlig til at planforslaget medf\u00f8rer nedbygging av et sammenhengende naturareal, som ogs\u00e5 omfatter myr og bekker, med funksjonalitet som \u00f8kologisk korridor for vilt og insekter i omr\u00e5det. Nedbygging av 6 myrareal bidrar s\u00e6rlig til tap av naturmangfold, og f\u00f8rer til ulemper n\u00e5r det gjelder h\u00e5ndtering av flom, overvann, vannrensing og klimagassutslipp. Planforslaget utl\u00f8ser dermed sentrale interessekonflikter der nedbygging av natur m\u00e5 sees opp mot samfunnsnytten av et nytt sykehjem. Byr\u00e5det viser til at det har v\u00e6rt en lang planprosess hvor det har blitt arbeidet mye med sykehjemmets omfang og plassering, samt hensynet til gr\u00f8nnstruktur, utbyggingsvolum og gang- og sykkelakse mellom Loddefjord sentrum og Loddefjord\u00e5sen. Det er gjennomf\u00f8rt en ny grundig vurdering av lokaliseringen av sykehjemmet etter offentlig ettersyn, og p\u00e5 bakgrunn av denne ble det anbefalt \u00e5 fastholde p\u00e5 foresl\u00e5tt plassering. Etter byr\u00e5dets vurdering bygger planforslaget opp under m\u00e5lene om en kompakt by ved \u00e5 lokalisere sykehjemmet i et omr\u00e5de hvor det er godt tilrettelagt for at ansatte og bes\u00f8kende kan g\u00e5, sykle eller ta bussen til sykehjemmet. Sykehjemmet er ogs\u00e5 lokalisert i et omr\u00e5de med mange offentlige funksjoner, s\u00e6rlig rettet mot barn, herunder skole og barnehage. Det er etter offentlig ettersyn gjort flere avb\u00f8tende tiltak for \u00e5 tilpasse sykehjemmet bedre til omgivelsene det skal st\u00e5 i, noe byr\u00e5det er positive til. Dette har imidlertid medf\u00f8rt at st\u00f8rrelsen p\u00e5 bygget er redusert, noe som ogs\u00e5 reduserer antall sykehjemsplasser. Byr\u00e5det skulle helst sett at de 120 opprinnelige plassene kunne realiseres, men erkjenner at dette ville utfordret tomtens t\u00e5leevne i stor grad, og g\u00e5tt utover andre viktige hensyn. Byr\u00e5det vurderer at det reviderte prosjektet sikrer en bedre helhetsl\u00f8sning for omr\u00e5det, samtidig som tilf\u00f8ring av 90 nye sykehjemsplasser er sv\u00e6rt positivt for bydelen og kommunen. Byr\u00e5det stiller seg i hovedsak bak PBE sine vurderinger, men vil kommentere noen forhold utdypende. Utforming, stedstilpasning og arkitektonisk kvalitet Byr\u00e5det \u00f8nsker \u00e5 skape en vakker by, og vil f\u00f8re en byutvikling som fremtidens generasjoner kan se tilbake p\u00e5 med stolthet. Planforslaget har bestemmelser som sikrer utforming av den nye bebyggelsen, herunder oppdeling av volumer, fargesetting og materialbruk. Byr\u00e5det ser positivt p\u00e5 at det er vist mange kvaliteter og h\u00f8ye ambisjoner for b\u00e5de ny bebyggelse og tilh\u00f8rende uteomr\u00e5dene. Byr\u00e5det \u00f8nsker generelt at det legges st\u00f8rre vekt p\u00e5 kulturhistorisk og stedstilpasset arkitektur i nye byggeprosjekter som ivaretar Bergens s\u00e6rpreg. Det er flere bygg i n\u00e6romr\u00e5det til sykehjemmet som har store kulturmilj\u00f8verdier og arkitektonisk s\u00e6rpreg, og som byr\u00e5det vurderer at b\u00f8r vektlegges ved utforming og tilpasning av ny bebyggelse. Mot nord ligger Loddefjord kirke, bygget i 1926, tegnet av bergensarkitekten Ole Landmark, og er i Riksantikvarens kulturminnedatabase oppf\u00f8rt som listef\u00f8rt kirke. Kirken er oppf\u00f8rt i hvitpusset tegl og har grunnmur av naturstein. Hovedbygget til eksisterende Frieda Fasmer mot nord, tegnet av bergensarkitekten K\u00e5re Fr\u00f8lich, har ogs\u00e5 teglsteinsfasade. Byr\u00e5det vurderer at disse materialkvalitetene b\u00f8r ses hen til i den videre detaljprosjekteringen av det nye sykehjemmet. Illustrasjoner til nytt sykehjem viser gode materialkvaliteter, blant annet tegl og trekledning og naturstein. Det er sikret i bestemmer at naturstein skal brukes i stor grad p\u00e5 terrengmurer, men det er ikke sikret at teglstein og tre skal brukes som fasadematerialer. Byr\u00e5det har vurdert om materialbruk p\u00e5 fasadene b\u00f8r sikres n\u00e6rmere i bestemmelsene. Det er ikke utarbeidet formingsveileder, men bestemmelser gir generelle f\u00f8ringer for kvalitet p\u00e5 bebyggelsen om holdbarhet, klimatilpasning, at fasadematerialer skal v\u00e6re ikke- reflekterende, og ha god kobling til omgivelser og landskap. De foresl\u00e5tte bestemmelser balanser mellom \u00e5 sikre materialkvaliteter p\u00e5 nybygget, samtidig som det gir en viss fleksibilitet for videre detaljprosjekteringen av bygget. For \u00e5 sikre god tilpasning til kulturmilj\u00f8 7 og eksisterende bebyggelse s\u00e5 b\u00f8r metallplater som fasademateriale unng\u00e5s i st\u00f8rst mulig grad. Byr\u00e5det vurderer at dette blir ivaretatt gjennom bestemmelsen om at det skal unng\u00e5s bruk av reflekterende materialer. Byr\u00e5det er samtidig opptatt av at materialkvaliteter sikres i st\u00f8rre grad, og anbefaler derfor f\u00f8lgende supplering av bestemmelse 3.1.1.h (jamf\u00f8r vedtakspunkt 1.B.a): \u00ab3.1.1.h, etter siste setning suppleres med: \u00abFasader skal best\u00e5 av blant annet teglstein\u00bb. S\u00f8r for planomr\u00e5det ligger Loddefjord skole, bygget i 1973, som er vurdert av byantikvaren til \u00e5 ha sv\u00e6rt h\u00f8y arkitektonisk og arkitekturhistorisk verdi. Fylkeskonservator uttalte til oppstart av planarbeidet for nytt sykehjem at Loddefjord skole har regional og nasjonal interesse som kulturmilj\u00f8. Skolen ble tildelt Houens diplom for god arkitektur i 1988, en av Norges viktigste nasjonale arkitekturpriser. Loddefjord skole har blant annet gode arkitektoniske kvaliteter p\u00e5 terrengtilpasning av planl\u00f8sning og landskapstilpasning av takform. Byr\u00e5det vurderer at det nye sykehjemmet for Frieda Fasmer har god arkitektonisk utforming gjennom oppdeling i flere fl\u00f8yer og hager, etablering av et innvendig atrium og et utvendig vestvendt torg. Dette fremst\u00e5r som en klassisk og oversiktlig planl\u00f8sning hvor bygget er organisert som en vifte rundt en felles kjerne. Det er positivt at h\u00f8yden p\u00e5 to av fl\u00f8yene mot nord\u00f8st ligger lavere, slik at h\u00f8yden tilpasses det eksisterende sykehjemmet mot nord, nedtrappingen f\u00f8lger terrenget mot \u00f8st og det gir mindre skygge mot boligblokker lenger \u00f8st. Det er sv\u00e6rt positivt at den arkitektoniske utformingen sikrer gode kvaliteter for brukerne av sykehjemmet. De forskjellige fl\u00f8yene rundt en felles kjerne gir mulighet for inndeling i bogrupper i hver etasje med gode arbeidsforhold og god logistikk. Byr\u00e5det ser positivt p\u00e5 at dette b\u00e5de gir gode forhold for beboere, og en effektiv og funksjonell drift for ansatte. Det fremg\u00e5r av illustrasjonene at det nye sykehjemmet f\u00e5r et stort flatt tak med takoppbygg, heis og tekniske installasjoner. Byr\u00e5det vurderer at dette b\u00f8r bearbeides videre for \u00e5 sikre bedre arkitektonisk kvalitet og tilpasning til omgivelsene. Den store takflaten vil v\u00e6re synlig b\u00e5de fra adkomsten ved Vadmyrveien fra nordvest, og ha stor fjernvirkning fra de mange turstiene p\u00e5 Lyderhorn. Den foresl\u00e5tte maksimale gesimsh\u00f8yden p\u00e5 plankartet ligger noe h\u00f8yere enn bygget som er planlagt, og de foresl\u00e5tte bestemmelsene \u00e5pner for at trappehus, heishus og tekniske installasjoner kan overstige maksimal gesimsh\u00f8yde med inntil 2,5 meter. Reguleringsplanen gir dermed rammer for at takflaten kan bearbeides videre i detaljprosjektering av bygget. Byr\u00e5det viser til at omkringliggende bygg har gode kvaliteter p\u00e5 takutformingen, og er opptatt av at dette ogs\u00e5 oppn\u00e5s for det nye sykehjemmet. Dette kan gj\u00f8res gjennom gode overganger mellom fasader, gesims og takflater, og det b\u00f8r unng\u00e5s at trappehus, heis og tekniske installasjoner stikker opp uten en helhetlig utforming. For \u00e5 sikre h\u00f8yere arkitektonisk kvalitet p\u00e5 takflaten, s\u00e5 anbefaler byr\u00e5det f\u00f8lgene supplering av bestemmelse 3.1.1.h (jamf\u00f8r vedtakspunkt 1.B.b): \u00ab3.1.1.h, etter siste setning suppleres med: \u00abTakflater skal ha en helhetlig arkitektonisk utforming med integrering av takoppbygg og takform.\u00bb 8 Figur 4: Venstre bilde viser Loddefjord kirke, bildet i midten viser Loddefjord skole. Bildet til h\u00f8yre viser perspektiv av det nye sykehjemmet Frieda Fasmer, sett fra nord ved Vadmyrveien. Sosiale m\u00f8teplasser og folkehelse Byr\u00e5det ser positivt p\u00e5 at det skal etableres et torg i forbindelse med hovedinngang og kafe p\u00e5 vestsiden av bygget. Dette kan bli en viktig m\u00f8teplass for b\u00e5de beboere, ansatte, bes\u00f8kende og andre som beveger seg gjennom omr\u00e5det. Byr\u00e5det ser positivt p\u00e5 at den vestvendte fasaden har en god fasadeutforming med s\u00f8yler og takutstikk som markerer hovedinngangen og gir klimaskjerming. Torget f\u00e5r gode forbindelser med gatetun og gangforbindelser gjennom omr\u00e5det mot nord og s\u00f8r. Naturparken mot vest p\u00e5 o_GP skal opparbeides med lekeapparater, treningsapparater, benker, akebakke og amfi. Byr\u00e5det vurderer at dette vestvendte omr\u00e5det slik bidrar til en aktiv og attraktiv stedsutvikling som vil ha stor verdi for beboere og innbyggere i omr\u00e5det. Dette bidrar til god folkehelse. Byr\u00e5det vurderer at ordlyden i bestemmelse 3.1.1.f om at det \u00abDet skal etableres en kaf\u00e9\u00bb b\u00f8r endres til at det \u00abskal tilrettelegges for etablering av publikumsrettet virksomhet\u00bb, siden drift av en kafe m\u00e5 avklares i videre driftsfaser. Reguleringsplanen tar heller ikke stilling til om en kafe skal drives av kommunen eller av private, dette m\u00e5 ogs\u00e5 avklares i videre faser etter vedtak av reguleringsplan. Byr\u00e5det ser positivt p\u00e5 at reguleringsplanen tilrettelegger for aktivitet og m\u00f8teplasser for b\u00e5de beboere, bes\u00f8kende og n\u00e6rmilj\u00f8et, men anbefaler f\u00f8lgende endring av bestemmelse 3.1.1.f (jamf\u00f8r vedtakspunkt 1.B.c): 3.1.1.f, andre setning endres til: \u00abDet skal tilrettelegges for etablering av publikumsrettet virksomhet i bygget ut mot ST.\u00bb Parkering Parkeringskravet er satt til maksimum 3 bilparkeringsplasser per 10 senger, i tr\u00e5d med KPA 2018. Med 90 senger blir kravet dermed maksimalt 27 plasser. Det er i planbeskrivelsen oppgitt at alle parkeringsplassene er tiltenkt bes\u00f8kende av sykehjemmet. Byr\u00e5det vurderer at parkering er viktig for mange bergensere, enten det er i tilknytning til hjem eller arbeid, og er derfor opptatt av at det sikres tilstrekkelig med parkeringsplasser n\u00e5r nye prosjekt bygges ut. Det nye sykehjemmet vil ha en god lokalisering med tanke p\u00e5 kort vei til kollektivtilbud og gode gang- og sykkelforbindelser fra Loddefjord sentrum og boligomr\u00e5dene rundt. Byr\u00e5det vurderer derfor at det vil v\u00e6re mulig for de fleste ansatte \u00e5 benytte seg av andre transportformer enn privatbil. Byr\u00e5det er samtidig opptatt av at ansatte som vil v\u00e6re avhengig av bil for \u00e5 komme seg til og fra arbeidsplassen f\u00e5r mulighet til \u00e5 parkere ved det nye sykehjemmet. Det er i reguleringsbestemmelsene ikke fastsatt en fordeling av parkeringsplasser mellom ansatte og bes\u00f8kende. Byr\u00e5det vurderer derfor at planforslaget har ivaretatt en god fleksibilitet, og at sykehjemmet selv kan avgj\u00f8re hva som blir den riktige fordelingen av parkeringsplasser for ansatte og bes\u00f8kende. 9 Konsekvenser for naboer Som PBE beskriver i sitt fagnotat vil utbygging av sykehjemmet, med tilh\u00f8rende infrastruktur, f\u00e5 konsekvenser for naboer. Det inneb\u00e6rer blant annet at det nye sykehjemmet ligger h\u00f8yt i terrenget og vil medf\u00f8re skygge p\u00e5 noen av blokkene til Lyderhorn borettslag p\u00e5 ettermiddagstid. Byr\u00e5det er enige med PBE i deres vurdering om at negative konsekvenser for naboer m\u00e5 vurderes opp mot den samfunnsmessige nytten av prosjektet i form av behovet for nye sykehjemsplasser. Byr\u00e5det viser ogs\u00e5 til at Lyderhorn borettslag og eksisterende Frieda Fasmers Minne sykehjem er lokalisert i byfortettingssonen som tilsier at det m\u00e5 kunne forvente en grad av fortetting rundt og i eksisterende boligomr\u00e5der, noe som kan gi negative konsekvenser for eksisterende bebyggelse. Det er allerede avklart gjennom vedtak av KPA 2018. Den foresl\u00e5tte snusl\u00f8yfen i enden av kommunal veg f\u00f8rer til at noen av dagens parkeringsplasser m\u00e5 fjernes. Byr\u00e5det ser det som uheldig at det eksisterende Frieda Fasmer-bygget og serviceboligene i omr\u00e5det mister noen av sine eksisterende parkeringsplasser. Forslagsstiller og PBE har vurdert at resterende plasser dekker behovet til serviceboligene og eventuelle gjenv\u00e6rende funksjoner i bygget til eksisterende Frieda Fasmers Minne (for eksempel for et eventuelt dagsenter). Planforslaget regulerer kun begrensede vegarealer ved Frieda Fasmers Minne for \u00e5 sikre snumulighet i enden av kommunal veg, og byr\u00e5det vurderer at rammen til dette planforslaget ikke gir mulighet til \u00e5 reetablere disse parkeringsplassene. Gjennom reguleringsprosessen er det vurdert andre l\u00f8sninger for \u00e5 sikre snumuligheter i enden av kommunal vei. Det er blant annet vurdert l\u00f8sning med snuhammer, men PBE vurderer at dette vil v\u00e6re mer arealkrevende. Byr\u00e5det st\u00f8tter PBE sin vurdering om at foresl\u00e5tte l\u00f8sning med snusl\u00f8yfe ved eksisterende Frieda Fasmers Minne sykehjem er den beste l\u00f8sningen. Byr\u00e5det viser samtidig til at det p\u00e5g\u00e5ende arbeidet med omr\u00e5deregulering for Loddefjord\u00e5sen vil gj\u00f8re en helhetlig vurdering av parkeringsbehov og l\u00f8sninger for b\u00e5de boliger, skoler, barnehager, sykehjem og andre arbeidsplasser. Byr\u00e5det forutsetter derfor at parkeringsbehovet til serviceboligene og gamle Frieda Fasmers sykehjem l\u00f8ses p\u00e5 en tilfredsstillende m\u00e5te i omr\u00e5dereguleringen. Barn og unge Byr\u00e5det er opptatt av at barn og unge sikres gode bomilj\u00f8 med tilgang til natur og friluftsliv. Det nye sykehjemmet vil v\u00e6re lokalisert i n\u00e6rheten av viktige omr\u00e5der for barn og unge, b\u00e5de n\u00e5r det gjelder opphold og ferdsel. Byr\u00e5det ser at planforslaget vil beslaglegge noe areal som i dag er i bruk til lek, men anser det som positivt at det legges opp til \u00e5 erstatte det i en ny naturpark. Sammen med rekkef\u00f8lgekrav om \u00e5 etablere torg, kaf\u00e9, gatetun, fortau og turveg vil det nye sykehjemmet tilf\u00f8re mange nye kvaliteter til n\u00e6romr\u00e5det. Konklusjon Byr\u00e5det er positive til planforslagets hovedgrep og form\u00e5l, og mener prosjektet er l\u00f8st p\u00e5 en god m\u00e5te. Det er positivt at viktige h\u00f8ringsinnspill er ivaretatt i revidert planforslag og at innsigelsen fra Statsforvalter er trukket. Selv om planforslaget medf\u00f8rer nedbygging av gr\u00f8ntarealer med bekk og myr, og er i strid med KPA2018 sitt arealform\u00e5l hvor omr\u00e5det er avsatt til gr\u00f8nnstruktur, s\u00e5 vurderer byr\u00e5det at prosjektet har sv\u00e6rt stor samfunnsnytte. Det nye sykehjemmet vil gi etterlengtede sykehjemsplasser og samtidig bidra med kvaliteter til sine omgivelser. Byr\u00e5det ser positivt p\u00e5 at den foresl\u00e5tte utformingen b\u00e5de vil gi gode boforhold for beboere og en effektiv drift for ansatte. Byr\u00e5det foresl\u00e5r noen endringer av bestemmelser for \u00e5 sikre arkitektoniske kvaliteter og god tilpasning til omkringliggende kulturmilj\u00f8. Byr\u00e5det anbefaler at planforslaget blir vedtatt med foresl\u00e5tte endringer av bestemmelser. 10 Begrunnelse for framleggelse til bystyret: I henhold til plan- og bygningsloven \u00a7 3-3, andre ledd, ligger det til bystyret selv \u00e5 vedta reguleringsplan, jf. \u00a7 12-12. Utvalg for milj\u00f8 og byutvikling skal avgi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: A. Laksev\u00e5g, Gnr. 124, Bnr. 180 mfl., Frieda Fasmers Minne, Tjenesteyting, arealplan- ID 66020000 vist p\u00e5 plankart, sist datert 14.03.2024. B. Tilh\u00f8rende reguleringsbestemmelser, sist datert 14.03.2024, med f\u00f8lgende endring: a) \u00ab3.1.1.h, etter siste setning suppleres med: \u00abFasader skal best\u00e5 av blant annet teglstein\u00bb. b) 3.1.1.h, etter siste setning suppleres med: \u00abTakflater skal ha en helhetlig arkitektonisk utforming med integrering av takoppbygg og takform.\u00bb c) 3.1.1.f, andre setning endres til: \u00abDet skal tilrettelegges for etablering av publikumsrettet virksomhet i bygget ut mot ST.\u00bb 2. Bestemmelser skal oppdateres f\u00f8r kunngj\u00f8ring av bystyrets vedtak. Dato: 14. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat datert 02.04.2024 med f\u00f8lgende vedlegg: Plankart datert 14.03.2024 Reguleringsbestemmelser datert 14.03.2024 Planbeskrivelse datert 18.01.2024 Merknadsskjema datert 21.12.2023 Illustrasjonsplan datert 13.12.2023 Snitt og oppriss datert 20.12.2023 Fotomontasje, perspektiv datert 15.09.2023 Sol- og skyggeillustrasjoner datert 07.07.2023 Normalprofil veg datert 05.09.2023 Plan og profil veg datert 18.09.2023 ROS-analyse datert 27.02.2024 VA-rammeplan datert 26.02.2024 Uttale Bergen Vann 03.11.2023 Kulturminnedokumentasjon datert 15.11.2019 Uttale Byantikvaren datert 20.11.2019 St\u00f8yrapport datert 21082023 St\u00f8ynotat fly datert 21.02.2020 Trafikksikkerhetsvurdering datert 17.06.2020 Mobilitetsplan datert 18.09.2023 Rapport Gr\u00f8nne interesser datert 03.04.2023 Klimagassberegning datert 05.07.2023 Klimanorm datert 30.06.2023 11 Vurdering av omr\u00e5destabilitet datert 26.02.2024 Milj\u00f8program og MOP datert 15.09.2023 Analyse energiforsyning datert 10.01.2020 Rapport bl\u00e5gr\u00f8nn faktor datert 07.09.2023 Milj\u00f8geologiske unders\u00f8kelser datert 31.02.2023 Geotekniske unders\u00f8kelser datert 19.03.2020 Magnetfeltanalyse datert 17.04.2020 Stedsanalyse datert 06.12.2018 Merknadsskjema begrenset h\u00f8ring datert 21.12.2023 Konsekvensutredning datert 22.12.2021 Hydrogeologisk vurdering myr datert 18.11.2020 12 "
}