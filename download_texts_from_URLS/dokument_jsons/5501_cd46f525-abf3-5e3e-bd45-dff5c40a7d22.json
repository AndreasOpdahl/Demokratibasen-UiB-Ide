{
  "dokument_id": "cd46f525-abf3-5e3e-bd45-dff5c40a7d22",
  "doc_type": "case_attachment",
  "kommune": 5501,
  "tittel": "Vedlegg 6. Stadfesting av kommunens vedtak om midlertidig forbud mot tiltak",
  "url": "https://innsyn.tromso.kommune.no/application/getMoteDokument?dokid=2001827251",
  "tekst": " V\u00e5r dato: V\u00e5r ref: 13.01.2021 2020/5643 Deres dato: Deres ref: 19.05.2020 19/420 Troms\u00f8 kommune Saksbehandler, innvalgstelefon Postboks 6900 Marianne Erlandsen, 78 95 05 92 9299 TROMS\u00d8 Klage p\u00e5 Troms\u00f8 kommunes vedtak av 03.12.2019 om midlertidig forbud mot tiltak for eiendommene 15/1547,15/1548 og deler av 15/339 \u2013 kommunens vedtak stadfestes Statsforvalteren i Troms og Finnmark viser til kommunens oversendelse av klagesak 19.5.2020. Vi beklager lang saksbehandlingstid. Troms\u00f8 kommunes vedtak av 03.12.2019 i sak 376/19 om midlertidig forbud mot tiltak, stadfestes. Kommunen har funnet at omr\u00e5det b\u00f8r undergis ny planlegging jf. plan- og bygningsloven (pbl.) \u00a7 13-1 f\u00f8rste ledd. Statsforvalteren har ingen avgj\u00f8rende innvendinger til kommunens vurderinger. Dette betyr at klagen ikke tas til f\u00f8lge. Vi vil begrunne dette n\u00e6rmere i det f\u00f8lgende. *** Sakens bakgrunn Sakens bakgrunn forutsettes kjent av partene, og Statsforvalteren gir derfor bare et kortfattet sammendrag av saken. V\u00e5r avgj\u00f8relse bygger p\u00e5 det som fremkommer i det skriftlige materialet fra kommunen, herunder administrasjonens saksfremlegg utarbeidet i forbindelse med kommunens underinstansbehandling av den fremsatte klagen. Lunheim Utviklingsselskap AS s\u00f8kte den 22.08.2019 om rammetillatelse til vesentlig terrenginngrep i form av nedsprenging og revegetering av steinbruddet p\u00e5 Lunheim. S\u00f8knaden gjaldt eiendommene 15/1547 og 15/1548 og 15/339 i Troms\u00f8 kommune. Troms\u00f8 kommune varslet den 09.10.2019 om at kommunen vurderer \u00e5 nedlegge midlertidig forbud mot tiltak i omr\u00e5det steinbruddet p\u00e5 Lunheim hvor eiendommene 15/1547, 15/1548, og deler av 15/339 og 15/5/1 inng\u00e5r. De aktuelle eiendommene best\u00e5r av steinbruddet p\u00e5 Lunheim som ble nedlagt i 1980, samt arealer nordvest for steinbruddet. Bakgrunnen for forh\u00e5ndsvarslet om midlertidig forbud mot tiltak, var at kommunen ans\u00e5 det n\u00f8dvendig \u00e5 vurdere ny regulering. E-postadresse: Postadresse: Bes\u00f8ksadresse: Telefon: 78 95 03 00 sftfpost@statsforvalteren.no Postboks 700 Strandvegen 13, Troms\u00f8 www.statsforvalteren.no/tf Sikker melding: 9815 Vads\u00f8 Damsveien 1, Vads\u00f8 www.statsforvalteren.no/melding Org.nr. 967 311 014 Side: 2/9 Sweco ga p\u00e5 vegne av Lunheim Utbyggingsselskap tilsvar p\u00e5 varsel i brev av 04.11.2019. I brevet ble det gjort gjeldende at vilk\u00e5rene i pbl. \u00a7 13-1 for \u00e5 nedlegge midlertidig forbud ikke var oppfylt og at det derfor m\u00e5tte gis tillatelse til tiltak i tr\u00e5d med innsendt rammes\u00f8knad. Formannskapet vedtok den 03.12.2019 midlertidig forbud mot tiltak for eiendommene 15/1547, 15/1548 og deler av 15/339. Vedtaket ble p\u00e5klaget av Sweco p\u00e5 vegne av Lunheim Utbyggingsselskap. I klagen ble det gjort gjeldende at kommunen ikke har rettslig grunnlag for \u00e5 vedta midlertidig forbud mot tiltak under henvisning til at avgj\u00f8relsen er sterkt urimelig og/eller vilk\u00e5rlig. Klagen ble underinstansbehandlet av kommunen v/Kommune- og byutviklingsutvalget i m\u00f8te den 12.05.2020, sak 39/20. Kommunen fant ikke grunn til \u00e5 endre eller oppheve det p\u00e5klagede vedtaket. Saken ble etter dette oversendt til Statsforvalteren for endelig avgj\u00f8relse. Statsforvalterens kompetanse For behandling av klager etter pbl. \u00a7 1-9 gjelder reglene i forvaltningsloven, s\u00e5 langt ikke annet er bestemt. Det foreligger klagerett etter forvaltningsloven (heretter fvl.) \u00a7 28 f\u00f8rste ledd da kommunens avgj\u00f8relse er et enkeltvedtak og klager har rettslig klageinteresse. Statsforvalteren legger til grunn at klagen er framsatt rettidig, og av en part med rettslig klageinteresse, jf. fvl. \u00a7\u00a7 28 og 29. Videre anser vi saken for \u00e5 v\u00e6re tilstrekkelig opplyst til \u00e5 kunne realitetsbehandle den, jf. fvl. \u00a7 33 siste ledd f\u00f8rste punktum. Statsforvalteren kan pr\u00f8ve alle sider av saken og herunder ta hensyn til nye omstendigheter. Vi skal vurdere de synspunkter som klageren legger frem, og kan ogs\u00e5 ta opp forhold som ikke er ber\u00f8rt i klagen. Der Statsforvalteren er klageinstans for vedtak truffet av en kommune, skal vi imidlertid legge stor vekt p\u00e5 hensynet til det kommunale selvstyre ved pr\u00f8ving av det frie skj\u00f8nn, jf. fvl. \u00a7 34 annet ledd. Statsforvalterens vurdering Innledning Saken gjelder klage over Troms\u00f8 kommunes vedtak etter pbl. \u00a7 13-1 f\u00f8rste ledd \u2013 om midlertidig forbud mot tiltak. Klager har anf\u00f8rt at kommunen ikke har rettslig grunnlag for \u00e5 vedta midlertidig forbud mot tiltak under henvisning til at vedtaket er i strid med den ulovfestede l\u00e6ren om myndighetsmisbruk. Klager har for det f\u00f8rste vist til ulike forhold som etter klagers syn tilsier at avgj\u00f8relsen er vilk\u00e5rlig. For det andre har klager vist til ulike forhold som etter klagers syn tilsier at avgj\u00f8relsen er grovt urimelig, herunder at kommunen kunne stilt vilk\u00e5r i en eventuell byggetillatelse og p\u00e5 den m\u00e5ten oppn\u00e5dd \u00f8nsket regulering av de forhold som begrunner byggeforbudet, men p\u00e5 en mindre inngripende m\u00e5te. Planstatus Eiendommene 15/1547, 15/1548, deler av 15/339 er omfattet av kommuneplanens arealdel vedtatt av kommunestyret i Troms\u00f8 den 29.03.2017. Omr\u00e5det er i kommuneplanens arealdel avsatt til friomr\u00e5de, boligbebyggelse, samt kombinert bebyggelse og anleggsform\u00e5l. Videre er omr\u00e5det omfattet av reguleringsplan nr. 1743 med plannavn \u00abReguleringsplan for steinbruddet i Kroken\u00bb, Side: 3/9 vedtatt 30.03.2016. I denne reguleringsplanen er deler av omr\u00e5det avsatt til friomr\u00e5de, boligbebyggelse, samt forretning/kontor/tjenesteyting. Vurdering av anf\u00f8rsler om myndighetsmisbruk Sp\u00f8rsm\u00e5let i det f\u00f8lgende er om kommunen hadde rettslig grunnlag til \u00e5 treffe vedtak om midlertidig forbud mot tiltak. Plan- og bygningsloven \u00a7 13-1 f\u00f8rste ledd lyder som f\u00f8lger: \u00a7 13-1 Midlertidig forbud mot tiltak Finner kommunen eller vedkommende myndighet at et omr\u00e5de b\u00f8r undergis ny planlegging, kan den bestemme at oppretting og endring av eiendom eller tiltak etter \u00a7 1-6 og andre tiltak som kan vanskeliggj\u00f8re planarbeidet, ikke kan settes i gang f\u00f8r plansp\u00f8rsm\u00e5let er endelig avgjort. Bestemmelsen er i hovedsak en innholdsmessig videref\u00f8ring av den tidligere bestemmelsen i pbl. (1985) \u00a7 33 f\u00f8rste til tredje ledd. Praksis tilknyttet \u00a7 33 kan derfor v\u00e6re relevant ved tolkningen av \u00a7 13-1. Bestemmelsen gir kommunen anledning til \u00e5 nedlegge et midlertidig forbud mot iverksetting av tiltak dersom kommunen \u00abfinner\u00bb at et omr\u00e5de b\u00f8r undergis ny planlegging. Ordlyden, jf. \u00abfinner\u00bb og \u00abb\u00f8r\u00bb, tilsier at det opp til kommunens frie skj\u00f8nn \u00e5 avgj\u00f8re om det er behov for ny regulering, jf. for s\u00e5 vidt ogs\u00e5 Borgarting lagmannsretts avgj\u00f8relse LB-2013-50354. Det inneb\u00e6rer at det i pr\u00f8vingen av sp\u00f8rsm\u00e5let om omr\u00e5det b\u00f8r reguleres og \u00abkan\u00bb-skj\u00f8nnet, skal legges stor vekt p\u00e5 hensynet til det kommunale selvstyre, jf. fvl. \u00a7 34 andre ledd andre punktum. Selv om avgj\u00f8relsen er underlagt kommunens frie skj\u00f8nn, m\u00e5 kommunens vurderinger bygge p\u00e5 hensyn som anses saklige og relevante hensett til form\u00e5let med loven og den aktuelle bestemmelsen. Avgj\u00f8relsen m\u00e5 s\u00e5ledes v\u00e6re saklig begrunnet i reguleringsmessige hensyn. Det f\u00f8lger av ordlyden i \u00a7 13-1, jf. \u00abb\u00f8r\u00bb, at terskelen for \u00e5 nedlegge forbud ikke er ment \u00e5 v\u00e6re s\u00e6rlig h\u00f8y. Dette er ogs\u00e5 lagt til grunn i Sivilombudsmannens avgj\u00f8relse SOM-2006-70. Om adgangen til \u00e5 legge ned et midlertidig forbud, vises til juridisk litteratur \u2013 O.J.Pedersen m.fl., Plan- og bygningsrett, 3. utg. del II, s. 123: Det er tilstrekkelig at kommunen \u00abfinner\u00bb at det er behov for \u00e5 vurdere reguleringssp\u00f8rsm\u00e5let. Uttrykksm\u00e5ten viser at avgj\u00f8relsen ligger under det frie skj\u00f8nn. Planene om \u00e5 skulle vurdere omr\u00e5det m\u00e5 v\u00e6re reelle. Skulle det allerede p\u00e5 vedtakstidspunktet v\u00e6re p\u00e5 det rene at det ikke vil bli noe av reguleringssaken, kan ikke midlertidig forbud nedlegges. Det vil kunne v\u00e6re myndighetsmisbruk. Og videre: Det stilles ikke noe krav til den begrunnelse som ligger bak \u00f8nsket om \u00e5 revurdere gjeldende regulering, ut over at den m\u00e5 v\u00e6re saklig ut fra reguleringsmessige hensyn. Forbudet kan s\u00e5ledes v\u00e6re begrunnet i at tiden har l\u00f8pt fra reguleringen. Gjeldende reguleringsplan beh\u00f8ver ikke \u00e5 v\u00e6re gammel. Det kan v\u00e6re at kommunestyret har f\u00e5tt en annen politisk sammensetning, og det nye flertallet vil endre en nylig vedtatt reguleringsplan. Det er ikke noe vilk\u00e5r at kommunen har gjort seg opp en mening om den fremtidige arealbruk i omr\u00e5det. Det er tilstrekkelig at det konstateres et behov for \u00e5 foreta en vurdering eller Side: 4/9 revurdering av arealbruken, og at det foreligger en genuin planleggingsvilje \u2013 se Fleicher 1992 s. 175. I foreliggende sak anser Statsforvalteren det som godtgjort at kommunen har funnet et reelt behov for \u00e5 vurdere endringer i gjeldende regulering for omr\u00e5det. Det er ingen opplysninger i saken som tilsier at dette \u00f8nsket ikke skulle v\u00e6re reelt. Statsforvalteren legger videre til grunn at planens alder ikke er av avgj\u00f8rende betydning, jf. sitatet over. Grunnvilk\u00e5ret for \u00e5 legge ned et midlertidig bygge- og deleforbud er derfor oppfylt. N\u00e5r det slik som i foreliggende sak foreligger en s\u00f8knad om tillatelse, bestemmer \u00a7 13-1 andre ledd at kommunen bare kan vedta midlertidig forbud mot tiltak dersom s\u00f8ker er varslet om dette innen en s\u00e6rskilt frist, og s\u00e5 lenge forbudet vedtas senest innen \u00e5tte uker etter utl\u00f8pet av fristen. Fristen beregnes etter pbl. \u00a7 21-7. P\u00e5 denne bakgrunn, og som f\u00f8lge av at klager har oppgitt dato 05.07.2019 for innsendt rammes\u00f8knad, mens kommunen har opplyst at de mottok s\u00f8knaden den 22.08.2019, har Statsforvalteren funnet grunn til \u00e5 be om en presisering av dato for n\u00e5r kommunen mottok rammes\u00f8knad. Kommunen har i e-post av 08.12.2020 presisert at de mottok s\u00f8knad om rammetillatelse for nedsprengning og revegetering den 22.08.2019. Vedlagt kommunens e-post var utklipp av kommunens saksbehandlingssystem hvor det fremgikk at kommunen den 22.08.2019 mottok s\u00f8knad med overskriften Lundheim Eiendom 15/1547, 15/1548 og 15/339, samt en e-post fra Sweco til kommunen datert 22.08.2019 hvor det fremgikk at Sweco hadde fors\u00f8kt \u00e5 sende s\u00f8knaden den 05.07.2019, men at de ikke lyktes p\u00e5 grunn av for stor forsendelse. Statsforvalteren finner ikke grunn til \u00e5 tvile p\u00e5 kommunes opplysninger om at de mottok s\u00f8knad om rammetillatelse f\u00f8rst den 22.08.2019. Klager har for \u00f8vrig ikke anf\u00f8rt at en annen dato skal gjelde enn den kommunen i sin behandling i av saken har lagt til grunn. Statsforvalteren legger etter dette til grunn at kommunen mottok s\u00f8knaden den 22.08.2019, og at fristen for varsel og vedtak om midlertidig forbud er overholdt, jf. pbl. \u00a7 13-1 andre ledd, jf. 21-7. Sp\u00f8rsm\u00e5let i det videre, slik anf\u00f8rt fra klagers side, vil derfor v\u00e6re om kommunens kompetanse til \u00e5 nedlegge et midlertidig forbud, i dette tilfellet vil v\u00e6re begrenset av myndighetsmisbruksl\u00e6ren. Det f\u00f8lger av myndighetsmisbruksl\u00e6ren at et vedtak kan kjennes ugyldig dersom avgj\u00f8relsen bygger p\u00e5 forskjellsbehandling, er vilk\u00e5rlig eller sterkt urimelig, se Eckhoff/Smith, Forvaltningsrett, 11. utgave, s. 411 flg. Klagers anf\u00f8rsel om at avgj\u00f8relsen er vilk\u00e5rlig behandles i det f\u00f8lgende. Er vedtaket vilk\u00e5rlig? I kommunens saksfremlegg knyttet til behandlingen av klagen, uttaler kommunen f\u00f8lgende om klagers anf\u00f8rsler om at vedtaket er vilk\u00e5rlig: En avgj\u00f8relse kan anses vilk\u00e5rlig dersom det er ut\u00f8vd et skj\u00f8nn, men hvor viktige hensyn er oversett eller tillagt overdreven vekt, jf. Eckhoff/Smith Forvaltningsrett, 8. utgave, s. 380. Konsekvensen av at et vedtak anses vilk\u00e5rlig vil kunne bli at vedtaket er ugyldig. Vedtaket om midlertidig forbud mot tiltak er blant annet begrunnet i behov for \u00e5 tidsbegrense anleggsperioden. Klager hevder avgj\u00f8relsen p\u00e5 dette grunnlag er vilk\u00e5rlig idet det er i tiltakshavers interesse \u00e5 komme i gang med boligbygging, for \u00e5 sikre god utnyttelse av eiendommen. Administrasjonen vurderer at det er h\u00f8yst relevant \u00e5 vektlegge behov for \u00e5 regulere Side: 5/9 tidsbegrensning av anleggsperioden og at dette momentet ikke er tillagt overdreven vekt ved vurderingen. Det vises til saksframlegget til vedtaket der det fremg\u00e5r at: Anleggsfasen vil gi \u00f8kt st\u00f8y, potensielle st\u00f8vproblemer og \u00f8kt trafikk. Anleggsfasen vil kunne redusere omr\u00e5dets attraktivitet og opplevd bokvalitet kan bli redusert. Krav om ferdigstillelse innen en viss frist vil skape st\u00f8rre forutsigbarhet for beboere, brukere av omr\u00e5det og andre som vurderer \u00e5 etablere seg her. Videre vises det til hensyn som det etter pbl. \u00a7 3-1 skal vektlegges ved planlegging etter loven. Her fremg\u00e5r det blant av f\u00f8rste ledd bokstav e og f at planlegging skal legge til rette for gode bomilj\u00f8er og gode oppvekst- og levek\u00e5r, samt fremme befolkningens helse. Etter administrasjonens vurdering taler disse hensyn for at det b\u00f8r fastsettes tidsbegrensing av anleggsperioden i reguleringsplanen og at lengden ikke skal styres fullt ut av utbygger. Administrasjonen finner ikke at avgj\u00f8relsen er vilk\u00e5rlig p\u00e5 dette grunnlag. Klager hevder videre at vedtaket er vilk\u00e5rlig fordi det har kommet sent i prosessen og er begrunnet i forhold som har v\u00e6rt utredet og behandlet i reguleringsprosessen. Administrasjonen viser til saksframlegget til vedtaket s. 7 der det fremg\u00e5r at fristen for midlertidig forbud mot tiltak etter pbl. \u00a7 13-1 annet ledd er oppfylt. Administrasjonen kan videre ikke se kommunen i vurdering av midlertidig forbud mot tiltak er forhindret fra \u00e5 vektlegge forhold som har blitt vurdert i planprosessen. Et slikt standpunkt vil i s\u00e5 fall si at kommunen vil v\u00e6re forhindret fra \u00e5 vedta midlertidig forbud mot tiltak selv om man i ettertid blir oppmerksom p\u00e5 mangler som kan f\u00e5 uheldige konsekvenser. For \u00f8vrig kan ikke administrasjonen se at de sentrale deler av begrunnelsen for midlertidig forbud, herunder tidsbegrensning av anleggsperioden og innslagspunkt for rekkef\u00f8lgekrav om infrastruktur f\u00f8r anleggsstart, har hatt noe fremtredende plass i vurderingene i planprosessen. Administrasjonen finner at vedtaket ikke kan anses vilk\u00e5rlig. Slik Statsforvalteren forst\u00e5r kommunen her, s\u00e5 var hovedform\u00e5let med \u00e5 nedlegge midlertidig forbud \u00e5 f\u00e5 p\u00e5 plass manglende regulering av anleggsfasens varighet, samt innslagspunkt for rekkef\u00f8lgekrav om infrastruktur f\u00f8r anleggsstart. Dette for \u00e5 ha kontroll over varigheten p\u00e5 de ulemper som kommunen forventer at det oms\u00f8kte tiltaket vil medf\u00f8re, samt \u00e5 sikre at tilstrekkelig infrastruktur er p\u00e5 plass f\u00f8r anleggsarbeidet starter. Dette p\u00e5 grunn av at massene skal fraktes ut gjennom etablerte boligomr\u00e5der. Videre forst\u00e5s kommunen slik at de vurderer argumentene for \u00e5 nedlegge forbud som relevante og lovlige hensyn under henvisning til pbl. \u00a7 3-1 bokstav e og f. Statsforvalteren er enig med kommunen i at vedtaket ikke kan anses vilk\u00e5rlig. At en avgj\u00f8relse er vilk\u00e5rlig kan sikte til at forvaltningen verken har ut\u00f8vd skj\u00f8nn eller fulgt noen regel, se Eckhoff/Smith Forvaltningsrett, 11. utgave, s. 401. Vilk\u00e5rlige avgj\u00f8relser kan ogs\u00e5, slik kommunen p\u00e5peker, sikte til avgj\u00f8relser der det er ut\u00f8vd et skj\u00f8nn, men hvor viktige hensyn er oversett eller tillagt overdreven vekt. Form\u00e5let med \u00e5 gi kommunen kompetanse til \u00e5 nedlegge midlertidig byggeforbud er \u00e5 sikre at kommunen gis tid og anledning til \u00e5 revidere eksisterende planer ut fra de til enhver tid foreliggende behov, uten at det i mellomtiden iverksettes tiltak i medhold av eksisterende plan som vanskeliggj\u00f8r framtidig \u00f8nsket arealutnyttelse. Behovet for \u00e5 nedlegge forbud m\u00e5 v\u00e6re begrunnet i reguleringsmessige hensyn. N\u00e5r kommunen har vedtatt forbud i den hensikt \u00e5 ha kontroll over varigheten p\u00e5 de ulemper som kommunen forventer at det oms\u00f8kte tiltaket vil medf\u00f8re, samt \u00f8nske Side: 6/9 om tidligere innslagspunkt for opparbeidelse av infrastruktur i anleggsfasen, er det Statsforvalterens syn at vedtaket er basert p\u00e5 lovlige og relevante hensyn. Ulemper som st\u00f8y og forurensning kan ha stor betydning for blant annet boforhold og helse, se Carl Wilhelm Tyr\u00e9n, Plan- og bygningsloven Lovkommentar, 2. utgave, s. 69. Dette er, slik kommunen ogs\u00e5 fremholder, hensyn som s\u00e6rskilt skal ivaretas ved planleggingen etter loven, jf. pbl. \u00a7 3-1 f\u00f8rste ledd bokstav e og f. Ogs\u00e5 lovens form\u00e5lsbestemmelse bestemmer at bebyggelse skal utf\u00f8res forsvarlig ut ifra helsemessige hensyn, jf. pbl. \u00a7 1-1 tredje ledd andre punktum, jf. Ot.prp.nr.32 s. 171. Statsforvalteren legger etter dette til grunn at avgj\u00f8relsen bygger p\u00e5 lovlige og relevante hensyn. Videre finner ikke Statsforvalteren holdepunkter for at det er lagt overdreven vekt p\u00e5 noen hensyn. Hvorvidt forvaltningen st\u00e5r fritt i \u00e5 vekte relevante hensyn, beror i utgangpunktet p\u00e5 en tolkning av det aktuelle hjemmelsgrunnlaget, jf. Graver, Alminnelig forvaltningsrett, 4. utgave, s. 125. Statsforvalteren kan ikke se at det er holdepunkter i hjemmelsgrunnlaget som taler for at kommunen ikke st\u00e5r fritt til \u00e5 avgj\u00f8re hvilken vekt de relevante hensynene skal ha i sp\u00f8rsm\u00e5let om det skal nedlegges et forbud. Vi minner herunder om at det er avgj\u00f8rende for adgangen til \u00e5 nedlegge et midlertidig forbud, at det kan konstateres et reguleringsmessig behov for \u00e5 endre planen, og at terskelen for \u00e5 nedlegge forbud ikke er s\u00e6rlig h\u00f8y. Vi er for \u00f8vrig av den oppfatning at de overveielser som fremg\u00e5r av kommunens begrunnelse for \u00e5 nedlegge forbud, synes \u00e5 v\u00e6re veloverveid og i samsvar med grunnleggende krav og utgangspunkter som gjelder for plansystemet. Statsforvalteren finner p\u00e5 denne bakgrunn at vedtaket ikke kan anses vilk\u00e5rlig. Er vedtaket grovt urimelig? N\u00e5r det gjelder klagers anf\u00f8rsel om at vedtaket er grovt urimelig, er anf\u00f8rselen for det f\u00f8rste begrunnet med at kommunen istedenfor \u00e5 nedlegge midlertidig forbud mot tiltak, kunne stilt vilk\u00e5r i en eventuell byggetillatelse og p\u00e5 den m\u00e5ten oppn\u00e5dd \u00f8nsket regulering av de forhold som begrunner byggeforbudet, men p\u00e5 en mindre inngripende m\u00e5te. Statsforvalteren forst\u00e5r anf\u00f8rselen slik at vedtaket p\u00e5 bakgrunn av forholdsmessighetsbetraktninger m\u00e5 anses som sterkt urimelig, jf. Eckhoff/Smith Forvaltningsrett, 11. utgave, s. 408 med videre henvisning til blant annet Rt. 2008 s. 560 avsnitt 48. Statsforvalteren anser det ikke som n\u00f8dvendig \u00e5 ta n\u00e6rmere stilling til hvorvidt planen eller pbl. \u00a7 28-1 gir tilstrekkelig hjemmel for \u00e5 stille n\u00f8dvendige vilk\u00e5r, ettersom en eventuell hjemmel til \u00e5 stille vilk\u00e5r etter Statsforvalterens syn, ikke gir grunnlag for \u00e5 sette kommunens vedtak om midlertidig forbud til side som grovt urimelig, verken alene eller sammenholdt med klagers \u00f8vrige anf\u00f8rsler knyttet til grov urimelighet. Det vises herunder til, slik kommunen ogs\u00e5 har gjort rede for, at adgangen til \u00e5 stille vilk\u00e5r p\u00e5 plan- og bygningsrettens omr\u00e5de er noe begrenset. Uten at det har betydning for konklusjonen, vil det derfor kunne stilles sp\u00f8rsm\u00e5l ved hvorvidt vilk\u00e5r stilt i tillatelsen ville sikret de forholdene som kommunen har pekt p\u00e5 i tilstrekkelig grad. Det m\u00e5 legges til grunn at kommunen har et saklig og relevant \u00f8nske om \u00e5 sikre at forholdene som begrunner forbudet i stedet blir ivaretatt gjennom klare planbestemmelser. Det vil videre v\u00e6re slik at et midlertidig forbud mot tiltak vil kunne gi kommunen adgang til \u00e5 vurdere planens konsekvenser i en st\u00f8rre sammenheng enn gjennom enkeltvise vilk\u00e5r. Etter Statsforvalterens vurdering tilsier dette at det ikke er grunnlag for \u00e5 anse vedtaket som sterkt urimelig p\u00e5 bakgrunn av forholdsmessighetsbetraktninger. Klagers \u00f8vrige anf\u00f8rsler knyttet til grov urimelighet g\u00e5r i hovedsak ut p\u00e5 at et byggeforbud vil medf\u00f8re et betydelig \u00f8konomisk tap for klager og at ressursbruken knyttet til planprosessen vil v\u00e6re bortkastet. Side: 7/9 Administrasjonen uttaler blant annet f\u00f8lgende i sitt saksfremlegg knyttet til klagers anf\u00f8rsler om at avgj\u00f8relsen er sterkt urimelig: \u00abKlager har videre anf\u00f8rt at vedtaket mangler hjemmel som f\u00f8lge av at avgj\u00f8relsen sterkt urimelig. Terskelen for \u00e5 anse et forvaltningsvedtak som sterkt eller grovt urimelig er h\u00f8y, jf. Rt. 1997 s. 1795 hvor H\u00f8yesterett uttalte at det skal sv\u00e6rt mye til f\u00f8r forvaltningsavgj\u00f8relser underkjennes p\u00e5 grunn av urimelighet. Klager har argumentert for at vedtaket er sterkt urimelig blant annet fordi det er lagt stor og avgj\u00f8rende vekt p\u00e5 forhold som allerede er utredet i planprosessen, og at vedtaket medf\u00f8rer et stort \u00f8konomisk tap for tiltakshaver i form av verdiforringelse av eiendommen samt rentetap grunnet forsinkelse som ny planprosess medf\u00f8rer. Administrasjonen har forst\u00e5else for at saken kan oppleves som urimelig for tiltakshaver. Kommunen m\u00e5 imidlertid ved sin behandling av saken vektlegge hensynet til andre interesser enn bare utbyggers. Det er vedtatt et midlertidig forbud mot tiltak slik at kommunen skal f\u00e5 anledning til \u00e5 endre reguleringsplanen. Dette for blant annet \u00e5 sikre begrensning av anleggsperioden, og at det blir stilt krav om opparbeidelse av n\u00f8dvendig infrastruktur f\u00f8r anleggsstart av hensyn beboere og brukere av omr\u00e5det. Administrasjonen finner vanskelig \u00e5 kunne legge til grunn at tiltakshaver blir p\u00e5f\u00f8rt et betydelig \u00f8konomisk tap som f\u00f8lge av et midlertidig forbud mot tiltak. Vedtaket medf\u00f8rer at tillatelse til anleggsarbeidet blir utsatt til endringer av reguleringsplanen er avklart i en planprosess. I s\u00e5 m\u00e5te kan ikke arbeidet som er nedlagt i saken anses forgjeves. Administrasjonen finner ikke at vedtaket kan anses sterkt urimelig\u00bb Statsforvalteren er i det vesentligste enig i kommunens begrunnelse for hvorfor klagers \u00f8vrige anf\u00f8rsler knyttet til grov urimelighet ikke kan f\u00f8re frem. For \u00f8vrig vil vi tilf\u00f8ye at vi er av den oppfatning at lovgiver har v\u00e6rt klar over at et forbud mot tiltak vil kunne ramme tiltakshaver hardt. N\u00e5r det likevel er rettslig adgang til \u00e5 stanse tiltak med et midlertidig forbud, kan ikke det forhold at vedtaket rammer hardt uten videre gj\u00f8re vedtaket grovt urimelig. Det vises i denne sammenheng til lovens forarbeider Ot.prp.nr.45 (2007\u20132008), p\u00e5 side 58, hvor det forutsettes at kommunen med et midlertidig vedtak om byggeforbud kan skaffe seg materielt grunnlag til \u00e5 avsl\u00e5 et oms\u00f8kt tiltak som det p\u00e5 tidspunktet s\u00f8knad ble sendt inn, ikke var hjemmel til \u00e5 avsl\u00e5: \u00abEt viktig hensyn som ivaretas ved s\u00f8knadssystemet er imidlertid at bygningsmyndighetene blir kjent med planlagte tiltak, og at kommunen gis anledning til \u00e5 vurdere om det er \u00f8nskelig \u00e5 gjennomf\u00f8re tiltaket slik det er oms\u00f8kt p\u00e5 det aktuelle arealet. Selv om det p\u00e5 s\u00f8knads- eller meldingstidspunktet ikke er hjemmel for \u00e5 avsl\u00e5 en s\u00f8knad, kan kommunen skaffe hjemmel til avslag ved \u00e5 nedlegge midlertidig dele- og byggeforbud etter gjeldende lov \u00a7 33, jf. Milj\u00f8verndepartementets lovforslag kapittel 13 i Ot.prp.nr.32 (2007\u20132008). Ved at et tiltak er omfattet av s\u00f8knads- eller meldeplikt, er kommunen i praksis gitt en mulighet til \u00e5 foreta en konkret skj\u00f8nnsmessig vurdering av om tiltaket b\u00f8r gjennomf\u00f8res eller ikke.\u00bb Det forhold at det p\u00e5 s\u00f8knadstidspunktet ikke er hjemmel for \u00e5 avsl\u00e5 en s\u00f8knad, inneb\u00e6rer blant annet at det i forbindelse med prosjekter \u00e5penbart kan ha g\u00e5tt med store \u00f8konomiske ressurser i forkant av s\u00f8knaden, og at et vedtak om midlertidig forbud vil kunne ramme s\u00f8ker hardt og f\u00e5 Side: 8/9 \u00f8konomiske konsekvenser for han. N\u00e5r det likevel er rettslig adgang til \u00e5 stanse tiltaket med et midlertidig forbud, inneb\u00e6rer det, slik Statsforvalteren ser det, at vedtaket ikke uten videre kan settes til side som grovt urimelig. Grensen for hva som faktisk vil v\u00e6re grovt urimelig vil videre m\u00e5tte anses \u00e5 v\u00e6re h\u00f8y, n\u00e5r man bruker et virkemiddel som er lovhjemlet, og hvor lovgiver ved dette har tatt en avveining av eventuelle motstridende interesser. Det vises til Rt. 2011-111, avsnitt 72 og 73, samt videre henvisning til Rt. 2002 s. 209. Ogs\u00e5 form\u00e5let trekker i denne retningen. Som nevnt er form\u00e5let med \u00e5 gi kommunen kompetanse til \u00e5 nedlegge midlertidig byggeforbud \u00e5 sikre at kommunen gis tid og anledning til \u00e5 revidere eksisterende planer ut fra de til enhver tid foreliggende behov, uten at det i mellomtiden iverksettes tiltak i medhold av gammel plan som vanskeliggj\u00f8r framtidig \u00f8nsket arealutnyttelse. Form\u00e5let vil vanskelig kunne oppn\u00e5s dersom kommunen i forbindelse med mottatt s\u00f8knad oppdaget feil eller mangler i plangrunnlaget, men p\u00e5 grunn av tiltakshavers ressursbruk i forkant av s\u00f8knaden var forhindret fra \u00e5 nedlegge et midlertidig forbud. Statsforvalteren anser det ikke som tvilsomt at vedtaket om midlertidig forbud i foreliggende sak vil ramme klager, men Statsforvalteren finner ikke at kommunens skj\u00f8nn i saken kan anses som grovt urimelig. Avslutningsvis vil vi p\u00e5peke, slik kommunen ogs\u00e5 er inne p\u00e5, at rettsvirkningen av et midlertidig forbud, er at kommunens plikt til \u00e5 realitetsbehandle s\u00f8knaden midlertidig suspenderes, jf. pbl. \u00a7 13- 2. Det er med andre ord ikke snakk om et permanent forbud, og Statsforvalteren viser til kommunens vurdering av at det allerede utf\u00f8rte arbeidet til en stor grad vil kunne bli benyttet p\u00e5 et seinere tidspunkt. Dersom kommunen skulle foreta eventuelle endringer i endelig reguleringsplan som medf\u00f8rer tap p\u00e5 investeringer for klager, kan klager etter omstendighetene kunne ha vern for disse. Det vises til avgj\u00f8relse inntatt i Rt. 2015 s. 413, avsnitt 51 med videre henvisninger. P\u00e5 bakgrunn av redegj\u00f8relsen ovenfor, og med hjemmel i plan- og bygningsloven \u00a7 1-9 femte ledd, jf. delegasjonsfullmakt, treffer Statsforvalteren f\u00f8lgende vedtak: Statsforvalteren i Troms og Finnmark stadfester Troms\u00f8 kommunes vedtak av 03.12.2019. ***** Dette vedtaket er endelig og kan ikke p\u00e5klages. Den klagende part underrettes gjennom kopi av dette brev. Vi gj\u00f8r oppmerksom p\u00e5 retten til innsyn i sakens dokumenter, jf. forvaltningsloven \u00a7\u00a7 18 og 19. Med hilsen Sara Holthe Jaklin (e.f.) Marianne Erlandsen nestleder juridisk seksjon r\u00e5dgiver juridisk Dokumentet er elektronisk godkjent Side: 9/9 Kopi til: LUNHEIM UTBYGGINGSSELSKAP AS c/o Veidekke Eiendom AS Sluppenvegen 7037 TRONDHEIM 19 SWECO NORGE AS Postboks 80 Sk\u00f8yen 0212 OSLO TROMS\u00d8 KOMMUNE EIENDOM Postboks 6900 9299 TROMS\u00d8 "
}