{
  "dokument_id": "64a816ae-c00f-541a-b262-51de69c96cb9",
  "doc_type": "case_minutes",
  "kommune": 4601,
  "tittel": "Saksprotokoll UFKN, 15012025, Sak 10/25, Bosetting av flyktninger i 2025",
  "url": "https://bergen.kommune.no/politikere-utvalg/api/fil/bk360/11886895/Innstilling-vedtak-Bosetting-av-flyktninger-i-2025",
  "tekst": "Bosetting av flyktninger i 2025 Utvalg for finans, kultur og n\u00e6ring hadde saken til orientering i m\u00f8tet 15.01.2025 sak 10/25: Utvalg for finans, kultur og n\u00e6ring tok saken til orientering. Utvalg for helse og sosial innstiller til bystyret. Utvalg for finans, kultur og n\u00e6rings behandling F\u00f8lgende representanter tok ordet: Vigdis Helene Ravn\u00f8y (A), Eira Vilde Martinsen Garrido (SV), Anette Strand (H), Eline Aresdatter Haakestad (MDG), Ole-Ansger Nepomuk Martini (V), Rune Bakervik (A). Merknader fremsatt i utvalget: Vigdis Helene Ravn\u00f8y (A)fremsatte p\u00e5 vegne av A f\u00f8lgende merknader: Merknad 1 Bergen kommune im\u00f8tekommer Integrerings- og mangfoldsdirektoratet (IMDi) anmodning om \u00e5 bosette 680 flyktninger i 2025. Merknad 2 Dersom IMDi kommer med en ny anmodning ila 2025, skal Bergen kommune stille seg positiv til denne. Merknad 3 Bystyret merker seg at dagens byr\u00e5d nok en gang ikke \u00f8nsker \u00e5 ta imot det antall flyktninger som IMDi anmoder oss om. Dette er en utvikling som vi ikke st\u00f8tter. Eira Vilde Martinsen Garrido (SV) fremsatte p\u00e5 vegne av SV f\u00f8lgende merknader: Merknad 1: Bystyret ber byr\u00e5det om \u00e5 lage en plan for hvordan h\u00e5ndtere flyktninger fra Palestina som med tiden vil komme til Bergen. Merknad 2: Bystyret bevilger kr. 600 000,- til Selvhjelp for innvandrere og flyktninger (SEIF). Merknad 3a: Bystyret bevilger kr. 500 000,- til Skeiv Verden Vest. Merknad 3b: Bystyret ber byr\u00e5det legge til rette for at ansatte som jobber med undervisning av flyktninger tilbys hele stillinger. Merknad 4: En h\u00f8y grad av fagorganisering er et av verkt\u00f8yene mot \u00f8kende forskjeller. For mange kan det bidra til bedre arbeidsvilk\u00e5r, og v\u00e6re en vei i det norske organisasjonslivet. Bystyret understreker viktigheten av god og relevant oppl\u00e6ring i den norske arbeidsmodellen i introduksjonsprogrammet. Merknad 5: Bystyret ber byr\u00e5det innf\u00f8re en bemanningsnorm i sosialtjenesten som sikrer at ansatte har tid og rom for \u00e5 bli kjent med og f\u00f8lge opp den enkeltes behov for hjelp, samt \u00f8ke andelen ansatte i sosialtjenesten med sosialfaglig kompetanse. Merknad 6: Bystyret ber byr\u00e5det jobbe strategisk for at staten \u00f8ker det statlige integreringstilskuddet slik at bosettingen ikke g\u00e5r utover kommunens \u00f8konomi, og at tjenestetilbudet kan opprettholdes. Bergen m\u00e5 ogs\u00e5 kreve at staten \u00f8ker midler til andre tilskudd som ekstratilskudd for personer med behov for store omsorgstjenester, enslige mindre\u00e5rige og for norskoppl\u00e6ring. Merknad 7: Bergen bystyre understrekar at Bergen kommune b\u00e5de har kompetanse, evne og vilje til \u00e5 ta imot langt fleire menneske til busetjing enn det staten ber oss om. Merknad 8: Bystyret ber byr\u00e5det jobbe for \u00e5 bygge eller skaffe 100 nye kommunale boliger hvert \u00e5r de neste ti \u00e5rene, for \u00e5 ta igjen tapt tid i den sosiale boligpolitikken. Merknad 19: Bystyret ber byr\u00e5det bruke forkj\u00f8psretten i langt st\u00f8rre grad enn i dag. Merknad 10: Bystyret ber byr\u00e5det om \u00e5 g\u00e5 vekk fra ordningen med gjengs leie, og heller tilpasse leieprisene i kommunale boliger etter faktiske drifts- og vedlikeholdsutgifter. Merknad 11: Bystyret ber byr\u00e5det legge frem en sak for bystyret med forslag til et nytt ikke-kommersielt utleieleiekonsept etter modell fra Danmark \u2013 Allmennboliger - med langtidskontrakter som sikrer bostabilitet for personer som ikke har r\u00e5d til \u00e5 kj\u00f8pe bolig, men som kan betale husleie. Merknad 12: Bystyret ber byr\u00e5det kartlegge omfanget av boliger i Bergen som st\u00e5r tomme hele eller store deler av \u00e5ret, og legge frem en oversikt for bystyret i l\u00f8pet av h\u00f8sten 2025. Merknad 13: Bystyret ber byr\u00e5det utrede innf\u00f8ring av upersonlig boplikt i Bergen, og komme tilbake til bystyret i notats form i l\u00f8pet av h\u00f8sten 2025. Merknad 14: Bystyret ber byr\u00e5det jobbe for \u00e5 gi fulle rettigheter til barn i mottak p\u00e5 lik linje med andre barn i kommunen. Det b\u00f8r ogs\u00e5 tilstrebes \u00e5 finne plasser i barnehage for barn som kommer utenom vanlig opptakstid. Merknad 15: Bystyret ber byr\u00e5det jobbe for \u00e5 tilrettelegge for helhetlig arbeidsrettede tiltak for flyktninger der norskoppl\u00e6ring, fagoppl\u00e6ring, arbeidstrening og eventuelt helsebehandling inng\u00e5r i et helhetlig l\u00f8p mot arbeid. Merknad 16: Bystyret mener at Bergen kommune b\u00f8r g\u00e5 foran og etablere og drive egne mottak. 2 Votering: Merknad 1 \u2013 3 fra A, fremsatt av Vigdis Helene Ravn\u00f8y (A) fikk 6 stemmer (A, SV, MDG, V). Merknad 1, 6 og 7 fra SV, fremsatt av Eira Vilde Martinsen Garrido (SV) fikk 5 stemmer (A, SV, V). Merknad 2, 3a, 5, 8, 10, 12, 13, 16 fra SV, fremsatt av Eira Vilde Martinsen Garrido (SV) fikk 1 stemme (SV). Merknad 3b, 4, 9 og 11 fra SV, fremsatt av Eira Vilde Martinsen Garrido (SV) fikk 4 stemmer (A, SV). Merknad 14 og 15 fra SV, fremsatt av Eira Vilde Martinsen Garrido (SV) fikk 2 stemmer (SV, V). Byr\u00e5det behandlet saken i m\u00f8tet 02.01.2025 sak 6/25 Byr\u00e5det innstiller til bystyret \u00e5 fatte f\u00f8lgende vedtak: 1. Bergen kommune vedtar \u00e5 bosette 400 flyktninger i 2025. 20 av disse vil v\u00e6re enslige mindre\u00e5rige, og 5 av disse igjen under 15 \u00e5r. Det forventes i tillegg at det kommer 30 familiegjenforente i m\u00e5lgruppen. 2. Bystyret ber byr\u00e5det sikre at bosettingen av flyktninger tilpasses inntektsrammene. 3. Byr\u00e5det gis fullmakt til \u00e5 fremskaffe boliger i markedet for \u00e5 dekke bosetting av flyktninger. Eventuelle kj\u00f8p finansieres inntil videre ved bruk av ubundne investeringsfond. Byr\u00e5det vil, dersom det er behov for det, komme tilbake til bystyret med forslag til endelig finansiering i forbindelse med Revidert budsjett 2025 og 2. tertialrapport. 4. Fullmakten til \u00e5 utbetale livsopphold til flyktninger med alternativ mottaksplass (AMOT) overf\u00f8res fra Introduksjonssenteret for flyktninger til NAV sosialtjeneste. 3 "
}