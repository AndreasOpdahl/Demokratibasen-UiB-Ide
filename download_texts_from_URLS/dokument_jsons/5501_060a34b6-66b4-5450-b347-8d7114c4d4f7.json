{
  "dokument_id": "060a34b6-66b4-5450-b347-8d7114c4d4f7",
  "doc_type": "case_presentation",
  "kommune": 5501,
  "tittel": "H\u00f8ringsinnspill - forslag til reviderte statlige planretningslinjer for klima og energi ",
  "url": "https://innsyn.tromso.kommune.no/application/getMoteDokument?dokid=2001732428",
  "tekst": "Arkivsaksnr. 24/09528-1 Saksbehandler Ragnhild Kirkhus Saksgang M\u00f8tedato Milj\u00f8-, idrett-, kultur- og 05.06.2024 samfunnsutviklingsutvalget H\u00f8ringsinnspill - forslag til reviderte statlige planretningslinjer for klima og energi Kommunedirekt\u00f8rens innstilling til vedtak: Troms\u00f8 kommune avgir sitt h\u00f8ringsinnspill slik det fremst\u00e5r i saksutredningen. Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r Bymilj\u00f8 1 Hva saken gjelder Kommunal- og distriktsdepartementet, i samarbeid med Klima- og milj\u00f8departementet og Energidepartementet med underliggende etater, har utarbeidet et forslag til reviderte statlige planretningslinjer for klima og energi. Basert p\u00e5 en helhetlig gjennomgang og evaluering av dagens planretningslinjer knyttet til klima- og energidelen av de statlige planretningslinjene, er det et behov for \u00e5 tydeliggj\u00f8re statens forventninger til kommunenes ambisjoner og resultater i klima- og energiarbeidet. Form\u00e5let med revisjonen er blant annet \u00e5 bidra til bedre samhandling mellom relevante akt\u00f8rer, til tidlig tilrettelegging for energieffektivisering og fleksibel energibruk, og til beslutningsgrunnlag som i st\u00f8rre grad enn tidligere ivaretar klima- og energihensyn i planleggingen. I h\u00f8ringsbrevet ber departementene om innspill til Forslag til reviderte statlige planretningslinjer for klima og energi, med frist 12. juni 2024. Delen i planretningslinjene som omhandler klimatilpasning er av nyere dato, og har ikke v\u00e6rt relevant for denne revisjonen. Troms\u00f8 kommune har derfor fokusert p\u00e5 \u00e5 gi innspill p\u00e5 de \u00f8vrige forslagene til endring. Saksutredning Troms\u00f8 kommunes innspill til Forslag til reviderte statlige planretningslinjer for klima og energi gjelder spesielt form\u00e5l og fokusomr\u00e5der, regional planlegging og kommunal planlegging. Troms\u00f8 kommunes innspill er f\u00f8lgende: Troms\u00f8 kommunes vurdering Troms\u00f8 kommune mener at forslaget til nye statlige planretningslinjer for klima og energi generelt sett gir konkrete og forbedrede forventninger til de ulike myndighetene. Dette vil gj\u00f8re planretningslinjene lettere \u00e5 f\u00f8lge til enn hva de eksisterende planretningslinjene har v\u00e6rt. 1. Form\u00e5l og fokusomr\u00e5der Det er positivt at forslaget til nye statlige planretningslinjer omtaler klima og energi i sammenheng med klimatilpasning, natur og milj\u00f8, slik det framst\u00e5r i form\u00e5lskapittelet. I form\u00e5lskapittelet st\u00e5r det at retningslinjene blant annet skal bidra til at \u00abd) arbeidet med \u00e5 redusere klimagassutslipp, mer effektiv og fleksibel energibruk, bedre klimatilpasning og andre milj\u00f8m\u00e5l sees i sammenheng.\u00bb Troms\u00f8 kommune mener likevel at disse sammenhengene med fordel kunne inkludert bevaring, styrking og b\u00e6rekraftig bruk av naturmangfoldet, gitt at dette er et fokus i kapittel 5 Retningslinjer for klimatilpasning. Videre er det fordelaktig om synergiene og m\u00e5lkonfliktene mellom klima, energi, milj\u00f8, natur, klimatilpasning, og \u00f8vrige samfunnshensyn ble tydeligere presisert og konkretisert i de foresl\u00e5tte retningslinjene og kravene, slik at disse i st\u00f8rre grad st\u00e5r i stil med form\u00e5lsbeskrivelsen. Dette gjelder s\u00e6rlig i kapittel 3 Generelle retningslinjer og kapittel 4 Retningslinjer for klimagassreduksjon og energiplanlegging. 2. Regional planlegging Til tross for generelt gode retningslinjer og krav til regionale myndigheter, opplever Troms\u00f8 kommune mangel p\u00e5 konkrete forventninger til fylkeskommunes rolle som myndighetsut\u00f8ver og regional samfunnsutvikler i klimaomstillingsarbeidet. I kapittel 4 vektlegges fylkeskommunens rolle som r\u00e5dgiver og initiativtaker til oppl\u00e6ring og samarbeid med kommuner. I tillegg til dette mener Troms\u00f8 kommune at det b\u00f8r forventes at fylkeskommunen planlegger for reduksjon av klimagassutslipp, mer klimarobust infrastruktur og 2 ytterligere energieffektivitet innenfor sine samfunnsomr\u00e5der, som transport, infrastruktur, utdanning, helse og \u00f8vrig tjenesteyting. Kommunen mener det er n\u00f8dvendig med en konkretisering og styrking av forventningene til regionale planmyndigheter for \u00e5 lykkes med \u00e5 planlegge for et b\u00e6rekraftig lavutslippssamfunn. 3. Kommunal planlegging Troms\u00f8 kommune opplever at forslag til reviderte statlige planretningslinjer for klima og energi presenterer form\u00e5lstjenlige, konkrete krav og retningslinjer til kommunal virksomhet og klima- og energiplanlegging. S\u00e6rlig ser Troms\u00f8 kommune positivt p\u00e5 at retningslinjene foresl\u00e5r at: \u00abI kommuneplanens samfunns- og handlingsdel, samt andre relevante planer, b\u00f8r kommunen basert p\u00e5 lokale forhold, vurdere hvordan klima kan p\u00e5virke blant annet samfunnssikkerhet, kritisk infrastruktur, natur og kulturmilj\u00f8, befolkningens helse, samt forutsetninger for ber\u00f8rte n\u00e6ringer, og hvordan dette skal f\u00f8lges opp.\u00bb Samtidig antas dette kravet \u00e5 kreve at kommuneplanleggingen utarbeides mer tverrfaglig og helhetlig enn hva som har v\u00e6rt p\u00e5krevet hittil, noe som vil legge beslag p\u00e5 nye arbeidsressurser. Det vil v\u00e6re \u00f8nskelig om forslaget til nye planretningslinjer ogs\u00e5 sier noe om hvor h\u00f8yt eller lavt helhetlig klima- og energiplanlegging skal prioriteres og avveies i forhold til annen kommunal virksomhet. Konklusjon De reviderte statlige planretningslinjene for klima og energi skal legge f\u00f8ringer for hvordan klima og energi hensyntas i Troms\u00f8 kommunes arbeid. Med ambisjoner om \u00e5 \u00abv\u00e6re ledende i arbeidet for et klima- og milj\u00f8vennlig samfunn\u00bb, slik det fremkommer i kommuneplanens samfunnsdel, er tydeligere retningslinjer fra statlig hold en viktig brikke i kommunens utvikling. Troms\u00f8 kommune avgir sitt h\u00f8ringsinnspill slik det fremst\u00e5r i saksutredningen. Vedtakskompetanse Milj\u00f8-, idrett-, kultur- og samfunnsutviklingsutvalget. Vedlegg 3 "
}