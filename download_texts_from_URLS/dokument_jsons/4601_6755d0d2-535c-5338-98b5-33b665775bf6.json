{
  "dokument_id": "6755d0d2-535c-5338-98b5-33b665775bf6",
  "doc_type": "case_presentation",
  "kommune": 4601,
  "tittel": "Bobilparkering i Bergen",
  "url": "https://bergen.kommune.no/politikere-utvalg/api/fil/bk360/9467490/Framstilling-Bobilparkering-i-Bergen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/52884-7 Bobilparkering i Bergen Hva saken gjelder: Saken gjelder om Bergen kommune skal tilrettelegge for et s\u00e6rlig tilbud for bobilturister, og hvor det eventuelt skal tilrettelegges for fast/permanent og midlertidig bobilparkering. De to kommunalt eide lokalitetene som er vurdert som mest egnet for etablering av en fast bobilparkering er: \u2022 Haukelandshallen \u2022 Arna stasjon s\u00f8r Av disse er det Arna stasjon s\u00f8r som blir vurdert som det beste alternativet for etablering av en slik bobilparkering. Selv om etablering av bobilparkering vil kreve \u00f8konomiske ressurser og opparbeidelse av fasiliteter, er ikke opparbeidelsene av en slik art at de er irreversible. Tomten vil kunne tilbakef\u00f8res og benyttes til andre form\u00e5l, dersom kommunen \u00f8nsker en annen bruk p\u00e5 et senere tidspunkt. \u00c5 opprettholde tilbudet ved Bergenshallen blir vurdert som det beste alternativet for midlertidig bobilparkering, frem til en mer permanent l\u00f8sning er etablert. Bakgrunn Bergen kommune opplever \u00e5rlig at det oppst\u00e5r behov for tilrettelagte bobilplasser i Bergen. De siste \u00e5rene har det v\u00e6rt flere medieoppslag og tilbakemeldinger om u\u00f8nsket bobilparkering i boligomr\u00e5der og ved friomr\u00e5der. Dette blir omtalt som villparkering, og kan medf\u00f8re utfordringer knyttet til trafikkavvikling og st\u00f8y. En fast bobilparkering med n\u00f8dvendige fasiliteter for bobilopphold, kan bidra til \u00e5 redusere u\u00f8nsket parkering i og n\u00e6rt sentrum av Bergen. Fagetatens vurdering og anbefaling: Bymilj\u00f8etaten, som fagetat, har utredet f\u00f8lgende problemstillinger knyttet til tilrettelegging for bobilparkering: \u2022 Omfanget av bobilturister i Bergen. \u2022 Hvilke alternative arealer som kan v\u00e6re aktuelle for bobilparkering. \u2022 Hvilke kostnader ved investering/drift som p\u00e5l\u00f8per. \u2022 Hvilke tidsrammer som er mulige for n\u00e5r de ulike alternativene kan tas i bruk. Muligheten for fast bobilparkering er oppsummert i rapporten \u00abMuligheter for permanent bobilparkering i Bergen\u00bb (vedlagt), og i vedlagt fagnotat fra Bymilj\u00f8etaten. 1 Dagens tilbud til bobilturister Seks private campingplasser tilbyr tilrettelagt bobilparkering, med samlet kapasitet p\u00e5 rundt 375 bobiler. Alle ligger et stykke utenfor sentrum. IKEA \u00c5sane godtar bobilparkering, s\u00e5 sant de ikke trenger kundeparkeringen selv. Parkeringen er imidlertid ikke tilrettelagt for bobiler (t\u00f8mming, str\u00f8m etc.), og er ikke et fullverdig tilbud til bobilturistene. I kommunal regi har det i flere \u00e5r v\u00e6rt tilrettelagt for bobilparkering ved Bergenshallen. Bobilparkeringen er ment \u00e5 v\u00e6re et midlertidig tilbud, og et supplement til eksisterende campingplasser. I 2023-sesongen har kapasiteten v\u00e6rt 35-40 bobiler, og omr\u00e5det har stort sett v\u00e6rt fullt. Omr\u00e5det er tilrettelagt med t\u00f8mmestasjon for spillvann og toalett, vannfylling, bosst\u00f8mming, samt at enkelte plasser har tilgang til str\u00f8m. Omfanget av bobilturister i Bergen Det finnes ingen egen statistikk for Bergen, og i utredningen blir det derfor lagt til grunn at bobilturismen f\u00f8lger nasjonal utvikling. En gjennomgang av tilgjengelig statistikk viser at det i Norge har v\u00e6rt en dobling av antall bobiler i perioden 2010 \u2013 2020. En unders\u00f8kelse viser at de fleste bobilturister foretrekker \u00e5 overnatte p\u00e5 steder med en viss grad av tilrettelegging, og at gratisalternativer uten noe form for tilrettelegging er minst attraktivt. Aktuelle arealer for permanent bobilparkering Det er gjennomf\u00f8rt en analyse (GIS-analyse) av alle registrerte kommunale parkeringsplasser. Med utgangspunkt i et kriteriesett er det unders\u00f8kt hvilke av disse lokalitetene som er best egnet for tilrettelagt bobilparkering. Kriteriene som er lagt til grunn er blant annet knyttet til n\u00e6rhet til kollektivtransport, reguleringsstatus, grunneierforhold, muligheter for t\u00f8mming, str\u00f8m og vann, m.m. P\u00e5 bakgrunn av GIS-analysen var det fire lokaliteter som pekte seg ut: \u2022 Haukelandshallen \u2022 Arna stasjon s\u00f8r \u2022 Bergenshallen \u2022 Kokstadflaten Ved n\u00e6rmere gjennomgang av reguleringsstatus og planer under arbeid ble Bergenshallen og Kokstadflaten vurdert som uaktuelle som lokaliteter for permanent bobilparkering av fagetaten. Bergenshallen ligger i idrettsomr\u00e5det p\u00e5 Slettebakken, et omr\u00e5de som skal utvikles med vekt p\u00e5 idretts- og aktivitetsform\u00e5l. Arealet som i dag blir benyttet til bobilparkering skal p\u00e5 sikt bli opparbeidet som torg/gatetun. Arealet ved Kokstadflaten er regulert til sentrumsform\u00e5l og det er store planer for videreutvikling av n\u00e6ringsarealet, med tilrettelegging for forretning, kontor og tjenesteyting. Det er sv\u00e6rt lite trolig at det vil gj\u00f8res plass til en bobilparkering i planforslaget. De to realistiske lokalitetene som da gjenst\u00e5r, er Haukelandshallen og Arna stasjon s\u00f8r. Haukelandshallen er den mest sentrumsn\u00e6re lokaliteten. En bobilparkering her kan komme i konflikt med annen bruk, og det ligger ogs\u00e5 tett p\u00e5 boligomr\u00e5der og idrettsanlegg. Arealet ved Arna stasjon brukes som parkering i dag. Det er mulig lokaliteten framst\u00e5r som avsides, men med tog vil det ta bobilturistene ti minutter \u00e5 komme til Bergen sentrum. 2 Aktuelt areal for midlertidig bobilparkering Bobilparkeringen ved Bergenshallen er en l\u00f8sning som har eksistert i flere \u00e5r. Grunnet planer for utvikling av Slettebakken Idrettsby er det usikkert hvor lenge det er mulig \u00e5 ha en bobilparkering her. Inntil videre er det mulig \u00e5 fortsette bobilparkeringstilbudet i sin n\u00e5v\u00e6rende form. Med bakgrunn i utredningen som er gjort gir Bymilj\u00f8etaten f\u00f8lgende anbefaling for det videre arbeidet med \u00e5 etablere en permanent bobilparkering: \u2022 Bymilj\u00f8etaten anbefaler at fagnotatet (vedlagt) sammen med rapporten \u00abMuligheter for en permanent bobilparkering i Bergen\u00bb (vedlagt) legges til grunn for det videre arbeidet med \u00e5 etablere en permanent bobilparkering i Bergen. \u2022 Bymilj\u00f8etaten anbefaler at det gjennomf\u00f8res et skisseprosjekt for en permanent bobilparkering p\u00e5 kommunens arealer s\u00f8r for Arna stasjon. \u2022 Bymilj\u00f8etaten anbefaler at det midlertidige tilbudet ved Bergenshallen videref\u00f8res for perioden 2023 - 2025. \u00d8konomiske konsekvenser: I Handlings- og \u00f8konomiplan (H\u00d8P) 2023-2026 er det i 2023 budsjettert med 0,5 mill. til utredning/kartlegging av mulige areal til en permanent bobilparkering i Bergen. Utredningen er gjennomf\u00f8rt og ansl\u00e5r f\u00f8lgende investeringskostnad knyttet til permanent bobilparkering: Detaljprosjektering/skisseprosjekt: 1,2 mill. kroner Fysisk etablering av tilrettelagt parkeringsplass: 1,9-3,7 mill. kroner Total investeringskostnad: 3,1-4,9 mill. kroner Driftskostnader for 60 d\u00f8gn er estimert til 150 000 kroner, og driftsinntektene for samme periode til 558 000 kroner. En mer detaljert oversikt over estimatene ligger i vedlagt rapport og fagnotat. Utregningen er basert p\u00e5 erfaringstall fra bobilparkeringen ved Bergenshallen. If\u00f8lge dette estimatet vil inntjeningen fra tilbudet kunne tjene inn investeringskostnaden i l\u00f8pet av 7-12 \u00e5r. Dette er kun et overslag, og faktiske kostnader vil komme frem i en detaljprosjektering. Byr\u00e5det har i sin innstilling 1 til H\u00d8P 2024-2027 innarbeidet 1,2 mill. til detaljprosjektering av bobilparkering. Detaljprosjekteringen kan tidligst starte etter bystyrets budsjettvedtak i desember. En videre finansiering av opparbeidelse av bobilparkeringen vil v\u00e6re avhengig av bevilgninger i fremtidig H\u00d8P. Byr\u00e5dens vurdering og anbefaling/konklusjon: Bergen har \u00e5rlig en stor tilstr\u00f8mming av bobiler og ettersp\u00f8rselen er st\u00f8rre enn tilbudet. De siste ti \u00e5rene har antallet norskregistrerte bobiler doblet seg, og bobilturismen har hatt en kraftig vekst. Det tilrettelagte tilbudet for bobilparkering n\u00e6rt sentrum er begrenset, og det er \u00e5rlig situasjoner med villparkering som medf\u00f8rer trafikale utfordringer og st\u00f8y. Sommeren 2023 tilb\u00f8d Bergen Havn dagtidsparkering med kapasitet p\u00e5 70 bobiler, i havneomr\u00e5det i Jekteviken. Dette var et fors\u00f8ksprosjekt i samarbeid mellom Bergen kommune, Visit Bergen og Bergen Havn. M\u00e5let var \u00e5 samle bobilparkering i sentrum p\u00e5 ett og samme sted, for \u00e5 hindre u\u00f8nsket kj\u00f8ring og parkering i sentrale boligstr\u00f8k. Bergen Havn \u00f8nsker ikke \u00e5 tilby bobilovernatting p\u00e5 omr\u00e5det. 3 Selv om overnattingstilbudet ved Bergenshallen har eksistert i mange \u00e5r, har bobilturister funnet andre steder \u00e5 parkere, slik som Kyrkjetangen, Laksev\u00e5ghallen og Nordnes. I h\u00f8ysesongen har parkeringen ved Bergenshallen ofte v\u00e6rt full. Campingplassene som tilbyr overnattingsmulighet til bobilturistene ligger relativt usentralt til, med 40 minutter eller mer med kollektivtransport til sentrum. \u00d8kningen i bobilturisme og det begrensede tilbudet av parkeringsalternativer tilsier at det er behov for flere tilrettelagte plasser for bobilparkering i Bergen. Byr\u00e5den \u00f8nsker \u00e5 st\u00f8tte opp om reiselivet i Bergen, og gi bobilturister mulighet til \u00e5 bes\u00f8ke byen. Dette er i tr\u00e5d med m\u00e5lsettingen i Handlingsplan for en b\u00e6rekraftig reiselivsutvikling i Bergen 2021, om at Bergen skal v\u00e6re en \u00e5pen og gjestfri by. Samtidig er det \u00f8nskelig \u00e5 minimere bobilkj\u00f8ring og villparkering i byens boligomr\u00e5der. Bobilparkering ved Haukelandshallen vil ligge i et boligomr\u00e5de og gi \u00f8kt trafikk i boliggater. Bobilparkering i Arna er allerede en etablert parkeringsplass med direkte tilkomst fra E16. Arealet er mindre sentralt enn arealet ved Haukelandshallen, men n\u00e6rhet til togstasjon med kort reisetid til Bergen sentrum og kort gangavstand til \u00d8yrane Torg med ulike servicetilbud, kan oppveie dette. Byr\u00e5den vurderer at n\u00e6rmilj\u00f8ulempene knyttet til bobiltrafikken vil v\u00e6re lavere ved Arna stasjon enn ved Haukelandshallen. Med bakgrunn i dette anbefaler byr\u00e5d for byutvikling at det arbeides videre med alternativet med \u00e5 etablere et tilbud ved Arna stasjon. Selv om det blir opparbeidet fasiliteter for bobilparkering vil tomten kunne tilbakef\u00f8res og benyttes til andre form\u00e5l, dersom kommunen \u00f8nsker en annen bruk p\u00e5 et senere tidspunkt. Tilrettelagt bobilparkering ved Arna stasjon vil ikke fjerne problematikken med villparkering fullstendig, men vil trolig v\u00e6re et bidrag til at ulempene reduseres. I tillegg vil det gi et bedre tilbud til bobilturistene som kommer til Bergen, enn hva denne turistgruppen f\u00e5r i dag. En stram fremdrift tilsier at bobilparkering ved Arna stasjon kan tas i bruk fra 2026-sesongen. Byr\u00e5den anbefaler derfor at det midlertidige tilbudet ved Bergenshallen videref\u00f8res frem til 2026, men ikke lenger enn til nye planer for bruk av omr\u00e5det foreligger. Vedtakskompetanse: Byr\u00e5dets fullmakter \u00a7 2.4 Driftsansvar, vedtatt av bystyret 16.12.20 i sak 378/20: Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Det arbeides videre med \u00e5 f\u00e5 etablert en bobilparkering p\u00e5 kommunens arealer s\u00f8r for Arna stasjon. 2. Den midlertidige bobilparkeringen ved Bergenshallen videref\u00f8res frem til 2026, eller til nye reguleringsplaner for omr\u00e5det foreligger. Dato: 9. januar 2024 Marte Monstad Settebyr\u00e5d for byutvikling Dokumentet er godkjent elektronisk. Vedlegg: - Fagnotat, datert 08.08.2023 - Muligheter for permanent bobilparkering i Bergen kommune 4 "
}