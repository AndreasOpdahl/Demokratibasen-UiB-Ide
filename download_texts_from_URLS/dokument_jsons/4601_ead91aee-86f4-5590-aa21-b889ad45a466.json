{
  "dokument_id": "ead91aee-86f4-5590-aa21-b889ad45a466",
  "doc_type": "case_attachment",
  "kommune": 4601,
  "tittel": "Opprop Behold Marineholmen barnehage 15.02.24.pdf",
  "url": "https://bergen.kommune.no/politikere-utvalg/api/fil/bk360/9903594/Opprop-Behold-Marineholmen-barnehage-15-02-24-pdf",
  "tekst": "Behold Marineholmen barnehage Foreldregruppa ved Marineholmen barnehage pr\u00f8ver \u00e5 gj\u00f8re alt vi kan for \u00e5 forhindre at v\u00e5r fantastiske barnehage legges ned f\u00f8r ny barnehage st\u00e5r klar i Nansensenteret. Kort forklart s\u00e5 har ikke GC Rieber Eiendom forlenget leiekontrakten med Marineholmen barnehage fordi barnehagens uteareal er forventet omregulert til leilighetsbygg p\u00e5 Bergen bystyrem\u00f8tet 6 mars 2024. Per dags dato m\u00e5 Marineholmen barnehage avslutte driften til sommeren, dette \u00f8nsker vi \u00e5 forhindre. Vi \u00f8nsker at barnehagen skal f\u00e5 drive videre til ny barnehage st\u00e5r klar i Nansensenteret, slik at dette viktige tilbudet for omr\u00e5det kan opprettholdes. Marineholmen barnehage er en av de med h\u00f8yest kvalitet i foreldreunders\u00f8kelsen i Bergen kommune. Vi foreldre er s\u00e6rdeles forn\u00f8yde med barnehagen og barnehagehverdagen til barna v\u00e5re. Det er veldig synd for barna at de kanskje mister barnehagen sin og at de da m\u00e5 bytte barnehage og bryte de fine vennskapsb\u00e5ndene de har laget og den trygge tilknytningen til de ansatte. Det hadde v\u00e6rt s\u00e5 mye bedre for barna om de kan fortsette \u00e5 g\u00e5 i Marineholmen barnehage til Nansensenteret st\u00e5r klart og hele barnehagegruppa kan overf\u00f8res dit samtidig. Vi syns det er helt utrolig trist og absurd at en planregulering n\u00e5 f\u00f8rer til at en av byens beste barnehager blir tvunget til \u00e5 legge ned. Politikerne i Bergen kan legge til rette for \u00e5 unng\u00e5 dette for ved \u00e5 endre f\u00f8lgende reguleringsbestemmelse i saksnummer 2022/20498 til: \u00a7 6.1.1 Feltene BH og BAA (Barnehagen) skal v\u00e6re ferdigstilt, eller sikret ferdigstilt gjennom bindende avtale f\u00f8r ny bebyggelse i \u00f8vrige felt kan igangsettes, unntatt feltene KBA2, KBA3, KBA4 og KBA13 som kan ferdigstilles f\u00f8r feltene BH og BAA. Vi foresl\u00e5r at ordlyden \"tas i bruk\" erstattes med \"igangsettes\" samt \u00e5 legge til KBA2 og KBA3 slik at arealene rundt barnehagen er ferdig f\u00f8r eller samtidig med barnehagen slik at de ikke blir byggest\u00f8y rett ved barnehagen etter \u00e5pning. Signer og hjelp oss med \u00e5 p\u00e5virke politikerne i Bergen slik at vi kan beholde v\u00e5r fantastiske barnehage p\u00e5 Marineholmen til den nye st\u00e5r klar i Nansensenteret. Slik at dagens barn kan fullf\u00f8re sitt barnehagel\u00f8p sammen og beholde sine vennskapsb\u00e5nd med b\u00e5de barn og ansatte. Mari Jokerud "
}