{
  "dokument_id": "2324c424-21df-50d7-b8fe-cbed0aacc6f6",
  "doc_type": "case_attachment",
  "kommune": 5501,
  "tittel": "Overordnet samarbeidsavtale Troms\u00f8 kommune og UNN",
  "url": "https://innsyn.tromso.kommune.no/application/getMoteDokument?dokid=2001810982",
  "tekst": " Overordnet Samarbeidsavtale mellom Troms\u00f8 kommune (TK) og Universitetssykehuset i Nord-Norge HF (UNN) Utkast pr juni 2024 1. Bakgrunnen for avtalen TK og UNN har samarbeidet p\u00e5 mange niv\u00e5 og omr\u00e5der, og er ogs\u00e5 forpliktet gjennom Helsefelleskapets vedtatte partnerskapserkl\u00e6ring Ishavserkl\u00e6ringen 2024-2027. Viktig for denne avtalen er ogs\u00e5 nasjonale f\u00f8ringer som Samhandlingsreformen St.mld. nr 47 (2008- 2009) og nylige melding \u00abNasjonal helse og samhandlingsplan\u00bb 2024-2027. Denne avtalen skal bidra til \u00e5 videreutvikle et forpliktende samarbeid hvor partenes roller og kompetanse blir utnyttet til det felles beste. Avtalen skal legges til grunn for det \u00f8vrige samarbeidet som ut\u00f8ves p\u00e5 ulike niv\u00e5er mellom TK og UNN. Samarbeidsavtalen bygger p\u00e5 plandokumenter fra TK og UNN. For TK kommuneplanens samfunnsdel 2020-2032, \u00abTroms\u00f8 vil\u00bb og for UNN Strategi 2025 \u00abMed pasienten - for pasienten\u00bb. TK og UNN har dels sammenfallende m\u00e5l og utfyllende aktiviteter, og det er avgj\u00f8rende at organisasjonene samarbeider for \u00e5 ut\u00f8ve sine samfunnsoppdrag. TK har som samfunnsoppdrag \u00e5 v\u00e6re tjenesteyter, samfunnsutvikler og demokratisk arena. I denne sammenheng ikke minst med ansvar for folkehelse, helse, velferd og omsorg for befolkningen. UNN skal spille p\u00e5 lag med pasientene og p\u00e5r\u00f8rende, samt utdanne, rekruttere og stabiliseremotiverte medarbeidere. Det retter seg mot lagspill internt, og med mange samarbeidspartnere i kommunene, andre helseforetak og universitetet. 2. M\u00e5let med avtalen M\u00e5let med denne avtalen er \u00e5 videreutvikle samarbeidet mellom TK og UNN for \u00e5 styrke de to organisasjonenes evne til \u00e5 ut\u00f8ve sitt samfunnsoppdrag. M\u00e5let er ogs\u00e5 \u00e5 bidra til en gjensidig positiv utvikling til det beste for samfunnet, innbyggerne og pasientene i nord gjennom felles m\u00e5l og strategier, samt \u00e5 ha kunnskap om hverandres utfordringer og muligheter. Samarbeidsavtalen har f\u00f8lgende 10 delm\u00e5l: 1. I fellesskap bidra til \u00e5 videreutvikle og forsterke Troms\u00f8s rolle som vertskommune og attraktiv by, samstyrke UNNs rolle som Troms\u00f8s st\u00f8rste arbeidsplass og som universitets- og regionssykehus. 2. Etablere en samarbeidsstruktur og metoder for varig samarbeid. 3. Arbeide sammen for \u00e5 beholde og rekruttere kvalifisert helsepersonell. I tillegg jobbe for at Troms\u00f8 skal v\u00e6re en god og attraktiv studentby, inkludert videreg\u00e5ende skole og fagarbeidere. 4. Samarbeide om b\u00e6rekraftige helsetjenester og helhetlig pasientforl\u00f8p med spesielt fokus p\u00e5 USK (utskrivningsklare pasienter). 5. Arbeide sammen for \u00e5 styrke samfunnssikkerheten og beredskap. Inkludert beredskap for utstyr og medisiner, samt \u00e5 koordinere planer og \u00f8velser. 6. Bidra til \u00e5 styrke utdanningstilbudet ved UNN p\u00e5 relevante fagomr\u00e5der som ogs\u00e5 styrker folkehelsen, kommunehelsetjenesten og psykiatrien. 7. Bidra til \u00e5 utvikle ny kunnskap som er relevant for helse- og kommunesektoren gjennom \u00e5 samarbeide i forsknings- og fagutviklingsmilj\u00f8er, samt st\u00f8tte opp om Troms\u00f8unders\u00f8kelsen. 8. Samarbeide om infrastruktur og bygg som eksempelvis C-fl\u00f8ya, legevakt og \u00c5sg\u00e5rd- marka. 9. TK og UNN skal sammen ha felles s\u00f8knader om eksterne midler, og gjennom prosjekter s\u00f8ke samarbeid med andre akt\u00f8rer i regionen, som Troms Fylkeskommune og UiT \u2013 Norges Arktiske Universitet. 10. Synliggj\u00f8re UNN og TKs felles s\u00e6rskilte utfordringer 3. Gjennomf\u00f8ring av samarbeidet Det vil bli arrangert minimum ett strategisk m\u00f8te per \u00e5r for toppledelsen ved TK og UNN. Det oppfordres videre til tett kontakt mellom de ulike milj\u00f8ene ved TK og UNN. Det er viktig \u00e5 involvere hverandre tidlig i prosesser som ang\u00e5r begge parter. Samarbeidsavtalen er av overordnet karakter. Konkrete initiativ til samarbeid forankres i egne underavtaler. 4. Avtaleperiode og oppf\u00f8lging Avtalen gjelder for 5 \u00e5r, fra 01.07.2024 til 01.07.2027. Partene kan deretter forlenge og revidere avtalen. Et slikt \u00f8nske varsles i god tid f\u00f8r det \u00e5rlige m\u00f8tet mellom partene imellom og behandles i dette m\u00f8tet. Endringer i samarbeidsavtalen kan foresl\u00e5s n\u00e5r som helst etter forhandlinger mellom partene. Avtalen kan sies opp av hver av partene med 6 m\u00e5neders varsel. 5. Undertegning Denne avtalen med vedlegg er utferdiget i to eksemplarer, hvorav partene beholder hvert sitt signerte eksemplar. Troms\u00f8, juni 2024 Ordf\u00f8rer Styreleder Troms\u00f8 kommune Universitetssykehuset Nord-Norge HF "
}