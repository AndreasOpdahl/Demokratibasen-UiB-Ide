{
  "dokument_id": "ff00dffb-5e79-5908-aa97-89d37ee80f1e",
  "doc_type": "case_attachment",
  "kommune": 4601,
  "tittel": "Fagnotat, datert 02.04.2025",
  "url": "https://bergen.kommune.no/politikere-utvalg/api/fil/bk360/12376781/Fagnotat-datert-02-04-2025",
  "tekst": " Bymilj\u00f8etaten Til Fagnotat BBU - Seksjon milj\u00f8 og samfunn (Arbeidssted) V\u00e5r referanse: 2024/158550-7 Saksbehandler: Arvid Johan Heggestad Fra Dato: 2. april 2025 Bymilj\u00f8etaten Fagnotat fra Bymilj\u00f8etaten datert 02.04.2025 - s\u00f8knad fra Stiftelsen Nye Fyllingsdalen teater om bruk av Fl\u00f8ysletten 2025 Hva saken gjelder: Bymilj\u00f8etaten har mottatt s\u00f8knad fra Stiftelsen Nye Fyllingsdalen Teater, som er en ideell stiftelse, om \u00e5 f\u00e5 benytte Fl\u00f8ysletten i 14 uker i tidsrommet fra 19. mai til 24. august 2025. Dette omfatter ogs\u00e5 tid for rigging- og demontering. Omr\u00e5det vil bli stengt av med byggegjerder i hele perioden. Det s\u00f8kes om \u00e5 sette opp musikalen \u00abSpellemann p\u00e5 taket\u00bb, teaterforestillingen \u00abHakkebakkeskogen\u00bb, samt \u201cStandup p\u00e5 Fl\u00f8yen\u201d. Teateret s\u00f8ker om \u00e5 f\u00e5 leie Fl\u00f8ysletten med samme \u00f8konomiske vilk\u00e5r som i 2024, som var 90 % reduksjon i forhold til ordin\u00e6r leiepris. P\u00e5 alle arrangementene vil det v\u00e6re \u00e5pen kiosk, denne \u00e5pner 1 time f\u00f8r forestilling og stenger etter pausen. P\u00e5 \u201cSpellemann p\u00e5 taket\u201d og \u201cStand up p\u00e5 Fl\u00f8yen\u201d vil det i tillegg bli solgt alkohol. Alkoholsalget starter 1,5 timer f\u00f8r arrangementsstart og stenger etter pause. Det vil v\u00e6re et baromr\u00e5de med 10-15 bord/benker med sitteplasser, og bevilgningen vil gjelde for hele det avsperrede omr\u00e5det p\u00e5 Fl\u00f8ysletten. Baren inneholder 3 stasjoner med tappet\u00e5rn og en \u00f8ltank, alt levert av 7fjell- bryggerier. Spellemann p\u00e5 taket Opprigg er planlagt fra 19.- 29. mai. Fra 30. mai - 11. juni vil det v\u00e6re pr\u00f8ver, mens forestillingene gjennomf\u00f8res i perioden 12. - 29. juni. Det \u00e5pnes opp for mulige ekstraforestillinger 1.- 6. juli. Hakkebakkeskogen Opprigg og pr\u00f8ver er planlagt fra 3. \u2013 31. juli, men forskyves dersom det blir ekstraforestillinger av \u00abSpellemann p\u00e5 taket\u00bb. Forestillingen har premiere 1. august og spilles 1.-17. august, tirsdag - fredager kl. 17:00, l\u00f8rdager og s\u00f8ndager kl. 16:00. Stand up \u201cStand up p\u00e5 Fl\u00f8yen\u201d skal foreg\u00e5 p\u00e5 2 ulike dager. Disse arrangementene er planlagt 9.-10. august eller 16.-17. august Nedrigg starter 18. august og er planlagt ferdig innen 24. august. Arrangementenes karakter, st\u00f8rrelse i tid og plassering gj\u00f8r etter etatens vurdering saken prinsipiell. Bymilj\u00f8etaten mener at saken ligger utenfor etatens gjeldende fagfullmakter \u00e5 avgj\u00f8re, og at den dermed m\u00e5 l\u00f8ftes. Fagetatens vurdering: Bymilj\u00f8etaten viser til tidligere vurderinger og anbefalinger knyttet til bruk av arealet til teater de siste \u00e5rene (bl.a. sak 2020/78518-9). Etaten har vurdert at saken er prinsipiell, og den er tidligere l\u00f8ftet til Byr\u00e5dsavdeling for klima, milj\u00f8 og byutvikling for beslutning. I etatens tidligere uttalelser er det problematisert at bruk av Fl\u00f8ysletten til teater vil begrense allmenhetens tilgang til et friomr\u00e5de som har arealform\u00e5l intensiv friluftsbruk. Etaten har ogs\u00e5 rettet bekymring for stor slitasje p\u00e5 arealet, som ikke er tilrettelagt for omfanget, konsentrasjonen og type bruk. Bymilj\u00f8etaten har vurdert det som en viktig oppgave \u00e5 ivareta den allmenne friluftsbruk, b\u00e5de ved at arealet er \u00e5pent og tilgjengelig for bruk, og at omr\u00e5det ikke p\u00e5f\u00f8res skade som vil vanskeliggj\u00f8re bruken av det i etterkant. Erfaringer fra de siste \u00e5rs bruk viser at slitasje er som forventet i forhold til arrangementets omfang, og det har ikke v\u00e6rt behov for istandsettelse av arealet i etterkant. Stiftelsen Nye Fyllingsdalen Teater s\u00f8ker om bruk av Fl\u00f8ysletten i en periode p\u00e5 14 uker. Tidsperioden er sv\u00e6rt lang, og har \u00f8kt med 4 uker fra fjor\u00e5rets arrangement. Bymilj\u00f8etaten er noe bekymret for konsekvensene dette vil ha for Fl\u00f8ysletten som et viktig og popul\u00e6rt friluftsomr\u00e5de for friluftsliv. Bymilj\u00f8etaten har ogs\u00e5 stor forst\u00e5else for at arrangementet er viktig for Fyllingsdalen teater. Etaten er ogs\u00e5 av den oppfatning at byens befolkning kan ha stor glede av teaterforestillinger i \u00abkulissene\u00bb p\u00e5 Fl\u00f8ysletten, og er et viktig kulturbidrag til byen. Arrangementene treffer ogs\u00e5 ulike m\u00e5lgrupper. Det er forestillinger b\u00e5de for barnefamilier og et mer voksent publikum. Totalt p\u00e5 arrangementene forventes det et publikumstall p\u00e5 10 000 -15 000 personer. Bymilj\u00f8etaten er ogs\u00e5 i dialog med Fl\u00f8ibanen AS om et samarbeid om oppgradering av Fl\u00f8ysletten. I den sammenheng kan det ogs\u00e5 bli aktuelt med en avtale der Fl\u00f8ibanen AS overtar driftsansvaret for Fl\u00f8ysletten. Som ansvarlig for forvaltning av omr\u00e5det er det Bymilj\u00f8etatens oppgave \u00e5 vekte ulike forhold i en slik sak. En avsperring av Fl\u00f8ysletten i 14 uker medf\u00f8rer en betydelig begrensing av allmenhetens tilgang til Fl\u00f8ysletten, samtidig som det gis et attraktivt kulturtilbud til byens befolkning og tilreisende. Etter en samlet vurdering vil Bymilj\u00f8etaten likevel ikke frar\u00e5de bruk av Fl\u00f8ysletten til Nye Fyllingsdalen Teater. \u00d8konomi Stiftelsen Nye Fyllingsdalen Teater er en ideell stiftelse. Arrangementene er lukket, og det kreves inngangspenger. I tillegg selges det kioskvarer, og p\u00e5 deler av forestillingene selges det alkohol. Arrangementet er i henhold til Regelverk for bruk av kommunale parker, friomr\u00e5der, byfjell og byrom til arrangementer m.m.et kommersielt arrangement. I prislisten, vedtatt av bystyret, er leieprisen i 2025 kr. 10 995, - per dag for leie i byfjell. Det skal ogs\u00e5 betales leie for dager som g\u00e5r med til opp- og nedrigg. Total leiepris for arrangementene blir dermed kr.1 077 510,- I vedtatte leiepriser er det ingen differensiering mellom ulike typer organisasjoner. Prisene er utelukkende satt p\u00e5 bakgrunn av type arrangement. Stiftelsen Fyllingsdalen teater fikk redusert pris p\u00e5 90 % for leie av arealet p\u00e5 Fl\u00f8ysletten b\u00e5de i 2022 og 2024. I 2022 gav byr\u00e5den rabatt med begrunnelse i \u00f8konomiske utfordringer som f\u00f8lge av to \u00e5r med pandemi. Byr\u00e5den hadde videre i 2024 forst\u00e5else for at en ideell stiftelse ikke har anledning til \u00e5 betale i underkant av 800 000 for leie av areal og gav dermed reduksjon. Dersom byr\u00e5det \u00f8nsker \u00e5 innvilge teater p\u00e5 Fl\u00f8ysletten i 2025, b\u00f8r det ogs\u00e5 tas stilling til noen f\u00f8ringer for leiepris for arealet. Etaten har ikke kjennskap til teaterets \u00f8konomi og har derfor ikke kommet med en anbefaling til eventuell reduksjon i leieprisen. Vi peker likevel p\u00e5 viktigheten av at bransjen, og andre som \u00f8nsker \u00e5 leie offentlige byrom, opplever forutsigbare og like konkurransevilk\u00e5r. Bymilj\u00f8etaten legger derfor til grunn at ordin\u00e6r leiepris skal betales, i tr\u00e5d med vedtatt regelverk, dersom det ikke kommer frem noe annet i tilbakemeldingen p\u00e5 dette notatet. En reduksjon i leieprisen kan medf\u00f8re at etatens budsjettkrav kan bli vanskelig \u00e5 oppn\u00e5. I en eventuell innvilgelse b\u00f8r det ogs\u00e5 stilles krav til at istandsetting av arealet i etterkant av arrangementet, belastes leietaker i tillegg til leiekostnaden. Bymilj\u00f8etaten vurderer det fortsatt slik at saken ligger utenfor etatens gjeldende fagfullmakter \u00e5 avgj\u00f8re, og l\u00f8fter den derfor for beslutning. Fagetatens anbefaling: 1. P\u00e5 bakgrunn av tidligere \u00e5rs politiske signaler og egne erfaringer, anbefaler Bymilj\u00f8etaten at s\u00f8knaden innvilges. 2. Byr\u00e5det beslutter en eventuell rabatt i leieprisen. Med hilsen Bymilj\u00f8etaten Lise Reinertsen Arvid Heggestad etatsdirekt\u00f8r avdelingsleder Dokumentet er godkjent elektronisk. Vedlegg: "
}