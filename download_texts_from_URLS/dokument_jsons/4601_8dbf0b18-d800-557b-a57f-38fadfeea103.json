{
  "dokument_id": "8dbf0b18-d800-557b-a57f-38fadfeea103",
  "doc_type": "case_attachment",
  "kommune": 4601,
  "tittel": "Fagnotat av 11.01.24 - D0700 - infrastruktur Garnes ungdomsskole - 19.12.2023",
  "url": "https://bergen.kommune.no/politikere-utvalg/api/fil/bk360/9580393/Fagnotat-av-11-01-24-D0700-infrastruktur-Garnes-ungdomsskole-19-12-2023",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2021/92554-1 Saksbehandler: Andreas Nordstr\u00f8nen Fra Dato: 11. januar 2024 Etat for utbygging Fagnotat av 11.01.2024: Garnes Ungdomsskole - rekkef\u00f8lgekrav Infrastruktur (D0700) Gjennomf\u00f8ringsvedtak Hva saken gjelder: I reguleringsplan for Garnes Ungdomsskole (planid: 4601_69590000) er det vedtatt flere reguleringsbestemmelser som m\u00e5 v\u00e6re oppfylt f\u00f8r det kan gis brukstillatelse til skolen. Flere av disse er knyttet til Garnesveien fra Vestlivegen i s\u00f8r til og med kryss for avkj\u00f8rsel til \u00d8vre Seimsmark i nord, parkeringsplasser i tilknytning til omr\u00e5det og adkomstomr\u00e5det for buss like nord for skolen. Prosjektet er opprettet parallelt med bygging av Garnes ungdomsskole, som n\u00e5 er i byggefase, for \u00e5 ivareta rekkef\u00f8lgebestemmelsene utenfor selve skoleomr\u00e5det og gjennomf\u00f8re disse p\u00e5 en hensiktsmessig m\u00e5te med hensyn til \u00f8konomi og framdrift. Byr\u00e5dsavdeling for barnehage, skole og idrett (BBSI), n\u00e5 byr\u00e5dsavdeling for barnehage og skole (BBS) har i bestilling datert 19.01.2018 bedt Etat for utbygging (EFU) om \u00e5 st\u00e5 for prosjektledelse ved utf\u00f8relse av tiltaket med \u00e5 bygge ny Garnes Ungdomsskole. Som f\u00f8lge av reguleringsbestemmelser er det ogs\u00e5 behov for \u00e5 gj\u00f8re arbeider med veg og infrastruktur som f\u00f8lges opp i foreliggende prosjekt. Denne saken gjelder endelig vedtak om gjennomf\u00f8ring av rekkef\u00f8lgebestemmelsene i reguleringsplan for Garnes ungdomsskule. Fagetatens vurdering: Bakgrunn Prosjektets hovedform\u00e5l er \u00e5 tilfredsstille rekkef\u00f8lgebestemmelser i reguleringsplan for ny Garnes ungdomsskole for \u00e5 sikre at skolen f\u00e5r brukstillatelse. I forbindelse med arbeidene med fylkesvegen m\u00e5 det inng\u00e5s en gjennomf\u00f8ringsavtale mellom Bergen kommune ved etat for utbygging (EFU) og Vestland fylkeskommune (VLFK). Avtalen legger til grunn VLFK sine krav til leveransen og felles omforente tekniske planer, og inneholder avklaringer om ansvar for gjennomf\u00f8ring, finansiering, fremdrift, eiendomserverv, sluttdokumentasjon, overtakelse og garanti og forsikringer. VLFK arbeider ogs\u00e5 med skisseprosjekt som skal legges til grunn for ny og revidert reguleringsplan for strekningene. Foreliggende prosjekt har derfor gjort tilpasninger av l\u00f8sninger innenfor planomr\u00e5det for \u00e5 im\u00f8tekomme VLFK sine planer om fremtidig oppgradering av strekningen av Fv 5354 Garnesveien mellom \u00abbommane\u00bb i Indre Arna og Garnes stasjon. Etter forh\u00e5ndskonferanse og dialog med Plan- og bygningsetaten er det besluttet at disse avvikene l\u00f8ses best med dispensasjonss\u00f8knader fra vedtatt reguleringsplan. Prosjektbeskrivelse Prosjektet er detaljprosjektert av Multiconsult AS og omfatter flere trafikksikkerhetstiltak med blant annet opph\u00f8yde overgangsfelt og belysning, utbedring av gang og sykkeladkomst og oppbygging av ny bussterminal for skolen. Prosjektet inkluderer ogs\u00e5 deler av infrastrukturen for n\u00e6rvarmeanlegg planlagt i forbindelse med Garnes Ungdomsskole. N\u00e6rvarmeanlegget skal knytte sammen Garnes ungdomsskole og idrettsbygget, Garnes barneskole og Bj\u00f8rnarhallen og m\u00e5 anlegges p\u00e5 tvers av Garnesveien. L\u00f8sningene er utarbeidet i samarbeid med VLFK og Skyss og tilpasset VLFK sitt skisseprosjekt ny Fv5354 Garnes\u2013Indre Arna. Tilpasninger er gjort innenfor reguleringsform\u00e5l i gjeldende plan og det er etter anbefaling fra Plan og Bygningsetaten s\u00f8kt om dispensasjoner for dette i byggesak. 1 - Veimodell Fv 5354 Garnesveien fra \u00f8st 2 - Veimodell Fv 5354 Garnesveien fra vest Brukermedvirkning Gjennom prosjektforl\u00f8pet har VLFK, Skyss og Bymilj\u00f8etaten v\u00e6rt invitert med til \u00e5 gi innspill p\u00e5 l\u00f8sningene. Det er ogs\u00e5 gjort et omfattende kartleggingsarbeid i reguleringsfasen som ligger til grunn for valgte l\u00f8sninger. Grunnerverv: Det er behov for \u00e5 erverve noen mindre arealer fra naboer. Etat for bygg og eiendom bist\u00e5r Etat for utbygging i dette arbeidet. Klima og milj\u00f8 Prosjektet s\u00f8kes gjennomf\u00f8rt i st\u00f8rst mulig grad som utslippsfri byggeplass, det er ogs\u00e5 lagt opp til gjenbruk av eksisterende veioverbygning der dette er mulig og gjenbruk av lokale masser for \u00e5 redusere transportbehov inn og ut av anlegget. Fremdrift F\u00f8lgende milep\u00e6ler planlagt for prosjektet: \u2022 Kunngj\u00f8ring av konkurranse: 2. kvartal 2024 \u2022 Kontrahering entrepren\u00f8r: 2. kvartal 2024 \u2022 Byggestart: 3. kvartal 2024 \u2022 Ferdigstillelse: 2. kvartal 2025 Fylkesvegen m\u00e5 holdes \u00e5pen til enhver tid da denne fungerer som omkj\u00f8ringsveg for E16 ved stenging av Arnanipatunnelen. Adkomst til boliger, idrettshall, barneskole, videreg\u00e5ende skole og anlegget med Garnes ungdomsskole og idrettsbygget m\u00e5 ogs\u00e5 hensyntas i gjennomf\u00f8ringen. \u00d8konomi Budsjettstatus I gjeldende handlings- og \u00f8konomiplan (2024-27) er vedtatt totalramme for prosjektet 88 mill. Av disse er 5,2 mill. avsatt tidligere \u00e5r (t.o.m. 2023), mens resterende 82,8 mill. er budsjettert i \u00f8konomiplanperioden 2024-27. Prosjektet ble f\u00f8rst innarbeidet i handlings- og \u00f8konomiplan for 2022-25 med en kostnad p\u00e5 111,2 mill. Kostnadsestimatet tok da utgangspunkt i et felles forprosjekt for Garnes ungdomsskole, rekkef\u00f8lgekrav og oppgradering sv\u00f8mmehall. Senere er dette skilt ut som et eget prosjekt og det er blitt gjennomf\u00f8rt ny ekstern usikkerhetsanalyse. Kalkyle og estimater for investeringsprosjektet Det er utarbeidet en kostnadskalkyle p\u00e5 basis av l\u00f8sninger og avklaringer fra detaljprosjekt. Kalkylen inkluderer kostnader til gjennomf\u00f8ring av tiltaket samt eiendomskj\u00f8p og kostnader tilknyttet dette. I tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 mill. er det gjennomf\u00f8rt en ekstern usikkerhetsanalyse h\u00f8sten 2023. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som del av resultatet fremkommer prosjektets forventete kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs der det er 85 % sannsynlig at prosjektets sluttkostnad vil havne innenfor rammen. Rapport fra usikkerhetsanalyse angir en forventet prosjektkostnad (P50) p\u00e5 73,6 mill., mens anbefalt total kostnadsramme er beregnet til 88 mill. kr. Driftskonsekvenser Kalkulatoriske kostnader for investeringen er beregnet til 4,6 mill. per \u00e5r ved angitt kostnadsramme. Det er ikke forventet fremtidige utgifter til FDVU hos byggforvalter da alle arbeider skal overtas av VLFK, Bymilj\u00f8etaten eller Bergen Vann. Totalt sett er driftskonsekvensene av investeringene dermed 4,6 mill. per \u00e5r. Fagetatens anbefaling: 1. Prosjektet Garnes ungdomsskole, rekkef\u00f8lgekrav infrastruktur med en anbefalt total investeringsramme p\u00e5 88 mill. gjennomf\u00f8res. 2. Investeringsramme p\u00e5 88 mill. innarbeidet i vedtatt handlings- og \u00f8konomiplan bevilges til prosjektet. Budsjettavsetning fremg\u00e5r av f\u00f8lgende tabell: Med hilsen Etat for utbygging Willy-Andre Gjesdal Andreas Nordstr\u00f8nen Direkt\u00f8r Prosjektleder Dokumentet er godkjent elektronisk. Vedlegg: Kostnadsskjema F\u00f8lgeskjema til gjennomf\u00f8ringsvedtak "
}