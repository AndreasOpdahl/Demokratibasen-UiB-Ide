{
  "dokument_id": "b8be5c64-e8e4-506b-8574-4726e89006ba",
  "doc_type": "case_presentation",
  "kommune": 4601,
  "tittel": "Ytrebygda gnr 109 bnr 25 Fleslandsvika 62. Klage over avslag p\u00e5 s\u00f8knad om  etablering av vei og VA-anlegg",
  "url": "https://bergen.kommune.no/politikere-utvalg/api/fil/bk360/9992857/Framstilling-Ytrebygda-gnr-109-bnr-25-Fleslandsvika-62-Klage-over-avslag-pa-soknad-om-etablering-av-vei-og-VA-anlegg",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/05809-8 Ytrebygda gnr 109 bnr 25 Fleslandsvika 62. Klage over avslag p\u00e5 s\u00f8knad om etablering av vei og VA-anlegg Hva saken gjelder: Saken gjelder klage over avslag p\u00e5 s\u00f8knad om f\u00f8lgende tiltak: \u2022 Etablering av privat adkomstvei med tilh\u00f8rende terrenginngrep, skj\u00e6ringer og murer (veien utgj\u00f8r en forlengelse av eksiterende privat vei p\u00e5 ca. 37 meter). \u2022 Planering av deler av eiendom, for etablering av parkering og snuareal p\u00e5 egen fritidseiendom (planert areal oppgitt til 170 m2). \u2022 Etablering av parkeringslomme (17 m2) for en biloppstillingsplass og tilh\u00f8rende forst\u00f8tningsmur langs med ny del av privat vei. \u2022 Etablering av VA-anlegg, ny septiktank, slamavskiller, og avl\u00f8p til sj\u00f8 gjennom borehull. Avslaget ble gitt den 21.12.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens arealdel (KPA 2018) \u00a7 3.1 plankrav, \u00a7 6.1.1 byggegrense langs sj\u00f8 og \u00a7 31.1 LNF-form\u00e5l, jf. pbl. \u00a7 19-2. Vedtaket er p\u00e5klaget av Ryger Advokatfirma AS v/ \u00d8ystein Thanh Nguyen p\u00e5 vegne av tiltakshaver Helga Flesland Simonsen i klage datert 11.01.2024. Ansvarlig s\u00f8ker er Folles\u00f8 Byggkonsulent v/ Torbj\u00f8rn Folles\u00f8. Eiendommen er ikke regulert. KPA 2018 viser eiendommen som landbruk-, natur- og friluftsform\u00e5l (LNF) og den ligger innenfor hensynssonene flyst\u00f8y gul sone og funksjonell strandsone. Tiltakene er avhengig av dispensasjoner fra KPA 2018 \u00a7 3.1, \u00a7 6.1.1 og \u00a7 31.1, og slike dispensasjoner er oms\u00f8kt. I klageomgangen er det supplert med ytterligere dispensasjonss\u00f8knader fra KPA 2018 \u00a7 32.2 og fra pbl. \u00a7 29-4. Alle n\u00f8dvendige dispensasjoner er derfor oms\u00f8kt, jf. pbl. \u00a7 19-1. Ansvarlig s\u00f8ker opplyser at det foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Statsforvalteren i Vestland frar\u00e5der i uttalelse datert 07.12.2023 at det gis dispensasjon for oms\u00f8kte tiltak som vil f\u00f8re til omfattende irreversible terrenginngrep i naturomr\u00e5det. Statsforvalteren skriver at tiltakene \u00abvil virke privatiserende og dermed avvisende p\u00e5 allmennhetens ferdsel og opphold p\u00e5 neset, et nesomr\u00e5de ved Raunefjorden som er relativt lite nedbygd og privatisert i dag\u00bb, og p\u00e5peker at det er \u00abbetydelig strandsonekvaliteter som m\u00e5 sikres\u00bb. Dersom det likevel blir gitt dispensasjon, ber Statsforvalteren om vedtaket til klagevurdering. Byantikvaren har i e-post datert 11.12.2023 ingen innvendinger til at VA-anlegget g\u00e5r under krigsminner s\u00e5 lenge boretraseen har tilstrekkelig overdekning. 1 Bymilj\u00f8etaten har i uttalelse datert 13.12.2023 forespurt flere opplysninger til \u00e5 behandle s\u00f8knad om utvidet/endret bruk av avkj\u00f8rsel fra kommunal vei. Bymilj\u00f8etaten stiller bl.a. sp\u00f8rsm\u00e5l ved st\u00f8rrelsen p\u00e5 parkeringsarealet, og mener det b\u00f8r vurderes om arealet kan reduseres for bruk egnet til fritidsbolig. Merk at Plan- og bygningsetaten er kommet til at tema knyttet til \u00f8kt/endret bruk av avkj\u00f8rsel ikke er relevant. Det skal ikke etableres ny fritidsbolig, og det blir derfor ikke \u00f8kt bruk av avkj\u00f8rsel. Bergen Havn har gitt positiv forh\u00e5ndstillatelse med hensyn til havne- og farvannsloven datert 24.01.2023. Avinor har i uttalelse datert 11.12.2023 ingen merknader til dispensasjonene forutsatt at vilk\u00e5r i uttalelsen legges til grunn for de oms\u00f8kte tiltakene. S\u00f8knaden er sendt Vestland fylkeskommunen for uttalelse, og det er ikke mottatt noen tilbakemelding. Klage: Adkomstvei og parkeringsplasser Det vises innledningsvis til at den aktuelle eiendommen ligger like ved flere store boliger, og at oms\u00f8kte tiltak m\u00e5 anses som en naturlig forlengelse og et lite tillegg til et allerede etablert veinett. Det er ingen naturlig tilkomst til strandsonen ved eller over eiendommen, og det er flere bedre og mer naturlige alternativer i omr\u00e5det for \u00f8vrig. Tiltaket har dermed ingen verdi naturmangfoldet eller til bruk for allmennheten. Det er for \u00f8vrig kun samlet sett tre eiendommer uten adkomstvei for bil. Alle andre eiendommer har adkomstvei for bil. Dispensasjon vil gi klager muligheten til en hensiktsmessig og arealeffektiv utnyttelse av egen tomt. VA-anlegg Nedgravd avl\u00f8psanlegg vil verken v\u00e6re privatiserende eller v\u00e6re en stengsel for allmennheten. Tiltakene vil samlet sett medf\u00f8re at fritidsboligen vil bli mye mer attraktiv til rekreasjonsform\u00e5l. Klager p\u00e5peker for \u00f8vrig at eier er medlem i Vannlaget i Fleslandsvika, hvor det er et p\u00e5g\u00e5ende prosjekt om \u00e5 koble seg p\u00e5 det kommunale vann-nettet. Ved oppgradering av vann-nettet, er det ogs\u00e5 naturlig med en oppgradering av avl\u00f8psanlegget. Generelt Tiltakene er sm\u00e5, og tiltakenes p\u00e5virkning p\u00e5 sine omgivelser m\u00e5 anses som meget beskjeden. Det er heller ingen andre forhold som tilsier at det b\u00f8r utarbeides en reguleringsplan. Klager mener ellers at Statsforvalterens uttalelse og kommunens vedtak b\u00e6rer preg av \u00e5 v\u00e6re gitt og fattet p\u00e5 et generelt grunnlag, og oppfordrer til befaring for \u00e5 bedre kunne ta hensyn til de stedlige forholdene. Det vises til klagen i sin helhet. Supplerende merknad til fagnotat Byr\u00e5dsavdelingen mottok 19.02.2024 supplerende merknader til fagetatens notat. Klager opprettholder i hovedsak den samme argumentasjonen som i fagnotatet, men har enkelte presiseringer. Klager p\u00e5peker at tiltaket fremst\u00e5r mer omfattende og inngripende p\u00e5 tegningene enn det ferdig opparbeidede tiltaket vil v\u00e6re. Grunnet de stedlige forhold, vil det reelle planerte arealet v\u00e6re p\u00e5 100 m2 og ikke 170 m2 som angitt i situasjonsplanen. Klager er uansett innstilt p\u00e5, innenfor rimelighetens grenser, \u00e5 etterkomme eventuelle vilk\u00e5r om \u00e5 redusere omfanget. Avslutningsvis mener klager at det foreligger tilstrekkelig dokumentasjon for \u00e5 ta stilling til oms\u00f8kte VA-anlegg. Det vises til de supplerende merknadene i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 3.1, \u00a7 6.1.1 og \u00a7 31.1. Det ubebygde LNF-omr\u00e5de vest for boligen gir utsikt mot sj\u00f8en og det er registrert 2 krigshistoriske kulturminner i n\u00e6rheten. Fagetaten anser derfor omr\u00e5det av allmenn interesse, og tiltak som kan bidra med \u00e5 privatisere tilkomsten skal unng\u00e5s. Fagetaten har forst\u00e5else for at det kan v\u00e6re mer bekvemmelig med vei og parkering helt til fritidsboligen, men anser ikke det som en n\u00f8dvendighet. Det vises ogs\u00e5 til at det heller ikke er uvanlig at hytter ikke har atkomstvei helt til hytten, spesielt der et tiltak medf\u00f8rer st\u00f8rre terrenginngrep, skj\u00e6ringer og murer innenfor strandsonen og LNF-omr\u00e5de. Hva gjelder oms\u00f8kte VA-anlegg, mener fagetaten at s\u00f8knaden ikke er tilstrekkelig opplyst til \u00e5 ta stilling til dispensasjonss\u00f8knadene. Tiltaket er likevel inkludert i avslagsvedtaket da det uansett manglet n\u00f8dvendige s\u00f8knader om dispensasjon. Det vises til fagetatens notat av 26.01.2024 og vedlagt avslagsvedtak i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det anser oms\u00f8kte tiltak som tilstrekkelig atskilt for kunne vurdere veianlegg og VA- anlegg hver for seg, og innstiller p\u00e5 bakgrunn av en ny vurdering av sakens dokumenter om at klagen kan tas delvis til f\u00f8lge. Etablering av VA-anlegg Fagetaten er kommet til at VA-anlegget ikke er tilstrekkelig beskrevet og/eller illustrert for \u00e5 kunne ta stilling til s\u00f8knaden. Tiltaket er likevel inkludert i avslagsvedtaket grunnet manglende dispensasjonss\u00f8knad. Klager p\u00e5 sin side anf\u00f8rer at foreliggende dokumentasjon b\u00f8r v\u00e6re tilstrekkelig til \u00e5 vurdere s\u00f8knaden, se merknad til fagnotatet pkt. 2.4. Byr\u00e5det er i hovedsak enig med klager. Byr\u00e5det har imidlertid \u00f8nske om en n\u00e6rmere avklaring med hensyn til kulturminner som n\u00e6rmere redegjort for i f\u00f8lgende dispensasjonsvurderinger. Oms\u00f8kte VA-anlegg (septiktank, slamavskiller og avl\u00f8p til sj\u00f8 gjennom borehull) er i strid med KPA 2018 \u00a7 3.1 om plankrav, \u00a7 6.1.1 om byggegrense langs sj\u00f8, \u00a7 31.1 om LNF-form\u00e5l og \u00a7 32.2 om forbud mot faste installasjoner i sj\u00f8 og vassdrag (form\u00e5l bruk og vern). Det er s\u00f8kt om dispensasjoner, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Byr\u00e5det finner det hensiktsmessig \u00e5 behandle dispensasjonss\u00f8knader fra \u00a7 6.1.1, \u00a7 31.1 og \u00a7 32.2 samlet, da hensynene som gj\u00f8r seg gjeldende er delvis overlappende. Hovedhensynet bak arealform\u00e5let i LNF-omr\u00e5de er \u00e5 sikre allmenne ferdsels- og friluftsinteresser, bevare landskaps- og jordbrukshensyn samt \u00e5 bevare sammenhengende landbruksomr\u00e5der. Hensynet bak byggeforbudet langs sj\u00f8 og vassdrag er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 og vassdrag reduseres. I likhet med byggegrense langs sj\u00f8 skal ogs\u00e5 omr\u00e5det i sj\u00f8 som er definert som bruk og vern av sj\u00f8 sikre hensyn til natur og friluftsliv. Ut ifra opplysninger i s\u00f8knaden og klagen skal septiktank og slamavskiller v\u00e6re nedgravd og ikke eller lite synlig for omgivelsene. Boretraseen for \u00f8vrig er under bakken. I den grad tiltakene skulle vise seg \u00e5 v\u00e6re synlig i terrenget, utgj\u00f8r de likevel en minimal inngripen i LNF-omr\u00e5det og i strandsonen innenfor fritidsboligens private sf\u00e6re. Byr\u00e5det vurderer f\u00f8lgelig tiltaket slik at den er liten eller ingen betydning for hensynene som gj\u00f8r seg gjeldende. Hensynene bak bestemmelsene blir ikke \u00abvesentlig tilsidesatt\u00bb, jf. pbl. \u00a7 19-2. Med dette syn p\u00e5 saken, finner ikke byr\u00e5det at VA-anlegget g\u00e5r p\u00e5 bekostning av strandsonens og LNF-omr\u00e5dets kvaliteter. P\u00e5 den andre siden er det knyttet viktige fordeler 3 til fungerende avl\u00f8p med tanke p\u00e5 fritidsboligens \u00f8kte brukskvaliteter. Byr\u00e5det mener det i denne sammenheng er viktig \u00e5 kunne tilrettelegge for positiv utvikling av eiendom, der det er mulig, n\u00e5r det ikke g\u00e5r p\u00e5 bekostning av andre viktige hensyn. Fordelen anses derfor \u00e5 v\u00e6re av betydning for kommunens areal- og ressursdisponering. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5det er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5det av den oppfatning at det kan gis dispensasjon. Videre er tiltaket i strid med plankravet i KPA 2018 \u00a7 3.1. Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Dispensasjon fra plankravet vil f\u00f8rst om fremst v\u00e6re aktuelt i allerede fullt utbygde omr\u00e5der, der det ikke er n\u00f8dvendig med en overordnet vurdering av hensynene plankravet skal ivareta. Byr\u00e5det finner det i hovedsak tilstrekkelig \u00e5 henvise til sin vurdering om dispensasjon fra \u00a7 6.1.1, \u00a7 31.1 og \u00a7 32.2. Det er ingen vesentlige forhold ved oms\u00f8kte VA-anlegg som tilsier at det b\u00f8r foretas mer overordnede vurderinger i en planprosess. Det foreligger ogs\u00e5 n\u00f8dvendige forh\u00e5ndsuttalelser fra Bergen Vann og Bergen Havn. Byr\u00e5det forutsetter for \u00f8vrig at det er tilstrekkelig overdekning til kulturminner p\u00e5 stedet, slik at det ikke er noen reell risiko for skade. Slik b\u00f8r f\u00f8lgelig tilstrekkelig dokumenteres (fagkyndig vurdering om n\u00f8dvendig overdekning) f\u00f8r det kan gis igangsettingstillatelse til oms\u00f8kte VA-anlegg. Byr\u00e5det anser det saklig og forholdsmessig med tanke p\u00e5 mulige konsekvenser ved dispensasjon fra plankravet, at dette inng\u00e5r som vilk\u00e5r til dispensasjonen, jf. pbl. \u00a7 19-2 f\u00f8rste ledd tredje andre punktum. Dersom en ivaretar kulturminneverdiene, finner ikke byr\u00e5det at hensynene bak bestemmelsen blir \u00abvesentlig tilsidesatt\u00bb, jf. pbl. \u00a7 19-2. I mangel av et vesentlig behov for overordnede og helhetlige vurderinger i forbindelse med oms\u00f8kte VA-anlegg, er byr\u00e5det videre av den oppfatning at det ikke foreligger nevneverdige ulemper ved dispensasjon fra plankravet. Fordelene som nevnt gj\u00f8r seg fortsatt gjeldende. Fordelene ved oms\u00f8kte tiltak er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5det er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5det av den oppfatning at det kan gis dispensasjon p\u00e5 f\u00f8lgende vilk\u00e5r: \u2022 F\u00f8r det kan gis igangsettingstillatelse m\u00e5 det foreligge en fagkyndig vurdering om boretraseens betydning for kulturminneverdier. Vurderingen m\u00e5 vise at det er tilstrekkelig overdekning slik at tiltaket ikke utgj\u00f8r noen risiko for skade p\u00e5 kulturminnene. Privat adkomstvei og etablering av parkeringsplasser Tiltaket omfatter vei p\u00e5 cirka 37 meter, biloppstillingsplass p\u00e5 170 m2 og parkeringslomme p\u00e5 17 m2, samt murer, terrenginngrep og skj\u00e6ringer i den forbindelse. Oms\u00f8kte adkomstvei og parkeringsanlegg med tilh\u00f8rende tiltak er i strid med KPA 2018 \u00a7 3 plankrav, \u00a7 6.1.1 om byggegrense langs sj\u00f8, \u00a7 31.1 LNF-form\u00e5l og pbl. \u00a7 29-4 om avstand til nabogrense, og det er s\u00f8kt om dispensasjoner, jf. pbl. \u00a7 19-1. 4 Byr\u00e5det har forst\u00e5else for klagers argumentasjon om at oms\u00f8kte vei- og parkeringsareal vil bedre tilkomsten til fritidsboligen. At biloppstillingsplass og hytte er atskilt med variert topografi og vanskelig terreng, er imidlertid en helt normal problemstilling for fritidsboliger b\u00e5de i n\u00e6romr\u00e5det og i kommunen for \u00f8vrig. Dette utgj\u00f8r etter byr\u00e5dets vurdering en i for stor grad generell tiln\u00e6rming til temaet. Sp\u00f8rsm\u00e5let er f\u00f8lgelig om det er konkrete forhold ved eiendommen og tiltaket som tilsier at hensynene bak nevnte bestemmelser, ikke blir \u00abvesentlig tilsidesatt\u00bb, jf. pbl. \u00a7 19-2. Byr\u00e5det kan til dels tiltre klagers syn p\u00e5 allmennhetens alternativer for tilgang til de sj\u00f8n\u00e6re arealene. Det vises her til at omr\u00e5det i hovedsak best\u00e5r av ur\u00f8rt natur med relativt gode gangakser til diverse arealer av allmenn friluftslivinteresse. En kan likevel ikke utelukke at tiltaket vil utgj\u00f8re en viss barriereeffekt med hensyn til dets omfang, se illustrasjoner under. Selv om en skulle komme til at tiltaket ikke i vesentlig grad ber\u00f8rer landbruks- (LNF \u2013 \u00abL\u00bb) og friluftslivinteresser (LNF \u2013 \u00abF\u00bb), foreligger det etter byr\u00e5det syn \u00e5penbare negative konsekvenser for naturen (LNF \u2013 \u00abN\u00bb) og strandsonekvalitetene for \u00f8vrig. Flyfoto datert 29.06.2022 (m/ cirka omriss av Utklipp fra vedlagt situasjonsplan oms\u00f8kte tiltak) Det vises innledningsvis til at biloppstillingsplassen p\u00e5 gbnr. 109/25 er alene cirka 2,5 til 3 ganger st\u00f8rre enn fritidsboligens fotavtrykk. Ogs\u00e5 med hensyn til biloppstillingsplass p\u00e5 gbnr. 190/1, murer, skj\u00e6ringer, terrenginngrep og atkomstveien i seg selv, mener byr\u00e5det at tiltaket utgj\u00f8r et vesentlig negativt element i LNF-omr\u00e5det. De negative konsekvensene ved en eventuell dispensasjon er heller ikke noe som enkelt kan avhjelpes med vilk\u00e5r om f.eks. mindre areal, slik som foresl\u00e5tt av klager. Klager har ogs\u00e5 p\u00e5pekt i sine merknader til fagnotatet at \u00abdet reelle planerte arealet [er] kun omtrent 100 m2\u00bb som f\u00f8lge av de stedlige forhold. Byr\u00e5det p\u00e5 sin side m\u00e5 legge til grunn det som er oms\u00f8kt (bl.a. 170 m2 parkeringsareal, jf. vedlagt situasjonsplan). Byr\u00e5det kan videre ikke legge vekt p\u00e5 fritidsboligens n\u00e6re beliggenhet til boligeiendommer med tilsvarende utearealer. Det vises blant annet til at boligeiendommene i seg selv har et annet behov enn en fritidsbolig. Dessuten skal ikke tidligere inngrep kunne v\u00e6re avgj\u00f8rende for nye og dominerende vei- og parkeringsarealer innenfor LNF-omr\u00e5der. I motsatt tilfelle vil kommunen vanskelig kunne hindre ytterligere utvidinger eller nyetableringer av veianlegg i kommunens LNF-omr\u00e5der best\u00e5ende av blandet bebyggelse (bolig- og hytteeiendommer) \u2013 Slik som i Fleslandsvika. 5 Byr\u00e5det er med dette kommet til at det ikke er s\u00e6rskilte forhold ved eiendommen som tilsier at hensynene bak bestemmelsen ikke blir \u00abvesentlig tilsidesatt\u00bb, og tiltrer derfor fagetatens vurdering og konklusjon, jf. pbl. \u00a7 19-2. Dersom utvalget vurderer saken slik at vilk\u00e5rene for dispensasjon er oppfylt, har ikke byr\u00e5det innvendinger til at det innvilges dispensasjon fra pbl. \u00a7 29-4. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Med hjemmel i forvaltningsloven \u00a7 33 andre ledd omgj\u00f8res deler av plan- og bygningsetatens vedtak datert 21.12.2023. 2. I medhold av pbl. \u00a7 19-2 gis det dispensasjon fra KPA 2018 \u00a7\u00a7 3.1, 6.1.1, 31.1 og 32.2 for oms\u00f8kte VA-anlegg (septiktank, slamavskiller og avl\u00f8p til sj\u00f8 gjennom borehull) p\u00e5 f\u00f8lgende vilk\u00e5r: a. F\u00f8r det kan gis igangsettingstillatelse m\u00e5 det foreligge en fagkyndig vurdering om boretraseens betydning for kulturminneverdier. Vurderingen m\u00e5 vise at det er tilstrekkelig overdekning slik at tiltaket ikke utgj\u00f8r noen risiko for skade p\u00e5 kulturminnene. 3. Med hjemmel i pbl. \u00a7 21-1, jf. \u00a7 21-4 gis det rammetillatelse til etablering av VA-anlegg (ny septiktank, slamavskiller og avl\u00f8p til sj\u00f8 gjennom borehull). 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 5. Plan- og bygningsetatens avslagsvedtak for oms\u00f8kte adkomstvei, planering av parkeringsareal og parkeringslomme (med tilh\u00f8rende terrenginngrep, skj\u00e6ringer og murer) opprettholdes. 6. Klagen tas delvis til f\u00f8lge. Dato: 16. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat av 26.01.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 21.12.2023 6 5. Klage datert 11.01.2024 6. Uttale Statsforvalteren 07.12.2023 7. Uttale Bergen Vann datert 14.02.2023 8. Forh\u00e5ndsuttale Bergen havn datert 24.01.2023 9. Avinor uttale datert 11.12.2023 10. S\u00f8knad datert 08.09.2023 11. Supplert s\u00f8knad om dispensasjoner og private rettigheter datert 08.01.2024 2) Klagers merknad til fagetatens notat 7 "
}