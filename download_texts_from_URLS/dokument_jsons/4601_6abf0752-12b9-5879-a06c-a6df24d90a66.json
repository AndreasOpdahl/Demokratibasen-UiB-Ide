{
  "dokument_id": "6abf0752-12b9-5879-a06c-a6df24d90a66",
  "doc_type": "case_presentation",
  "kommune": 4601,
  "tittel": "Laksev\u00e5g gnr 154 bnr 211 Solveien 6. Klage p\u00e5 tillatelse til fradeling av 1 parsell til boligform\u00e5l",
  "url": "https://bergen.kommune.no/politikere-utvalg/api/fil/bk360/9743207/Framstilling-Laksevag-gnr-154-bnr-211-Solveien-6-Klage-pa-tillatelse-til-fradeling-av-1-parsell-til-boligformal",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/284573-6 Laksev\u00e5g gnr 154 bnr 211 Solveien 6. Klage p\u00e5 tillatelse til fradeling av 1 parsell til boligform\u00e5l Hva saken gjelder: Saken gjelder klage p\u00e5 tillatelse til fradeling av 1 parsell til boligform\u00e5l fra gbnr. 154/211. Tillatelsen ble gitt den 21.11.2023 da en kom til at det forel\u00e5 rettslig grunnlag for \u00e5 dispensere fra regulerte tomtegrenser, jf. pbl. \u00a7 19-2. Vedtaket er p\u00e5klaget den 11.12.2023 av AdvokatCompagniet DA v/ Even \u00d8istensen p\u00e5 vegne av nabo Martin Larsson. Grunneier er Vestland Boligutleie AS v/ Magne Sivertsen og s\u00f8ker er Urbanplan AS. Eiendommen omfattes av reguleringsplan nummer 40010000, Laksev\u00e5g. Store Damsg\u00e5rd, vedtatt 01.07.1925 og er regulert til boligform\u00e5l. Det er ikke bestemmelser til planen. Kommuneplanen viser eiendommen som sentrumsform\u00e5l, byfortettingssone, BY2, den er innenfor faresone gul luftkvalitet, gul sone for veist\u00f8y og hensynssone kulturmilj\u00f8- historisk senter Laksev\u00e5g. Det er s\u00f8kt om og innvilget dispensasjon fra regulerte tomtegrenser, jf. pbl. \u00a7\u00a7 19-1 og 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknader fra merknader fra Vestland fylkeskommune (som eier og forvalter fylkesveien), og naboene Martin Larsson (gbnr. 154/202), Rune Louis Viketun (gbnr. 156/54), Lene Cecilie Wik (p\u00e5 vegne av Karenbakken Boliglag AS, gbnr. 156/66 og 156/75) og Trond Aase Zakariassen (gbnr. 154/276). Fylkeskommunen opplyser om at saken m\u00e5 sendes til uttale dersom tiltaket er i strid med byggegrense i gjeldende plan. Naboene for \u00f8vrig p\u00e5peker blant annet manglende dispensasjonss\u00f8knader, konsekvenser for utbygging p\u00e5 parsellen, u\u00f8nsket utvikling av str\u00f8kskarakter og utleievirksomhet m.m. Merknadene og s\u00f8kers kommentarer er oppsummert i tillatelsesvedtakets pkt. 3.2, og f\u00f8lger vedlagt i dokument Nabomerknader med s\u00f8kers kommentar. Plan- og bygningsetaten har ikke vesentlige merknader til s\u00f8kers kommentarer. Bymilj\u00f8etaten har i uttalelse datert 10.10.2023 vurdert at en kan godkjenne utvidet bruk av avkj\u00f8rsel p\u00e5 n\u00e6rmere betingelser. Byantikvaren viser i uttalelse datert 09.11.2023 til at det \u00e5 bebygge parsellen som s\u00f8kes fradelt, vil ikke i nevneverdig grad p\u00e5virke str\u00f8kskarakteren negativt. Byantikvaren har ingen merknader til s\u00f8knaden om deling slik den foreligger. Klage: Klager bestrider opplysningene i s\u00f8knaden om oppgitt bruksareal for eksisterende hus. Klager mener huset er st\u00f8rre enn angitt, og at det er av betydning for vurderingen som skal gj\u00f8res opp mot KPA 2018 \u00a7 26.3.9 om utnyttelsesgrad i byfortettingssone og krav om antall parkeringsplasser for ny tomt. Det anf\u00f8res at det er en saksbehandlingsfeil at kommunen ikke har foretatt en selvstendig vurdering. 1 Videre anf\u00f8rer klager at oms\u00f8kte fradeling medf\u00f8rer en boligparsell som ikke kan bebygges, jf. pbl. \u00a7 26-1. Med henvisning til inngitt nabomerknad i saken, p\u00e5peker klager at oppf\u00f8ring av bolig med mer enn \u00e9n etasje, vil medf\u00f8re tap av all utsikt mot byfjorden og innseilingen. Klager mener dessuten at kommunen ikke har gjort noen form for vurdering av om fradelingen kan komme i strid med pbl. \u00a7 26-1. Tiltakshaver har gitt tilsvar til klagen den 03.01.2023. Tiltakshaver har ikke merknader til klagen og viser til opplysningene som framg\u00e5r av s\u00f8knaden. Fagetatens vurdering og anbefaling: Plan- og bygningsetaten som fagetaten opprettholder tillatelsesvedtaket av 21.11.2023. Fagetaten finner ikke grunnlag for at opplysninger i s\u00f8knaden er feil hva gjelder angitt bruksareal for eksisterende bebyggelse. Det presiseres at det er tiltakshaver som st\u00e5r ansvarlig for at vedtaket eventuelt bygger p\u00e5 uriktige opplysninger. Videre er fagetaten av den oppfatning at parsellen har en st\u00f8rrelse og beliggenhet som gir tilstrekkelig areal for oppf\u00f8ring av bolighus i samsvar med gjeldene plangrunnlag og bestemmelser som f\u00f8lger av plan- og bygningsloven. Plan- og bygningsloven \u00a7 26-1 inneb\u00e6rer ingen plikt til \u00e5 vurdere et konkret tiltak som vil oms\u00f8kes p\u00e5 eiendommen i framtiden. Det vises til fagetatens notat av 03.01.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Det er heller ikke forhold som tilsier at det er grunnlag for \u00e5 ta en anmodning om omgj\u00f8ring av vedtaket til f\u00f8lge. Om bebygd areal p\u00e5 eiendommen Klager bestrider opplysninger i s\u00f8knaden om bebygd areal p\u00e5 eiendommen. Etter pbl. \u00a7 21-4 f\u00f8rste ledd skal kommunen i saksbehandlingen \u00ablegge til grunn tiltakshavers eller det ansvarlige foretakets opplysninger om at tiltaket oppfyller tekniske krav\u00bb. Ansvarlig s\u00f8ker har i tilsvar til nabomerknad presisert at beregnet areal er utf\u00f8rt etter de tekniske m\u00e5lereglene. Kommunen har ikke grunnlag for \u00e5 vurdere at opplysningene \u00e5penbart fremst\u00e5r uriktige, og har ikke utf\u00f8rt ytterligere unders\u00f8kelser. Det er da tiltakshaver som st\u00e5r ansvarlig for at vedtaket eventuelt bygger p\u00e5 uriktige opplysninger. Krav til opprettelse av ny grunneiendom, jf. pbl. \u00a7 26-1 Byr\u00e5det er enig med fagetaten at parsellen har en st\u00f8rrelse og beliggenhet som gir tilstrekkelig areal for oppf\u00f8ring av bolighus i samsvar med gjeldende plangrunnlag, samt gjeldende bestemmelser om avstand til nabogrenser og andre relevante bestemmelser i plan- og bygningsloven. Med henvisning til fagetatens vurderinger i vedlagt tillatelsesvedtak og notat av 03.01.2024, er byr\u00e5det av den oppfatning at boligparsellen er egnet til bebyggelse, jf. pbl. \u00a7 26-1. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. 2 Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 21.11.2023 opprettholdes. Klagen tas ikke til f\u00f8lge. Dato: 6. februar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 03.01.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 11.12.2023 5. Motsvar datert 03.01.2023 6. Vedtak datert 21.11.2023 7. Dispensasjonss\u00f8knad 8. Uttalelse fra Byantikvaren datert 09.11.2023 9. Uttalelse fra Bymilj\u00f8etaten datert 10.10.2023 10. Rammetillatelse datert 02.05.2023 11. Illustrasjon 12. Nabomerknader med s\u00f8kers kommentarer 3 "
}