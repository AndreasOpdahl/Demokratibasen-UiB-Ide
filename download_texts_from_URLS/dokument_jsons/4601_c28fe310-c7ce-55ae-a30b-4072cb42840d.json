{
  "dokument_id": "c28fe310-c7ce-55ae-a30b-4072cb42840d",
  "doc_type": "case_attachment",
  "kommune": 4601,
  "tittel": "Fagnotat datert 17.04.2024",
  "url": "https://bergen.kommune.no/politikere-utvalg/api/fil/bk360/10294950/Fagnotat-datert-17-04-2024",
  "tekst": " Plan- og bygningsetaten Til Fagnotat BBU - Seksjon forvaltning og samhandling V\u00e5r referanse: KLAGE-2024/11122-3 (Arbeidssted) Saksbehandler: Cesilie Engen Tveitev\u00e5g Dato: 17.04.2024 Fra PBE Juss og tilsyn - Juridisk (Arbeidssted) KLAGE P\u00c5 VEDTAK: 166/1303/0/0 Gamle Kalvedalsveien 2. Klage p\u00e5 avslag. Nybygg bolig Advokat Kari Seglem Larsen hos Advokatfirmaet Landsvik & Larsen AS Hvem klager? p\u00e5 vegne av tiltakshaver Clas Olsen i brev datert 15.02.2024. Det er s\u00f8kt om oppf\u00f8ring av ny enebolig med 200 m2 BRA og innend\u00f8rs Tiltaket garasje. Det er videre s\u00f8kt om st\u00f8yskjerm p\u00e5 terrasse og vesentlige terrenginngrep og skj\u00e6ringer i bakkant av boligen. Det er gitt avslag p\u00e5 s\u00f8knad om tiltak den 25.01.2024 med hjemmel i pbl. \u00a7\u00a7 29-2 om Visuelle kvaliteter. Det gis ikke unntak fra plankravet i Vedtaket KPA2018 \u00a7 3. Dispensasjon for plassering i forhold til gnr. 166 bnr. 1229 avsl\u00e5s med hjemmel i pbl. \u00a7\u00a7 19-2 og 29-4 om avstand til nabo. Eiendommen er ikke regulert. I KDP Fjellsiden s\u00f8r er eiendommen vist som Boligomr\u00e5der og Veiareal. Den ligger innenfor delomr\u00e5de D Kalfarveien \u2013 Kalvedalsveien. I KPA2018 er eiendommen vist med Planstatus Sentrumsform\u00e5l \u2013 Byfortettingssone BY2 innenfor hensynssone: \u2018Veist\u00f8y - gul sone\u2019, \u2018Veist\u00f8y \u2013 r\u00f8d sone\u2019, \u2018Luftkvalitet - gul sone\u2019, \u2018Kulturmilj\u00f8 - Kalfaret (Historisk sentrum)\u2019, \u2018Kulturmilj\u00f8 H570_4 Historiske veifar (5,9%)\u2019, \u2018Bestemmelsesomr\u00e5det #4\u2019. - krav til tiltakets visuelle kvaliteter etter pbl. \u00a7 29-2 er oppfylt. Klagegrunner - vilk\u00e5rene for dispensasjoner som nevnt etter pbl. \u00a7 19-2 er oppfylt. Det m\u00e5 innvilges dispensasjon fra plankravet i KPA2018 \u00a7 3 og KDP \u00a7 Behov for ytterligere 10a Utnyttelsesgrad. Det m\u00e5 gis dispensasjon fra pbl. \u00a7 29-4 for saksbehandling ved plassering 1,4 meter fra gnr. 166 bnr. 1305 og KPA2018 \u00a7 6.2.2 eventuell omgj\u00f8ring Byggegrense til vassdrag. Det m\u00e5 tas stilling til om tiltaket avhenger av dispensasjon fra vannressursloven \u00a7 11. Anbefalt vedtak Vedtak datert 25.02.2024 opprettholdes. Klagen tas ikke til f\u00f8lge. Med hilsen Plan- og bygningsetaten Ulf S\u00e6terdal avdelingsleder Tarje Wanvik etatsdirekt\u00f8r Dette dokumentet er godkjent elektronisk. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN 1. Om saken 1.1. Historikk S\u00f8knaden er mottatt den 05.10.2023 med flere suppleringer. Den siste ble mottatt den 12.12.2023. Tiltaket ble avsl\u00e5tt i vedtak den 25.01.2024 og det er dette vedtaket som er p\u00e5klaget av Advokatfirmaet Landsvik & Larsen AS den 15.02.2024. Supplerende klage ble mottatt den 05.03.2024. Det er tidligere, under saksnummer 202126609 Bergenhus Gnr 166 bnr 1303 Gamle Kalvedalsveien 2. S\u00f8knad om dispensasjon, s\u00f8kt om dispensasjoner fra: \u2022 Pbl. \u00a7 29-4 for plassering inntil 1,4 meter fra nabogrensen mot gnr. 166 bnr. 1305 og 0 meter fra nabogrensen i gnr. 166 bnr. 1229 \u2022 KPA2018 \u00a7 6.2.2 for plassering 0,6 meter fra vassdrag \u2022 KPA2018 \u00a7 26.3.3 om krav om parkering i fellesanlegg. Det var kun dispensasjon fra KPA2018 \u00a7 26.3.3 som ble innvilget i denne saken. 1.2. Opplysninger av vesentlig betydning for behandling av klagen 1.2.1 Nabomerknader Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og det er mottatt merknad fra gnr. 166 bnr. 1305 (Sameiet Gamle Kalvedalsvei 12), gnr. 166 bnr.1304 (Martin Wik S\u00e6tre), gnr.166 bnr.1230 (Per- Hermund H\u00f8gheim og Torill Elise Dahl H\u00f8gheim) og gnr. 166 bnr. 1229 (Torstein F. Skagseth). Merknadene g\u00e5r i hovedsak ut p\u00e5: \u2022 Det m\u00e5 legges stor vekt p\u00e5 \u00e5 ivareta omr\u00e5dets verdier for kommende generasjoner. Det vises til \u00abStopp raseringen av Kalfaret\u00bb - et opprop fra 2008 fra 67 naboer utfra brudd med stedets karakter. \u2022 \u00d8kt trafikk i omr\u00e5det virker risikabelt. \u2022 Tomten fremst\u00e5r som inneklemt mellom hus og murer med utsikt rett i eksisterende bolig p\u00e5 eiendommen. \u2022 Bekymring knyttet til skader som kan oppst\u00e5 p\u00e5 andre eiendommer n\u00e5r det skal utf\u00f8res terrengarbeider. Eksempelvis eldre murer som m\u00e5 hensyntas ved sprenging og terrenginngrep. \u2022 Bekymring for \u00f8kt innsyn i hus og p\u00e5 eksisterende uteomr\u00e5de med terrasse, hage og beplantning p\u00e5 eiendom gnr. 166 bnr. 1229. \u2022 Bekymring for at bygg vil p\u00e5virke sol/lysforhold p\u00e5 uteomr\u00e5de p\u00e5 gnr. 166 bnr. 1229. I tillegg til at vegetasjonen p\u00e5 eiendommen i dag virker st\u00f8ydempende p\u00e5 samme eiendom for trafikken fra Kalvedalsveien. Alle merknader med vedlegg er vedlagt fagnotatet. S\u00f8ker har kommentert merknadene og kommentarene g\u00e5r i hovedsak ut p\u00e5: \u2022 Vedr\u00f8rende veiforhold, vises det til godkjent utvidet bruk av avkj\u00f8rselen. \u2022 S\u00f8ker kan ikke se at omr\u00e5debevaring knytter seg til utforming av tiltaket, men at dette er en generell uvilje mot fortetting som er hjemlet i kommuneplanen. Saksnummer KLAGE-2024/11122 Side 2 av 16 \u2022 Tiltaket oppfyller krav til uteareal og utnyttelsesgrad i henhold til kommuneplanen. Dette p\u00e5virker uansett ikke naboens interesser. \u2022 Fjerning av dagens vegetasjon er irrelevant for vurderingen av tiltaket. \u2022 En realisering av tiltaket vil ikke medf\u00f8re nevneverdig \u00f8kt innsyn for naboen grunnet den store h\u00f8ydeforskjellen. \u2022 Oms\u00f8kte tiltak vil medf\u00f8re vesentlig tilsidesettelse av naboers interesser. Kommunen har ogs\u00e5 kommentert merknadene i avslaget. Vi vurderer at det er usikkert om s\u00f8kers p\u00e5stand om at nabo ikke blir negativt ber\u00f8rt av tiltaket er reell og at det ikke er levert klart dokumentasjon som har sikret bygningsmyndighetene rundt dette sp\u00f8rsm\u00e5let. Vi deler ogs\u00e5 bekymringen knyttet til terrengarbeider og sikring uten at det blir skade p\u00e5 omr\u00e5det. Den ubebygde delen fremst\u00e5r som for liten i forhold til eksisterende hus p\u00e5 tomten og veien som deler den i to. 1.2.2 Dispensasjon fra vegloven Bymilj\u00f8etaten har den 15.07.2021 fattet vedtak om \u00e5 godkjenne utvidet bruk av avkj\u00f8rsel p\u00e5 f\u00f8lgende vilk\u00e5r: - Avkj\u00f8rselen med tilh\u00f8rende siktomr\u00e5de, r\u00f8r eller stikkrenne, skal vedlikeholdes av grunneier eller bruker uten hensyn til hvem som har bygget eller bekostet avkj\u00f8rselen. - Frisiktsonen skal til enhver tid v\u00e6re fri for sikthindringer, midlertidige eller permanente, h\u00f8yere enn 0,5 m over vegen. Eksempel p\u00e5 sikthindringer er vegetasjon, gjerde, mur, bosspann eller lignende. Parkering i frisiktsonene er ikke tilatt. - Godkjenningen gjelder alene for avkj\u00f8rselens tilknytning til den kommunale vegen. Dersom privat veg skal benyttes m\u00e5 det innhentes n\u00f8dvendig tillatelse fra grunneier/veglag. Det samme gjelder dersom bruken skulle fordre andre privatrettslige tillatelser. - Godkjenningen gjelder for inntil 3 nye boenheter. - Utf\u00f8rende m\u00e5 ha godkjent arbeidstillatelse fra Bymilj\u00f8etaten (jf. veglova \u00a7\u00a7 32 og 57), samt godkjent arbeidsvarslingsplan, f\u00f8r arbeid p\u00e5 eller ved kommunal veg kan starte opp, dersom dette er aktuelt. I tillatelsen st\u00e5r det at dersom arbeidet ikke er satt i gang innen 15.07.2024 faller vedtaket bort, jf. veglova \u00a7 40 fjerde ledd. Bymilj\u00f8etaten har ogs\u00e5 den 23.11.2023 fattet vedtak om dispensasjon fra byggegrensen til kommunal vei p\u00e5 15 meter, jf. veglova \u00a7 30. Dispensasjonen er gitt p\u00e5 f\u00f8lgende vilk\u00e5r: \u2022 Ingen deler av tiltaket skal komme n\u00e6rmere midten av kommunal veg enn ca. 13,8 meter, slik innsendt situasjonsplan viser. \u2022 Tiltaket skal ikke komme i konflikt med frisiktsoner til vegkryss eller egen avkj\u00f8rsel. \u2022 Det kan ikke rettes erstatningskrav mot vegholder ved eventuell skade p\u00e5 tiltaket for\u00e5rsaket av vegvedlikeholdet, herunder br\u00f8yting, som f\u00f8lge av at tiltaket blir bygget n\u00e6rmere kommunal veg enn gjeldende byggegrense. Saksnummer KLAGE-2024/11122 Side 3 av 16 \u2022 Utf\u00f8rende skal ha godkjent arbeidstillatelse fra Bymilj\u00f8etaten (jf. veglova \u00a7\u00a7 32 og 57) med tilh\u00f8rende arbeidsvarsling f\u00f8r arbeid med oppf\u00f8ring av tiltaket kan starte, dersom dette er aktuelt. Vestland fylkeskommune v/ Forvaltning og utgreiing har den 20.07.2021 gitt dispensasjon for etablering av ny enebolig fra veglovens 50 meters byggegrense langs fylkesveg 585, jf. veglova \u00a7\u00a7 30 og 34. Dispensasjon er gitt p\u00e5 f\u00f8lgende vilk\u00e5r: Det bemerkes at denne dispensasjonen utl\u00f8per den 20.07.2024, jf. punkt 7 over. 1.2.3 Uttalelser og dokumentasjon Bergen Vann har gitt forh\u00e5ndsuttalelse datert 17.10.22 med saksnummer 2021/58569-5. BIR Infrastruktur har den 11.12.2023 uttalt seg positivt til prosjektets RTP. Det er fremlagt st\u00f8yrapport fra Brekke Strand datert 12.09.2023 som viser at boligen tilfredsstiller KPAs krav om minste uteoppholdsareal ved bruk av foresl\u00e5tt skjermingstiltak. Krav til innend\u00f8rs st\u00f8yforhold i TEK kan tilfredsstilles uten avb\u00f8tende tiltak. R\u00e5det for byforming og arkitektur (RBA) fattet vedtak den 18.12.2023. De kan ikke anbefale det oms\u00f8kte tiltaket. De skriver at den oms\u00f8kte boligen i seg selv har kvaliteter n\u00e5r det gjelder komposisjon og utforming, men at tegningsmaterialet som ligger ved s\u00f8knaden som plan, snitt og oppriss ikke viser forholdet til omliggende landskap og bebyggelse i tilstrekkelig grad. Det vises til at det i nabomerknadene er temaer som veiforhold, omr\u00e5dekarakter og tomteforhold som g\u00e5r igjen. Til sammen utgj\u00f8r disse temaene et bilde p\u00e5 de mange faktorene i saken. R\u00e5det viser til Arkitektur+ punkt 3 om samspill mellom by og natur og KPA2018 \u00a7 8.2.9 om at nye byggetiltak skal ha god terrengtilpassing med minst mulig bruk av store skj\u00e6ringer, fyllinger og murer. RBA ser ikke hvordan uttak av masser og riggplass kan Saksnummer KLAGE-2024/11122 Side 4 av 16 ivaretas i omr\u00e5det uten \u00e5 skape betydelige utfordringer for omgivelsene. Det vises ogs\u00e5 til at det er en stor uforutsigbarhet ved etablering av byggegrop og hvordan dette vil p\u00e5virke l\u00f8smassene som ligger bak natursteinsmurene, samt hva som vil skje etter at vegetasjonen som binder l\u00f8smassene er fjernet. RBA viser ogs\u00e5 til Arkitektur+ punkt 4 om bymilj\u00f8er med egenart. Det oppfordres til \u00e5 skape byrom og bebyggelse med utgangspunkt i bydelens arkitektoniske egenart. Eiendommen omfattes av KDP s\u00f8r og ligger i planomr\u00e5de D Kalfaret hvor det under bestemmelsen i \u00a710a punkt to er presisert \u00abI omr\u00e5der med sammenhengende, historisk villabebyggelse skal eiendommenes bebyggelsesstruktur ikke endres. Volum, gesims- og m\u00f8neh\u00f8yder, takform og materialbruk i den eldre bebyggelsen skal v\u00e6re dimensjonerende for ny bebyggelse\u00bb. RBA vurderer at oms\u00f8kt tiltak bryter med denne bestemmelsen. Det vises til at tiltaket lager en situasjon som er sv\u00e6rt presset i forhold til veisituasjon, tomtest\u00f8rrelse, inngrep i terreng og den eksisterende bebyggelsesstrukturen med store, frittliggende bygningsvolumer. Det vises ellers til Byarkitektens r\u00e5d om Fortetting i eksisterende bygningsmilj\u00f8 som ligger p\u00e5 Bergen kommune sine sider. Byantikvaren har den 11.12.2023 uttalt seg om det oms\u00f8kte tiltaket. De anbefaler ikke tiltaket med mindre det betydelig bedre blir belyst hvordan gr\u00f8ntdraget ikke bygges ned og viser til at det ikke utvises stor nok aktsomhet mot omgivende vegetasjon. De skriver at nybygget fremst\u00e5r som sympatisk og lite som f\u00f8lge av at det fanges opp av det skr\u00e5nende terrenget det blir en del av. Bygget er pent skalert og innehar \u00e5penbare arkitektoniske kvaliteter. Utstrakt bruk av naturstein, og gjenbruk av stein, gir gode materialkvaliteter samtidig som det harmonerer med den eksisterende situasjonen. Byantikvaren viser likevel til at dette ikke betyr at tiltaket er sk\u00e5nsomt. Nybygget utfordrer den gr\u00f8nne strukturen rundt og det er usikkerhet knyttet til hvordan eiendommens vegetasjonshistoriske verdi blir ber\u00f8rt. Det vises ogs\u00e5 til fjernvirkninger og at gr\u00f8ntdragene som er sammenhengende ikke b\u00f8r nedbygges. Bymilj\u00f8etaten ved Natur- og milj\u00f8forvaltningsseksjonen har den 06.12.2023 vurdert tiltakets konsekvenser for interesser knyttet til natur, biologisk mangfold, landskap og friluftsliv. De vurderer at tiltaksomr\u00e5det er lite egnet for oppf\u00f8ring av nye bygg og frar\u00e5der at det gis dispensasjon fra KPA2018 \u00a7 6.2.2. Tiltaket er under 10 meter fra vassdraget. De viser til at kantene av bekkel\u00f8pet best\u00e5r av mur, og den har et kunstig og smalt l\u00f8p med lite naturlig preg langs med vei og gjennom et tettbygd boligfelt. Vassdraget har f\u00e5 verdier knyttet til naturmangfold og friluftsliv. Eventuell oppf\u00f8ring av oms\u00f8kte tiltak m\u00e5 ikke snevre inn eller lukke elvel\u00f8pet ytterligere enn det er i dag. Bymilj\u00f8etaten viser til Vannressursloven \u00a7 11 om kantvegetasjon: \u00abLangs bredden av vassdrag med \u00e5rssikker vannf\u00f8ring skal det opprettholdes et begrenset naturlig vegetasjonsbelte som motvirker avrenning og gir levested for planter og dyr.\u00bb Saksnummer KLAGE-2024/11122 Side 5 av 16 Det er Statsforvalteren som har myndighet til \u00e5 gi dispensasjon fra Vannressursloven. De skriver videre at tiltaket er avhengig av store terrenginngrep og at disse vil v\u00e6re synlig fra store omr\u00e5der sentralt i Bergen. Det vises til KPA2018 \u00a7 8.2.9. Vi viser ellers til alle de vedlagte uttalelsene i sin helhet. Dispensasjonss\u00f8knad er sendt til Statsforvalteren i Vestland, Statens vegvesen og Vestland fylkeskommune ved avdeling for infrastruktur og veg for uttalelse, det er ikke mottatt noen tilbakemelding. 2. Om klagen 2.1 Visuelle kvaliteter Klager anf\u00f8rer at kommunen har gjort en for streng vurdering av tiltakets visuelle kvaliteter, og videre at vurderingen ikke er korrekt. Det er for det f\u00f8rste anf\u00f8rt at tiltaket er lite synlig. Klager er uenig i at tiltaket vil v\u00e6re synlig fra store omr\u00e5der sentralt i Bergen. Oms\u00f8kt bolig ligger lavere i terrenget og vil v\u00e6re skjult bak eksisterende bolig. Ved innkj\u00f8ringen til \u00d8vre Kalfarlien er det kun i selve krysset det er mulig \u00e5 se opp til der den oms\u00f8kte boligen skal plasseres. Tiltaket vil heller ikke p\u00e5virke gr\u00f8ntdraget negativt. Tiltaket krever terrenginngrep, men etter at tiltaket er gjennomf\u00f8rt vil boligen fylle ut byggegropen tiln\u00e6rmet i sin helhet, og det vil etableres og reetableres murer. Eiendommen best\u00e5r i det vesentlige kun av hagebeplantning og mindre krattskog og medf\u00f8rer ikke nedbygging av gr\u00f8ntdrag. Det er ingen st\u00f8rre tr\u00e6r som m\u00e5 fjernes for \u00e5 f\u00e5 plass til bolig. Det er vedlagt bilder i klagen som skal illustrere dette. Bevaring av gr\u00f8ntdrag er vurdert og ivaretatt gjennom kommunedelplanen hvor eiendommen er satt av til bebyggelse og det er avsatt flere andre store omr\u00e5der til gr\u00f8ntomr\u00e5de. Tiltaket vil ikke f\u00e5 betydning for landskapsbildet i Fjellsiden. Tiltaket er tilpasset omgivelsene. Klager viser til en spesielt god terrengtilpasning der boligen plasseres bak en eksisterende forst\u00f8tningsmur. Det vises til byantikvarens vurderinger knyttet til omgivelsene og slutter seg til denne. 2.2 Avstandsbestemmelsen i pbl. \u00a7 29-4 Klager er uenig i at tiltaket vil kunne medf\u00f8re brannspredning og gi innsyn til nabo. Det vises til at eiendommen er plassert innenfor BY2 Byfortettingssone i KPA2018 og at det er \u00f8nskelig med mer fortetting her. Det skal legges til grunn en h\u00f8y utnyttelsesgrad ved at det skal bygges h\u00f8yt og tett. Dette vil medf\u00f8re noen ytterligere p\u00e5virkninger p\u00e5 naboeiendommene sammenlignet med mindre tettbygde str\u00f8k. Dette har f\u00e5tt konkret utslag i KPA2018. For ytre fortettingssone er det kun \u00abvesentlig\u00bb reduksjon av sol og utsikt for nabobebyggelse som b\u00f8r unng\u00e5s, for byfortettingssonen finnes det ikke en slik bestemmelse og klager mener derfor at det ikke skal legges til grunn tilsvarende begrensninger knyttet til tiltaks p\u00e5virkning p\u00e5 sol og utsiktsforhold for eksisterende bebyggelse. Saksnummer KLAGE-2024/11122 Side 6 av 16 Kommunens bestemmelser tilsier at terskelens for n\u00e5r det foreligger relevante ulemper for naboer i vurderingen av dispensasjon er betydelig h\u00f8yere i byfortettingssonen. Dette i seg selv tilsier at det kan gis dispensasjon som oms\u00f8kt. Klager har ogs\u00e5 vist til at tiltaket ligger i et skr\u00e5net terreng og at h\u00f8ydeforskjellene gj\u00f8r at det ikke er noen \u00f8kt fare for brannspredning til naboeiendommen i gnr. 166 bnr. 1229. Brannrisikoen vil uansett bli gjennomg\u00e5tt ved prosjektering av brannsikkerhet til s\u00f8knad om igangsettelse med tilh\u00f8rende ansvarsbelegging slik at tiltaket vil v\u00e6re like godt sikret mot brannspredning som boliger med fire meters avstand til nabogrense. Tiltaket medf\u00f8rer ikke tap av sol eller utsyn for eier av gnr. 166 bnr. 1229. Dette er tydelig dokumentert ved illustrasjoner tidligere og illustreres ogs\u00e5 p\u00e5 nytt i klageomgangen. Oms\u00f8kt bolig vil ligge 2,5 meter lavere enn overkanten til grunnmuren. Det er kun mindre deler av utsikten som ber\u00f8res av tiltaket. Oppriss fra vest. Det legges til grunn at arealene for uteopphold p\u00e5 gnr. 166 bnr. 1229 ikke benyttes til uteopphold grunnet sine kvaliteter. P\u00e5virkningen p\u00e5 eiendommen vil v\u00e6re langt mindre enn terskelen som legges til grunn i KPA2018. Tiltaket medf\u00f8rer heller ikke innsyn til naboeiendommen ettersom oms\u00f8kt bolig ligger lavere i terrenget og det er relativt kort avstand mellom byggene. Planlagt terrasse vender bort fra gnr. 166 bnr. 1229. Det er til slutt bedt om befaring p\u00e5 eiendommen, hvor tiltakshaver kan visualisere h\u00f8yde p\u00e5 oms\u00f8kt nybygg, slik at man kan foreta en n\u00e6rmere vurdering p\u00e5 tomten. 2.3 Byggegrense til vassdrag Det stilles sp\u00f8rsm\u00e5l ved hvilke opplysninger som mangler og som gj\u00f8r at det er vanskelig for kommunen \u00e5 vurdere denne dispensasjonen. I forbindelse med s\u00f8knad er det levert inn opplysninger i henhold til SAK10 \u00a7 5-4 tredje ledd bokstav a til q. Saksnummer KLAGE-2024/11122 Side 7 av 16 Det vises ellers til at Bymilj\u00f8etaten som vassdragsforvaltere ikke er negative til s\u00f8knaden om dispensasjon som f\u00f8lge av avstanden til vassdraget. Oms\u00f8kte tiltak snevrer ikke bekkel\u00f8pet mer enn dagens situasjon. 2.4 Fordeler ved tiltaket og ytterligere kommentarer Fordeler ved \u00e5 gi dispensasjon er at det kan oppf\u00f8res en familiebolig som fortetting i et allerede eksisterende boligomr\u00e5de med gode kollektivforbindelser. Tiltaket er f\u00f8lgelig i tr\u00e5d med gjeldende arealpolitikk. Tiltaket aktualiserer problemstillinger som er typiske i fortettingsstr\u00f8k, og som er av en slik art som m\u00e5 aksepteres dersom man skal kunne fortette eksisterende boligomr\u00e5der. RBA har stilt sp\u00f8rsm\u00e5l ved flomsikring, klager viser til at overvannsrapport var vedlagt s\u00f8knad. N\u00e5r det gjelder byggefasen og byggegrop p\u00e5peker tiltakshaver at det er foretatt vurdering av slike forhold ved s\u00f8knaden. Det bes eventuelt om tillatelse p\u00e5 vilk\u00e5r om kontroll av prosjektering av geoteknikk og sikring, jf. SAK10 \u00a7 14-3. Tiltakshaver bemerker at det er kommunens praksis at tiltaksplan ikke m\u00e5 fremlegges f\u00f8r s\u00f8knad om igangsettingstillatelse. Klager mener det er gode grunner for \u00e5 gi tillatelse til tiltaket og at kommunens avslag baserer seg p\u00e5 en feilaktig vurdering av tiltaket og dets p\u00e5virkning p\u00e5 omgivelsene. Vi viser ellers til de vedlagte klagene i sin helhet. 2.5 Dispensasjonss\u00f8knader 2.5.1 Plankrav Det vises til at omkringliggende arealer er utbygde boligeiendommer og at slike omr\u00e5der er i kjernen av saker hvor det er aktuelt med dispensasjon fra plankrav. Eiendommen er avsatt til boligform\u00e5l i kommunedelplanen og form\u00e5let er i tr\u00e5d med gjeldende planer. Hensynet bak plankravet blir derfor ikke vesentlig tilsidesatt i denne saken. Tiltaket gjelder oppf\u00f8ring av et mindre hus i et boligomr\u00e5de, som etter tiltakshavers vurdering ikke utl\u00f8ser krav om eller gj\u00f8r det n\u00f8dvendig med en overordnet og bred vurdering av de hensyn plankravet skal ivareta. Gjennomf\u00f8ring av tiltaket vil ikke medf\u00f8re svekkelse av gr\u00f8ntdraget. Det er for det meste hagebeplantning og krattskog i omr\u00e5dene som tiltaket skal plasseres og det vurderes at hensynet til de bl\u00e5gr\u00f8nne verdiene fullt ut vil bli ivaretatt gjennom en alminnelig byggesaksprosess. Det st\u00e5r videre i s\u00f8knaden at det er klart at en dispensasjon fra plankravet ikke vil tilsidesette hensynet til vassdraget p\u00e5 eiendommen. Det er gjort en n\u00f8dvendig faglig vurdering av vassdraget i byggesaken. Det er ogs\u00e5 klart at tiltaket ivaretar hensynet til de bygde omgivelsene med tanke p\u00e5 kulturmilj\u00f8et. Det er vist til Bymilj\u00f8etaten sin uttalelse. Det er to parkeringer i garasje og bymilj\u00f8etaten har som kommunal veiforvalter gitt avkj\u00f8ringstillatelse til tiltaket slik at det ikke er behov for en reguleringsplan for \u00e5 avklare hensynet til trafikksituasjonen. Saksnummer KLAGE-2024/11122 Side 8 av 16 Tiltakets gjennomf\u00f8rbarhet vil avklares gjennom prosjektering f\u00f8r det s\u00f8kes om igangsettingstillatelse. Utfordringene med gjennomf\u00f8ringen avhjelpes ved at de ulike ansvarsoppgavene plasseres i tilstrekkelig h\u00f8y tiltaksklasse slik at en sikrer at de som skal prosjektere og gjennomf\u00f8re byggearbeidene har den n\u00f8dvendige kompetansen til \u00e5 ivareta hensynet til vassdraget og eksisterende murer. Tiltaket gjelder oppf\u00f8ring av en enebolig i et allerede ferdig utbygd boligstr\u00f8k der hensynet til eksisterende bebyggelse, gr\u00f8nndrag, vassdrag og trafikk er ivaretatt i byggesaken og hensynene bak bestemmelsen om plankrav er ikke tilsidesatt. Fordelen ved \u00e5 innvilge dispensasjon er at tiltakshaver f\u00e5r mulighet til \u00e5 utvikle utbyggingspotensialet p\u00e5 eiendommen sin uten \u00e5 bruke store ressurser p\u00e5 en planprosess. Tiltaket er i tr\u00e5d med f\u00f8ringer for omr\u00e5det og gjeldende arealpolitikk. Generelt er det en fordel at det oppf\u00f8res flere familieboliger i Bergen. N\u00e5r det gjelder merknad fra eier av gnr. 166 bnr. 1229 vises det til at tiltaket ligger i skr\u00e5net terreng og at ulempen for naboen derfor er liten, og ikke st\u00f8rre enn det som er p\u00e5regnelig i tettbygd str\u00f8k. Naboer og h\u00f8ringsinstanser f\u00e5r uttale seg gjennom en byggesaksprosess og det er dermed ikke noen s\u00e6rlige ulemper knyttet til en dispensasjon. En reguleringsplanprosess vil medf\u00f8re un\u00f8dvendig bruk av kommunens og den private parts ressurser da tiltaket ikke vurderes \u00e5 ha konsekvenser som det forutsettes for en planprosess. 2.5.2 Utnyttelsesgrad Det s\u00f8kes ogs\u00e5 om dispensasjon fra KDP Fjellsiden s\u00f8r \u00a7 10 nr. 3 om maksimal utnyttelsesgrad p\u00e5 35 % BRA. Ettersom det er en vei p\u00e5 eiendommen som deler den i to er det b\u00e5de faktisk og visuelt sett to tomter p\u00e5 eiendommen. Bygningsvolumet p\u00e5 eiendommen vil v\u00e6re lavt og i henhold til f\u00f8ringene for omr\u00e5det. Overskridelsen av utnyttelsesgrad er relativt liten. Oms\u00f8kt bolig vil i stor grad v\u00e6re skjult av terreng, murer og vegetasjon. Boligen underordner seg ogs\u00e5 eksisterende bebyggelse. Det er rikelig med plass til uteoppholdsareal og parkering p\u00e5 eiendommen. Dette taler for at hensynet bak reguleringsplanen ikke vil vesentlig tilsidesettes. Etter dagens arealpolitikk er det b\u00e5de forutsatt og \u00f8nskelig med en betydelig h\u00f8yere utnyttelsesgrad p\u00e5 eiendommen. En dispensasjon fra maksimal utnyttelsesgrad for oms\u00f8kt tiltak ikke vil medf\u00f8re en tilsidesettelse av de hensyn som utnyttelsesgraden skal ivareta. I s\u00f8knaden st\u00e5r det at overskridelsen av utnyttelsesgrad skyldes den private veien som g\u00e5r gjennom eiendommen og at veien ikke medf\u00f8rer at det totale bygningsvolumet overskrider det eiendommen t\u00e5ler innenfor de dimensjonerende faktorene. Videre er det vist til de samme fordelene og ulempene ved \u00e5 innvilge en dispensasjon som for ved dispensasjon fra plankravet. Vi viser ellers til vedlagte dispensasjonss\u00f8knader i sin helhet. Saksnummer KLAGE-2024/11122 Side 9 av 16 3. Vurdering av klagen Det vises for det f\u00f8rste til at kommunen ikke tar stilling til endringer i klagesaken. Dette blir det ogs\u00e5 opplyst om i brev hvor vi bekrefter mottatt klage den 19.02.2024. Det er s\u00f8knaden slik den fremsto p\u00e5 vedtakstidspunktet som legges til grunn for behandling av klagesaken. Vi har likevel foretatt kort vurdering av de to dispensasjonss\u00f8knadene som ikke forel\u00e5 ved klagen under i punkt 3.2 og 3.5. 3.1 Visuelle kvaliteter Plan- og bygningsloven \u00a7 29-2 stiller et visuelt kvalitetskrav for alle tiltak: \u00abEt hvert tiltak etter kapittel 20 skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering.\u00bb Et tiltak kan isolert sett inneha gode visuelle kvaliteter, men man m\u00e5 ogs\u00e5 se de visuelle kvalitetene i sammenheng med bygde og naturlige omgivelser, se Ot.prp.nr.45 (2007-2008) s. 342. Hvilke krav som skal stilles til tiltakets visuelle kvaliteter m\u00e5 vurderes konkret i den enkelte sak. Tiltakets plassering vil v\u00e6re relevant for vurderingen. Jo mer synlig et tiltak er, jo strenger krav m\u00e5 det stilles til de visuelle kvalitetene. Kommunen vurderer at den prosjekterte eneboligen i seg selv har gode visuelle kvaliteter, men det er de visuelle kvalitetene i forhold til boligens \u00abbygde og naturlige omgivelser og plassering\u00bb som er avgj\u00f8rende for at det er gitt avslag med hjemmel i bestemmelsen. Vi finner ikke at det fremg\u00e5r nye momenter i klagen som endrer v\u00e5r vurdering av tiltakets visuelle kvaliteter i avslaget datert 25.01.2024. Avgj\u00f8rende for v\u00e5r vurdering har v\u00e6rt at vi vurderer tiltaket til \u00e5 ikke ha gode visuelle kvaliteter sett i sammenheng med de \u00abbygde og naturlige omgivelser og plassering\u00bb. Vi vurderer at tiltaket bryter med f\u00f8ringer som er lagt i KPA2018 og Arkitektur+-strategien. Konkret vises det til at utforming av bygninger skal ivareta sammenheng med omkringliggende landskap, stedets historiske strukturer og kulturminner. Tiltaket er oms\u00f8kt plassert innenfor hensynssone H570 hvor det i utfyllende informasjon til hensynssoner for bevaring kulturmilj\u00f8 (H570) g\u00e5r frem at: \u00abSammenhengen mellom hage og bygning m\u00e5 bevares. Arkitektoniske kvaliteter, historiske detaljer og materialbruk er ogs\u00e5 viktig. Hagene har s\u00e6rlig kulturhistorisk verdi og m\u00e5 bevares.\u00bb Det anf\u00f8res at tiltaket ikke vil v\u00e6re synlig fra store omr\u00e5der sentralt i Bergen og at omr\u00e5det i det vesentlige kun best\u00e5r av hagebeplantning og mindre krattskog. Det er ingen st\u00f8rre tr\u00e6r som m\u00e5 fjernes for \u00e5 f\u00e5 plass til bolig. I den forbindelse viser vi til at nedbygging av denne delen av tomten vil bygge ned sammenhengende gr\u00f8nnstruktur. Vi vurderer at det visuelt sett er negativt uavhengig av hvilken type beplantning som er p\u00e5 eiendommen i dag. Plan- og bygningsetaten vektlegger ogs\u00e5 at b\u00e5de Byantikvaren og R\u00e5det for arkitektur har v\u00e6rt negative til det oms\u00f8kte tiltaket. Momentene som fremg\u00e5r i klagen endrer ikke v\u00e5r vurdering av tiltakets visuelle kvaliteter i forhold til \u00abbygde og naturlige omgivelser og plassering\u00bb, det vises ellers til begrunnelsen under punkt 3.11 i vedtaket. Saksnummer KLAGE-2024/11122 Side 10 av 16 3.2 Plankrav Tomten er uregulert og i KPA2018 \u00a7 3.1 fremg\u00e5r det at alle \u00abtiltak etter pbl. \u00a7 20-1 bokstav a, d, g, k og l skal inng\u00e5 i reguleringsplan vedtatt med hjemmel i plan- og bygningsloven av 1985 eller nyere lov\u00bb. Det er s\u00f8kt om unntak fra plankravet etter bestemmelsen i KPA2018 \u00a7 3.3.1. For at et tiltak skal kunne unntas fra plankravet kan det ikke gi vesentlig negative konsekvenser for kulturminner og bl\u00e5gr\u00f8nne verdier. Oms\u00f8kt tiltak samsvarer ikke med kommuneplanens arealdel for \u00f8vrig etter KPA \u00a7 3.3.1 bokstav d og det kan ikke gis unntak fra plankravet. 3.2.1 S\u00f8knad om dispensasjon Det er i forbindelse med klagen s\u00f8kt om dispensasjon fra bestemmelsen om plankrav. Det vises i klagen til at vilk\u00e5rene i pbl. \u00a7 19-2 er oppfylt og at kommunen dermed kan gi dispensasjon. Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Dispensasjon fra plankravet vil f\u00f8rst om fremst v\u00e6re aktuelt i allerede fullt utbygde omr\u00e5der, der det ikke er n\u00f8dvendig med en overordnet vurdering av hensynene plankravet skal ivareta. Plan og vedtak skal sikre \u00e5penhet, forutsigbarhet og medvirkning. Det skal ogs\u00e5 legges vekt p\u00e5 langsiktige l\u00f8sninger for samfunnet, likeverd og tas hensyn til barn og unges oppvekstmilj\u00f8 samt estetisk utforming av omgivelsene. Slik vi ser det er det flere eiendommer i samme omr\u00e5de som kan fortettes p\u00e5 tilsvarende m\u00e5te. Omr\u00e5det er derfor ikke fullt utbygget og hensynene bak bestemmelsen om plankrav gj\u00f8r seg fortsatt gjeldende. For \u00e5 sikre god str\u00f8kstilpasning og god terrengtilpasning, b\u00f8r tiltaket underlegges en planprosess. At tiltakene i denne saken strider mot flere bestemmelser i b\u00e5de lov og reguleringsplaner tilsier at det er flere interessemotsetninger. Slike interessemotsetninger vil best la seg avklare i en planprosess. Vi viser ellers til momentene som fremg\u00e5r under v\u00e5r vurdering av om det kunne v\u00e6rt gitt unntak fra plankravet og at det foreligger flere negative uttalelser til det oms\u00f8kte tiltaket som m\u00e5 vektlegges ved dispensasjonsvurderingen, jf. \u00abnasjonale eller regionale interesser, [ikke skal bli] vesentlig tilsidesatt.\u00bb Samlet sett peker dette i retning av at hensynet bak bestemmelsen er vesentlig tilsidesatt. Vi finner heller ikke at fordelene i form av at tiltakshaver f\u00e5r mulighet til \u00e5 utvikle utbyggingspotensialet p\u00e5 eiendommen sin uten \u00e5 bruke store ressurser p\u00e5 en planprosess og at det oppf\u00f8res en familiebolig p\u00e5 eiendommen er klart st\u00f8rre enn ulempene som er utbygging hvor det foreligger flere interesser uten at det avklares i plan. At flere har f\u00e5tt uttale seg om det oms\u00f8kte tiltaket kan ikke alene v\u00e6re avgj\u00f8rende for at det er gjort tilstrekkelige interesseavveiinger, s\u00e6rlig ikke n\u00e5r det ogs\u00e5 foreligger negative uttalelser. Vi vurderer ogs\u00e5 Saksnummer KLAGE-2024/11122 Side 11 av 16 at eventuelle kostnader knyttet til en reguleringsprosess har begrenset vekt ved en dispensasjonsvurdering. P\u00e5 bakgrunn av vurderingen over er vi negative til at det gis dispensasjon fra bestemmelsen om plankrav i KPA2018 \u00a7 3.1. Ved en eventuell omgj\u00f8ring m\u00e5 dispensasjon innvilges. 3.3 Dispensasjon fra pbl. \u00a7 29-4 andre ledd Boligen er plassert med 0 meters avstand til eiendom med gnr. 166 bnr. 1229 og med 1,4 meters avstand til gnr. 166 bnr. 1305. N\u00e5r det gjelder dispensasjon fra avstandsbestemmelsen for plassering 0 meter til nabogrensen viser vi til at det klare utgangspunktet er at tiltakshaver ikke har noe rettskrav p\u00e5 \u00e5 f\u00e5 plassere boligen hvor den er oms\u00f8kt plassert. Det er s\u00f8kt om dispensasjon etter bestemmelsen i pbl. \u00a719-2 og klager anf\u00f8rer at hensynene bak avstandsbestemmelsen ikke gj\u00f8r seg gjeldende i like stor grad n\u00e5r tiltaket skal plasseres innenfor Sone 2 Byfortettingssone. Det vises til at det i kommuneplanen er lagt opp til at det er en h\u00f8yere terskel for at det foreligger relevante naboulemper i slike omr\u00e5der. Hovedhensynet bak avstandskravet i \u00a7 29-4 er \u00e5 hindre brannspredning til andre byggverk og ivareta behovet for luft, lys og utsikt samt \u00e5 hindre innsyn. Bestemmelsen skal ogs\u00e5 ivareta hensynet til naboer og omkringliggende milj\u00f8. Kommunen har vurdert dispensasjonss\u00f8knaden p\u00e5 nytt og st\u00e5r fast ved at det ikke kan gis dispensasjon fra avstandsbestemmelsen. Vi er ikke uenig i at plasseringen p\u00e5 tomten under bebyggelse p\u00e5 gnr. 166 bnr. 1229 avhjelper ulemper ved plasseringen. Vi viser likevel til at Sivilombudet har uttalt seg om sp\u00f8rsm\u00e5let om dispensasjon fra kravet til fire meter avstand fra nabogrense.1 Det er gitt uttrykk for at det skal en del til for \u00e5 oppfylle de relativt strenge kravene for dispensasjon fra avstandskravet. Det m\u00e5 legges til grunn at 1 Se blant annet SOMB-2009-82. Saksnummer KLAGE-2024/11122 Side 12 av 16 lovgiver allerede har foretatt en avveining mellom utbygger og naboens interesser, og at man som utgangspunkt har en berettiget forventning til at tiltak ikke oppf\u00f8res n\u00e6rmere enn fire meter fra egen grense. Dette gjelder som et utgangspunkt uansett om man bor innenfor byfortettingssonen. Klager viser til at p\u00e5virkningen p\u00e5 naboeiendommen er tilstrekkelig dokumentert og at det er klart at det ikke vil medf\u00f8re en s\u00e5 stor p\u00e5virkning at hensynet bak bestemmelsen om plassering tilsidesettes. Dette skyldes s\u00e6rlig den store h\u00f8ydeforskjellen. Det vises til at brannhensyn er ivaretatt, at tiltaket ikke vil p\u00e5virke sol- og utsiktsforhold, at det m\u00e5 legges til grunn at uteoppholdsarealet p\u00e5 andre siden av grensen ikke benyttes p\u00e5 grunn av sine kvaliteter og at det ikke vil v\u00e6re noe innsyn til eiendommen. Bestemmelsen om avstand til byggegrense er ogs\u00e5 satt for \u00e5 forhindre faren for brannspredning ved at bebyggelse er plassert med en avstand p\u00e5 minimum 8 meter. Vi st\u00e5r fast ved v\u00e5r vurdering i vedtaket og vektlegger at \u00ab[s]elv om ansvarlig foretak har et ansvar for brannsikring s\u00e5 ligger fortsatt risikoen der en etablerer et nybygg s\u00e5 tett oppi eksisterende bebyggelse hvor tilgangen kan bli utfordrende.\u00bb Det vises videre til at hensynet til lys og luft mellom bebyggelse ogs\u00e5 blir tilsidesatt. Til tross for at det er vist til at oms\u00f8kt bolig skal plasseres lavere i terrenget vurderer vi at \u00abbygningskroppene sv\u00e6rt n\u00e6rt hverandre og visker vekk f\u00f8lelsen av luft og lys mellom de to boligene.\u00bb Vi st\u00e5r etter dette fast ved v\u00e5r vurdering om at hensynene er \u00abvesentlig tilsidesatt\u00bb. For at de rettslige vilk\u00e5rene for dispensasjon skal v\u00e6re oppfylt, m\u00e5 fordelene ved dispensasjon v\u00e6re \u00abklart st\u00f8rre\u00bb enn ulempene, jf. pbl. \u00a7 19-2 andre ledd. Det er alts\u00e5 ikke tilstrekkelig for \u00e5 innvilge dispensasjon at ulempene ved dispensasjon er beskjedne. Vi viser til vurderingen som er gjort i vedtaket under punkt 3.13: \u00abFordelene ved \u00e5 dispensere fra avstandsbestemmelsen vurderes til at det etableres en st\u00f8rre bolig p\u00e5 allerede bebygd tomt innfelt i terrenget. Ulempene vil v\u00e6re uheldige konsekvenser for brannspredning, luft, lys og innsyn mellom eksisterende bygg og nytt bygg som ligger sv\u00e6rt n\u00e6rt hverandre. Etter en samlet vurdering vil ikke fordelene v\u00e6re klart st\u00f8rre enn ulempene.\u00bb Vi stiller oss positive til dispensasjon fra pbl. \u00a7 29-4 for avstand til eiendomsgrensen til bnr. 1305, jf. pbl \u00a7 19-2. Dette begrunnet i at bebyggelsen ligger langt unna nabogrensen slik at man klart vil oppn\u00e5 en avstand som er tilstrekkelig for \u00e5 ivareta brannhensyn ogs\u00e5 hensynet til lys og luft vil v\u00e6re ivaretatt med denne plasseringen. Siden det er gitt avslag p\u00e5 annet grunnlag har vi vurdert at det ikke er hensiktsmessig \u00e5 innvilge dispensasjonen, men dette m\u00e5 gj\u00f8res ved en eventuell omgj\u00f8ring. 3.4 Dispensasjon fra KPA2018 \u00a7 6.2.2 P\u00e5 begge sider av vassdrag, i byfortettingssone, er det en byggegrense p\u00e5 10 meter, jf. KPA2018 \u00a7 6.2.2. Tiltaket s\u00f8kes plassert med en minimumsavstand p\u00e5 60 cm fra \u00e5pent vassdrag. I vedtaket er det vist til at tiltaket ogs\u00e5 er plassert opp\u00e5 \u2018Byvassdrag med kommunalt driftsansvar\u2019 etter en gjennomgang i klagesaken kan vi ikke se at det foreligger selvstendig s\u00f8knad om dispensasjon for denne plasseringen. Saksnummer KLAGE-2024/11122 Side 13 av 16 Stiplet svart linje p\u00e5 eiendommen viser \u2018Overvann kanal\u2019 N\u00e5r det gjelder dispensasjonsvurderingen fra byggegrense mot vassdrag m\u00e5 \u00abhensynene i lovens form\u00e5lsbestemmelse eller nasjonale eller regionale interesser\u00bb ikke v\u00e6re vesentlig tilsidesatt, jf. pbl. \u00a7 19-2. Hensynet bak bestemmelsen om byggegrense til vassdrag er \u00e5 verne sonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til vassdrag reduseres. Hovedform\u00e5let med plan- og bygningsloven er videre at planlegging og vedtak skal sikre \u00e5penhet, forutsigbarhet og medvirkning fra alle ber\u00f8rte interesser og myndigheter. Videre er terskelen for \u00e5 innvilge en dispensasjon h\u00f8y. Bymilj\u00f8etaten har uttalt at de frar\u00e5der det oms\u00f8kte tiltaket, men at dette bygger p\u00e5 hensynet til den gr\u00f8nne strukturen og store terrenginngrep og murer heller enn n\u00e6rhet til vassdraget. Konkret har de uttalt at: \u00abKantene av bekkel\u00f8pet best\u00e5r av mur, og den har et kunstig og smalt l\u00f8p med lite naturlig preg langs med vei og gjennom et tettbygd boligfelt. Vassdraget har derfor f\u00e5 verdier knyttet til naturmangfold og friluftsliv.\u00bb I s\u00f8knaden er det vist til at bekken ikke er synlig f\u00f8r den kommer frem i en underjordisk kanal ved \u00d8vre Kalfarlien 37 og 45. Det var i s\u00f8knaden vist til tidligere uttalelse fra Bymilj\u00f8etaten hvor de skriver at vassdraget har d\u00e5rlige forhold for verdier knyttet til biologisk mangfold og at det er lite attraktiv for bruk av allmennheten til friluftsform\u00e5l. I uttalelsen skriver Bymilj\u00f8etaten at et nytt tiltak ikke m\u00e5 snevre inn eller lukke elvel\u00f8pet ytterligere. S\u00f8ker skriver at bekken har s\u00e5pass begrenset vannf\u00f8ring at den til tider t\u00f8rker helt ut p\u00e5 sommeren og derfor aktualiserer ikke vannressursloven \u00a7 11 seg slik Bymilj\u00f8etaten har vist til i sin uttalelse. Bekkel\u00f8pet vil v\u00e6re uforandret med tiltaket. Det \u00e5pne vassdraget ligger i et etablert boligfelt og som det vises til i s\u00f8knad er det begrenset hvilken verdi dette har som fiskevassdrag eller som et omr\u00e5de som kan benyttes til rekreasjon. Siden tiltaket plasseres 0,6 meter fra vassdraget vil det v\u00e6re spesielt utfordrende \u00e5 hindre at byggearbeidene p\u00e5virker vassdraget. I tillegg vil det ferdigstilte Saksnummer KLAGE-2024/11122 Side 14 av 16 byggets n\u00e6rhet til vassdraget v\u00e6re til hinder for vassdragets naturlige utvikling og funksjon. Etter dette finner vi at hensynene bak bestemmelsen om avstand til vassdrag er vesentlig tilsidesatt. Det er f\u00f8rst og fremst fordeler som har sammenheng med de hensyn som plan- og bygningslovgivningen skal ivareta, som kan vektlegges. Det m\u00e5 p\u00e5vises relevante og objektive positive fordeler. Personlige fordeler kan bare unntaksvis tillegges vekt. Fordelene ved \u00e5 gi dispensasjon fra byggegrensen mot vassdrag er at tiltakshaver f\u00e5r utnyttet eiendommen og oppf\u00f8rt en ny bolig i tr\u00e5d med kommunens fortettingspolitikk. En ulempe er p\u00e5 den andre siden at man \u00e5pner opp for at vassdraget skal v\u00e6re enda mindre tilgjengelig, b\u00e5de for allmennheten, men s\u00e6rlig for det biologiske mangfoldet. Videre er det i Bergen kommune politisk vedtatt en gr\u00f8ntstrategi hvor det blir vist til at man m\u00e5 legge til rette for at det vil bli kraftigere nedb\u00f8r og at naturbaserte l\u00f8sninger som \u00e5pne bekker kan ta unna mer av vann. Dersom det \u00e5pnes opp for \u00e5 bygge n\u00e6rmere enn 10 meter vil dette bidra til ytterligere stengsler mot vassdraget. P\u00e5 bakgrunn av at fordeler av personlig karakter skal tillegges begrenset vekt er vi kommet til at fordelene ikke vurderes \u00e5 v\u00e6re \u00abklart st\u00f8rre enn ulempene\u00bb og dermed at det ikke kan innvilges dispensasjon. Ved en eventuell politisk omgj\u00f8ring viser vi til at kommunen ikke er sikre p\u00e5 gyldigheten av s\u00f8kers vurdering av at dette ikke er et \u00e5rssikkert vassdrag. Det kan v\u00e6re aktuelt \u00e5 s\u00f8ke om dispensasjon fra Statsforvalteren i Vestland etter bestemmelsen i vannressursloven \u00a7 11. 3.5 Dispensasjon fra utnyttelsesgrad Som vist til i utklipp under er det i dag allerede en bolig p\u00e5 eiendommen det s\u00f8kes om tiltak p\u00e5. Oms\u00f8kt bolig skal plasseres p\u00e5 andre siden av Gamle Kalvedalsveien som g\u00e5r gjennom eiendommen. Denne veien betjener ogs\u00e5 andre boliger. I forbindelse med klagen er det s\u00f8kt om en dispensasjon fra utnyttelsesgraden som for omr\u00e5det er regulert til \u00e5 v\u00e6re 35% BYA, jf. KDP FJELLSIDEN S\u00d8R \u00a710a, punkt 2. Opplyst utnyttelsesgrad med det oms\u00f8kte tiltaket er 39,7 %BYA. Hensynene bak bestemmelser om utnyttelsesgrad er \u00e5 regulere bygningers volum i forhold til behovet for uteoppholdsareal, belastning p\u00e5 infrastruktur og forholdet til omgivelsene. Bestemmelsen om utnyttelsesgrad bidrar ogs\u00e5 til sikre et ubebygd areal p\u00e5 tomta som igjen bidrar til et ensartet preg p\u00e5 bebyggelsen innenfor de regulerte omr\u00e5dene. Saksnummer KLAGE-2024/11122 Side 15 av 16 I s\u00f8knaden st\u00e5r det at \u00abboligens volum, plassering og h\u00f8yde er i tr\u00e5d med f\u00f8ringene om bebyggelse i omr\u00e5det, noe som taler klart for at en dispensasjon fra utnyttelsesgraden ikke vesentlig tilsidesetter hensynet bak bestemmelsen.\u00bb Plan- og bygningsetaten bemerker at det er s\u00f8kt om flere dispensasjoner som knytter seg til plassering av tiltaket og at det er klart at tiltaket ikke plasseres i henhold til f\u00f8ringene for omr\u00e5det. Selv om det er plass til parkering og uteoppholdsareal vurderer vi at kommunedelplanen som bygger p\u00e5 str\u00f8kskarakteren legger til rette for at det skal v\u00e6re luft, gr\u00f8nne omr\u00e5der rundt bebyggelsen og at en viss mengde ubebygget areal skal sikres. I klagen er det vist til at det er rikelig med plass til uteoppholdsareal. Det er ogs\u00e5 vist til at eiendommen naturlig er delt opp i to tomter. Dersom man skal se slik p\u00e5 eiendommen som klager anf\u00f8rer, at det er to naturlig delte tomter, vurderer vi at oms\u00f8kt tiltak etterlater et uttrykk av en mye h\u00f8yere utnyttelsesgrad enn 39,7 % BRA. Ved en eventuell omgj\u00f8ring m\u00e5 det vurderes hvorvidt det kan innvilges dispensasjon. Plan- og bygningsetaten er negative til \u00e5 innvilge en dispensasjon. Vi vektlegger forholdet til omgivelsene og at tomten er mindre egnet for ytterligere bebyggelse med veien som g\u00e5r gjennom eiendommen. Vi viser ogs\u00e5 til at KDP Sentrum blant annet beskriver omr\u00e5det slik \u00abKommunikasjonsmessig meget godt egnet for fortetting, men samtidig meget h\u00f8y historisk verneverdi i bebyggelse, hage- og parkanlegg.\u00bb 3.6 Anf\u00f8rsel om befaring Det er i forbindelse med klagen vist til at tiltakshaver \u00f8nsker at kommunen kommer p\u00e5 en befaring for \u00e5 se p\u00e5 eiendommen. Fagetaten vurderer at saken er tilstrekkelig opplyst for v\u00e5r behandling og viser til opplysninger og tegninger som har kommet inn sammen med s\u00f8knad og klage, i tillegg til at det foreligger gode kart og bilder av eiendommen og omr\u00e5det. 4. Konklusjon Vi anbefaler at vedtak datert 25.01.2024 opprettholdes og at klagen ikke tas til f\u00f8lge. Vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. S\u00f8knad om dispensasjon datert 05.03.2024 6. Klage datert 15.02.2024 og 05.03.2024 7. Avslag datert 26.01.2024 8. Vedtak fra RBA datert 18.12.2023 9. Uttalelse fra Byantikvaren datert 11.12.2023 10. Uttalelse fra Bymilj\u00f8etaten datert 06.12.2023 11. Vedtak fra Bymilj\u00f8etaten datert 23.11.2023 12. S\u00f8knad mottatt 05.10.2023 13. Vedtak fra Vestland fylkeskommune datert 20.07.2021 14. Vedtak fra Bymilj\u00f8etaten datert 15.07.2021 15. Nabomerknader og tilsvar 16. Tegninger Saksnummer KLAGE-2024/11122 Side 16 av 16 "
}