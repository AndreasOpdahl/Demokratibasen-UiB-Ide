{
  "dokument_id": "45eb1bb5-5d7c-5abb-93ea-dd8fe63b2a98",
  "doc_type": "case_attachment",
  "kommune": 4601,
  "tittel": "Byr\u00e5dens vedtak datert 22.09.2023",
  "url": "https://bergen.kommune.no/politikere-utvalg/api/fil/bk360/9338658/Byradens-vedtak-datert-22-09-2023",
  "tekst": " Byr\u00e5d for klima, milj\u00f8 og byutvikling Fullmaktssak /23 Saksframstilling V\u00e5r referanse: 2023/204407-6 \u00c5sane gnr 208 bnr 207 Rollandslia 100-118. Klage over avslag p\u00e5 s\u00f8knad om p\u00e5bygg med 1 etasje p\u00e5 eksisterende boligblokk m.m. (Blokk C) Hva saken gjelder: Saken gjelder klage over avslag p\u00e5 s\u00f8knad om p\u00e5bygg med 1 ny etasje med 9 boenheter (total BRA 5. etasje ca. 779 m2) og tilbygg med trappe/heishus (fra kjeller t.o.m. 4. etasje, BRA 312 m2) p\u00e5 eksisterende boligblokk markert \u00abBygg C\u00bb i vedlagt situasjonsplan. Saken gjelder ogs\u00e5 avslag for oms\u00f8kte utomhusarbeider ved blokk C i henhold til mottatt utomhusplan og ombygging i eksisterende bygg for tilkomst til nytt trappe/heishus. Avslaget ble gitt den 30.06.2023 da en kom til at det ikke forel\u00e5 rettslig grunnlag for \u00e5 dispensere fra planbestemmelsene \u00a7 2.10 om maksimal parkeringsdekning og \u00a7 6.1 sjette ledd om sanering av overflateparkering, jf. pbl. \u00a7 19-2. Plan- og bygningsetaten vurderer ogs\u00e5 at tiltaket ikke innehar tilfredsstillende visuelle kvaliteter, jf. pbl. \u00a7 29-2. Vedtaket er p\u00e5klaget av ansvarlig s\u00f8ker Holon Bergen AS v/ Gunnar Rosendahl p\u00e5 vegne av tiltakshaver Rolland Borettslag ved brev datert 07.07.2023. Denne sak m\u00e5 ses i sammenheng med \u00f8vrige individuelle og tilsvarende klager p\u00e5 avslag for oms\u00f8kte p\u00e5bygg p\u00e5 ogs\u00e5 blokk A, B og D, se situasjonsplan. Samlet sett er det s\u00f8kt om p\u00e5bygg med 30 nye boenheter i borettslaget. Eiendommen omfattes av reguleringsplan nummer 65870000, \u00c5SANE. GNR 208 BNR 207, ROLLAND BORETTSLAG, stadfestet 20.10.2020 og er regulert til Bolig, Underjordisk garasjeanlegg og utomhusareal mm. Kommuneplanens arealdel (KPA 2018), vedtatt i Bystyret 19.06.2019, viser eiendommen som Byfortetting BY og Ytre fortetting. Tiltaket er avhengig av dispensasjoner fra planbestemmelsene \u00a7\u00a7 2.10 og 6.1 sjette ledd, og slike dispensasjoner er oms\u00f8kt, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknader fra gnr. 208 bnr. 222 og 349 (Barkaleitet Borettslag) og gnr. 208 bnr. 358 (Veronica Elisabet og Knut Ivar Fosse). Merknadene g\u00e5r i hovedsak p\u00e5 tap av sol og dagslys som f\u00f8lge av p\u00e5bygget og at vilk\u00e5rene for dispensasjon ikke er oppfylt av hensyn til den nylig vedtatte reguleringsplanen. Det vises til vedlagt avslagsvedtak pkt. 3.2 for Plan- og bygningsetatens kommentarer og ansvarlig s\u00f8kers tilsvar til nabomerknadene. Statens Vegvesen frar\u00e5der i uttalelse datert 24.05.2023 \u00e5 innvilge dispensasjon, da dette vil stride med nasjonale, regionale og lokale m\u00e5l om reduksjon i personbiltrafikken. Det vises til at kommunen har inng\u00e5tt byvekstavtale, og at en restriktiv parkeringspolitikk er et av virkemidlene byvekstavtalen legger opp til. Statens vegvesen uttaler at \u00abkommunen bruker store ressurser p\u00e5 planarbeid for \u00e5 transformere \u00c5sane bydel til en mer gange- og sykkelvennlig bydel, det er n\u00f8dvendig at dette arbeidet f\u00f8lges opp i den enkelte reguleringsplan\u00bb. Det vises ogs\u00e5 til at det ikke er kurant \u00e5 gi dispensasjon \u00abfra s\u00e5 nye planer, 1 da dette undergraver reguleringsplaners betydning og kommunens mulighet til \u00e5 styre arealbruken\u00bb. Vestland fylkeskommune er negative i uttalelse datert 23.05.2023 til at det gis dispensasjon som oms\u00f8kt. Oms\u00f8kte tiltak vil forverre trafikksituasjonen i et kryss hvor det allerede er d\u00e5rlig kapasitet med tanke p\u00e5 den sv\u00e6rt h\u00f8ye trafikkmengden. Tiltaket er ogs\u00e5 i strid med de overordnede f\u00f8ringene til kommunen n\u00e5r det gjelder Milj\u00f8l\u00f8ftet og nullvekstm\u00e5let. Fylkeskommunen er dessuten negative til at det s\u00f8kes om dispensasjon fra en nylig vedtatt reguleringsplan til et s\u00e5 omfattende tiltak. Byarkitekten har i uttalelse datert 25.05.2023 tatt utgangspunktet i KPA 2018 og Arkitektur+, og kan ikke anbefale tiltakene. Byarkitekten viser til at i dagens situasjon er blokkene plassert i godt samspill med terreng og gr\u00f8nne arealer. Oms\u00f8kte parkeringskjeller fremst\u00e5r som en sokkel mot eksisterende bebyggelse og fremst\u00e5r som lite gr\u00f8nt. Tilbygg og p\u00e5bygg tar ikke tilstrekkelig grad opp byggets karakteristiske trekk, og b\u00f8r i st\u00f8rre grad harmonere med eksisterende bebyggelsen. Det oppfordres dessuten til \u00e5 prioritere gjenbruk av eksisterende bygningselementer for \u00e5 etterstrebe lav ressursbruk, samtidig som en oppn\u00e5r gode arkitektoniske l\u00f8sninger. Plan- og bygningsetaten v/ planavdelingen skriver i E-post datert 25.04.2023 at \u00abdispensasjonene som oms\u00f8kes omhandler sentrale tema i plansaken. Politisk ledelse besluttet \u00e5 vedta strengere rammer enn det vi anbefalte. Det kan vanskelig avvikes fra dette\u00bb. S\u00f8knaden er sendt Statsforvalteren for uttalelse, og det er ikke mottatt noen tilbakemelding. Det vises til ovennevnte uttalelser i sin helhet. Klage: Klager anf\u00f8rer at tiltaket er i tr\u00e5d med KPA 2018 sin intensjon om redusert bilbruk ved at en reduserer utvendig parkering med 17 plasser. At det totale antallet \u00f8ker, er begrunnet i parkeringsplasser til de 30 nye leilighetene. Klager viser til at det er helt n\u00f8dvendig med en funksjonell gjesteparkering p\u00e5 overflateniv\u00e5 av hensyn til bes\u00f8kende, hjemmehjelpen og andre tjenestetilbud. Det er i denne sammenheng ikke b\u00e6rekraftig \u00e5 sanere all utvendig gjesteparkering som vil medf\u00f8re vill-parkering og kj\u00f8ring p\u00e5 interne veier og gangstier. Det anf\u00f8res videre at planvedtaket er \u00abet feil vedtak med sv\u00e6rt uheldige konsekvenser for borettslaget som Byr\u00e5det og Bystyret ikke har sett rekkevidden av\u00bb hva gjelder forhold knyttet til bilparkering. Ellers anf\u00f8rer klager at tiltaket innehar tilstrekkelige visuelle kvaliteter, og er s\u00e6rlig uenig med Byarkitektens vurderinger. Det vises dessuten til at dersom \u00abanbefaling om terrasseblokkens prinsipp med inntrukne balkonger skal f\u00f8lges, vil antall nye leiligheter bli f\u00e6rre og bo-arealet i 5. etasje mindre. Gevinsten ved salg blir for lite til at prosjektet kan realiseres \u00f8konomisk\u00bb. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra planbestemmelsene \u00a7 2.10 om maksimal parkeringsdekning og \u00a7 6.1 sjette ledd om sanering av overflateparkering. Det vises innledningsvis til de omfattende arbeid knyttet til disse tema i og etter planprosessen som tilsier at det ikke foreligger feil eller mangler ved planvedtaket av betydning for denne sak. Kommunen har overordnet m\u00e5lsetning om nullvekst i biltrafikken, og er forpliktet til \u00e5 begrense bilbasert transport til fordel for l\u00f8sninger for kollektiv, sykkel og gange. Generelt vil det derfor v\u00e6re en h\u00f8y terskel for \u00e5 tillate dispensasjoner som utvider parkeringsdekningen ut over planavklart niv\u00e5. S\u00f8knaden beror i all hovedsak p\u00e5 borettslagets \u00f8nske om 2 parkeringsdekning utover det som er avklart i plan, og dispensasjon vil tilsidesette viktige milj\u00f8hensyn og overordnede m\u00e5lsetninger for kommunen. Hva gjelder visuelle kvaliteter vises det til planbestemmelsen \u00a7 2.1 om arkitektur og estetikk og Byarkitektens uttalelse i saken. P\u00e5bygget medf\u00f8rer brudd med fasadelinjen i kortfasadene med avtrappinger i altanfasadene. Oms\u00f8kte l\u00f8sninger tilsidesetter byggets opprinnelige fasadeuttrykk og fremst\u00e5r mindre godt plassert i terrenget med tanke p\u00e5 oms\u00f8kte parkeringskjeller. Rent \u00f8konomiske hensyn er heller ikke forhold som kan ilegges vekt i vurderingen. Fagetaten opprettholder f\u00f8lgelig sin vurdering om tiltakets visuelle kvaliteter, jf. pbl. \u00a7 29-2. Det vises til fagetatens notat av 04.08.2023 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge. Det framg\u00e5r av bestemmelsen i pbl. \u00a7 19-2 at kommunen kan innvilge dispensasjon dersom \u00abhensynene bak bestemmelsen det dispensers fra, hensynene i lovens form\u00e5lsbestemmelse eller nasjonale eller regionale interesser\u00bb ikke blir \u00abvesentlig tilsidesatt\u00bb. Fordelene ved \u00e5 gi dispensasjon skal v\u00e6re \u00abklart st\u00f8rre\u00bb enn ulempene. Byr\u00e5den mener at p\u00e5bygg med 30 nye boenheter, p\u00e5 toppen av eksisterende blokker, er i samsvar med Gr\u00f8nn strategi vedtatt i Bystyret 25.01.2023 sak 11/23. Det vises spesielt til satsing 6 om at \u00abEksisterende bygg og anlegg skal tas vare p\u00e5 og oppgraderes b\u00e6rekraftig\u00bb og satsing 8 om \u00abarealn\u00f8ytral kommune der vi gjenbruker allerede utbygde arealer fremfor \u00e5 bygge ned natur, jordbruksarealer og gr\u00f8ntomr\u00e5der.\u00bb Gr\u00f8nn strategi er i samsvar med kommuneplanens samfunnsdel. Naturkrisen er en av de st\u00f8rste utfordringene vi st\u00e5r overfor. Krav til kommunen om bedre utnyttelse av eksisterende utbygd areal er blitt tydeligere de siste \u00e5rene. Nye boliger i etablert bomilj\u00f8 er ogs\u00e5 i tr\u00e5d med fortettingsstrategien i KPA 2018. Helsepersonellkommisjonen \u2013 Tid for handling datert 02.02.2023 adresserer tydelig utfordringen med den \u00f8kende andel eldre og f\u00e6rre yrkesaktive, og at vi m\u00e5 organisere helse- og omsorgstjenestene v\u00e5re smartere. Et viktig grep er \u00e5 tilrettelegge for at flere kan bo trygt i eget hjem. Tilbygg med trappe/heishus for alle eksisterende 138 boenheter, pluss 30 nye vil gi betydelig \u00f8kt livskvalitet og mulighet til at flere kan bo trygt og lengre i eget hjem og i kjent bomilj\u00f8. Prosjektet er dermed i samsvar med b\u00e5de nasjonale og lokale politiske f\u00f8ringer for \u00e5 m\u00f8te helse- og omsorgsbehovet til de store etterkrigskullene. I tillegg vil tiltaket kunne redusere behovet for sykehjemsplasser. Dispensasjon fra \u00a7 2.10 og \u00a7 6.1 sjette ledd, jf. pbl. \u00a7 19-2 I dag er det 126 innvendige og 37 utvendige parkeringsplasser. Klager \u00f8nsker en l\u00f8sning med 36 nye innvendige parkeringsplasser, og sanering av 17 utvendige parkeringsplasser, men \u00f8nsker samtidig \u00e5 opprettholde 20 utvendige parkeringsplasser til bes\u00f8kende og hjemmetjenesten. Totalt inneb\u00e6rer tiltaket 182 parkeringsplasser. Tiltaket er f\u00f8lgelig avhengig av dispensasjon fra reguleringsplanens \u00a7 2.10 om at \u00abParkeringsdekning for bil innenfor planomr\u00e5det skal v\u00e6re maksimal 0,9 plasser per 100 m2 BRA bolig og inntil 159 parkeringsplasser totalt\u00bb og \u00a7 6.1 sjette ledd om at \u00abf\u00f8r det gis ferdigattest skal eksisterende overflateparkering med unntak av f_SPP v\u00e6re sanert, omgjort og opparbeidet som del av f_GF3-4. F_SGG4 skal v\u00e6re opparbeidet frem til f_SKV4 i 3 meters bredde\u00bb. Slike dispensasjoner er oms\u00f8kt, jf. pbl. \u00a7 19-1. Hensynet bak parkeringsbestemmelsene om maksimal parkeringsdekning, antas \u00e5 v\u00e6re \u00e5 tilpasse parkeringsdekningen i eksisterende borrettslag til parkeringsdekning i KPA 2018. Bestemmelsen antas ogs\u00e5 \u00e5 skulle ivareta hensynet bak reguleringsplanens krav om sanering av all 3 overflateparkering unntatt f_SPP, samt \u00e5 kunne omgj\u00f8re eksisterende kj\u00f8revei til eksisterende parkeringsplass p\u00e5 eiendommens vestside til gangvei, samt \u00e5 omgj\u00f8re denne parkeringsplassen p\u00e5 ca. 650 m2 til gr\u00f8ntareal. Byr\u00e5den finner det hensiktsmessig \u00e5 behandle dispensasjonene samlet. Byr\u00e5den avviser innledningsvis anf\u00f8rsel om at det foreligger feil ved planvedtaket. Det vises i denne sammenheng til at dette temaet har v\u00e6rt vurdert i Bystyrets behandling i m\u00f8tet 20.10.2020 sak 307/20, og i etterf\u00f8lgende klagesaksbehandling i Statsforvalterens stadfestning ref. 2021/1887. Byr\u00e5den mener imidlertid at det er opplysninger i saken som utl\u00f8ser behov for en helhetlig og nyansert vurdering av problemstillingene knyttet til krav om reduksjon av antall parkeringsplasser og sanering av all overflateparkering med unntak av f_SPP. I henhold til opplysninger i dispensasjonss\u00f8knaden medf\u00f8rer utbyggingen av ytterligere en etasje p\u00e5 alle fire boligblokker en \u00f8kning fra 138 til 168 leiligheter i borettslaget. Planens absolutte krav om inntil 159 parkeringsplasser, inneb\u00e6rer i denne sammenheng utfordrende prioriteringer knyttet til behov for beboerparkering, gjesteparkering og parkering for hjemmetjeneste. Erfaringsmessig viser det seg at personer med nedsatt funksjonsevne ofte vil trenge h\u00f8yere bil eller st\u00f8rre plass rundt bilen enn ordin\u00e6re HC plasser. Det tilsier et behov for noen overflate parkeringsplasser. Byr\u00e5det legger stor vekt p\u00e5 universell tilrettelegging for alle. Det er mellom 750 og 850 meter til n\u00e6rmeste bussholdeplass. For mange eldre kan en slik avstand v\u00e6re en utfordring. Etter byr\u00e5dens syn vil en begrensing p\u00e5 159 parkeringsplasser til 168 boenheter ha vesentlige negative konsekvenser for borettslaget i sin helhet og samfunnet for \u00f8vrig. Det vises her til at det for den enkelte beboer vil fremst\u00e5 sv\u00e6rt urimelig i et praktisk og \u00f8konomisk perspektiv ved tap av eksisterende parkeringsmuligheter til fordel for et hensiktsmessig antall gjesteparkeringsplasser. I denne sammenheng mener byr\u00e5den at en ved rimelighet vil kunne videref\u00f8re de eksisterende 163 parkeringsplassene uten at problemstillinger knyttet til nullvekstm\u00e5l mv. i s\u00e6rlig grad gj\u00f8r seg gjeldende. \u00d8kningen fra 163 til 182 parkeringsplasser er imidlertid av betydning for vurderingen, og tilsidesetter isolert sett hensynene bak bestemmelsene. Byr\u00e5den er imidlertid av den oppfatning at \u00f8kningen samlet sett er beskjedent og ikke alene kan anses \u00e5 tilsidesette hensynene vesentlig. I motsatt tilfelle der gjesteparkering utg\u00e5r for beboerparkering, finner ikke byr\u00e5den at behovet for gjesteparkeringsplasser forsvinner som f\u00f8lge av at overflateparkering i henhold til gjeldende rekkef\u00f8lgekrav saneres. Rekkef\u00f8lgekravene medf\u00f8rer at en ved realisering av plan vil inneha syv utvendige og form\u00e5lstjenlige gjesteparkeringsplasser for 168 leiligheter. For et borettslag av denne st\u00f8rrelse og med ulike behov for bes\u00f8k, offentlige og private tjeneste- og servicetilbud og videre, vil en slik begrensning i parkeringstilbudet gi u\u00f8nsket parkering b\u00e5de internt i borettslaget og i omr\u00e5det for \u00f8vrig. Parkering utenfor omr\u00e5der avsatt til dette form\u00e5l, har som konsekvens d\u00e5rligere trafikksikkerhetsforhold og vil medf\u00f8re et uheldig element i bybildet. Byr\u00e5den mener at dispensasjon for \u00f8nsket parkeringsdekning, i hovedsak vil utelukke denne risiko og bidra til ryddige parkeringsforhold. Dette tillegges s\u00e6rskilt vekt i vurderingen. Byr\u00e5den er videre av den oppfatning at eksisterende parkeringsarealer som i henhold til plan skal saneres og omgj\u00f8res til regulert gangvei f_SGG4, ikke fremst\u00e5r som et hensiktsmessig oppholdsareal. Arealene som oms\u00f8kes opprettholdt som overflateparkering er plassert med kort avstand til fylkesvei med tilknyttet st\u00f8yproblematikk, og byr\u00e5den kan ikke identifisere s\u00e6rlige kvaliteter for rekreasjon. Byr\u00e5den er imidlertid positiv til at en etter situasjonsplanen sanerer 14 av 27 parkeringsplasser av hensyn til de estetiske forhold. Reduksjonen i antall overflateparkeringsplasser vurderes ogs\u00e5 \u00e5 ha positiv betydning for de trafikale forhold p\u00e5 stedet. P\u00e5 bakgrunn av en helhetlig vurdering av ovennevnte momenter og relevante uttalelser og merknader i saken, er byr\u00e5den kommet til at hensynene bak bestemmelsene ikke blir \u00abvesentlig tilsidesatt\u00bb, jf. pbl. \u00a7 19-2. 4 N\u00e5r det gjelder vurderingen om fordeler og ulemper, vil byr\u00e5den innledningsvis p\u00e5peke at det er en klar ulempe \u00e5 dispensere fra reguleringsplanen av hensyn til dens alder og aktualitet. Dessuten inneb\u00e6rer dispensasjon \u00f8kt parkeringsdekning av negativ betydning for nullvekstm\u00e5l m.m. De forhold som f\u00f8lger av ovennevnte vurdering, gj\u00f8r heller ikke ulempen mindre relevant i denne sammenheng. Av hensyn til at fordelene etter ordlyden i pbl. \u00a7 19-2 skal v\u00e6re \u00abklart st\u00f8rre\u00bb enn ulempene, m\u00e5 det f\u00f8lgelig foreligge fordeler ved dispensasjon av s\u00e6rskilt betydning. Intensjonen med planen \u00aber \u00e5 legge til rette for p\u00e5bygg av \u00e9n etasje p\u00e5 eksisterende blokkbebyggelse, 4 boligblokker, og installasjon av heis i alle oppganger for \u00e5 oppn\u00e5 universell tilgjengelighet til alle boenheter [...]\u00bb, jf. planbestemmelsen \u00a7 1. Oms\u00f8kte utbygging, tilrettelegging og fornyelse av eksisterende bygningsmasse er av positiv betydning for hensyn til b\u00e6rekraftig utvikling, effektiv arealbruk, redusert milj\u00f8belastningen knyttet til m\u00e5l om fortetting og bedrer livskvaliteten for den enkelte. Dette er fordeler av s\u00e6rskilt betydning for areal- og ressursdisponeringen i kommunen. Disse forhold anses dessuten \u00e5 v\u00e6re i tr\u00e5d med b\u00e5de kommunale og statlige f\u00f8ringer og uttalelser om \u00f8nsket fortetting innenfor eksisterende bygningsmilj\u00f8 av hensyn til natur, klima og milj\u00f8. I en helhetlig vurdering kan en ikke se bort ifra det faktum at slik fordelaktig utbygging krever st\u00f8tte fra eierne i borettslaget, og at tiltaket blir vurdert som \u00f8konomisk b\u00e6rekraftig Det m\u00e5 i denne sammenheng vurderes som en viktig fordel ved dispensasjon at en kan realisere hovedintensjonen bak reguleringsplanen som nevnt over. I motsatt tilfelle kan avslag p\u00e5 oms\u00f8kte dispensasjoner medf\u00f8re at en ikke vil realisere plan, slik at form\u00e5let med reguleringsplanarbeidet bortfaller i sin helhet. Dette forhold tilsier at nevnte ulemper, er av noe begrenset betydning i en samlet vurdering. Byr\u00e5den er f\u00f8lgelig kommet til at fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon p\u00e5 f\u00f8lgende vilk\u00e5r: \u2022 F\u00f8r det kan gis ferdigattest skal det dokumenteres at overflateparkering er redusert i tr\u00e5d med situasjonsplan datert 29.03.2023. Vilk\u00e5ret gis med hjemmel i pbl. \u00a7 19-2 f\u00f8rste ledd annet punktum. Vilk\u00e5ret stilles for ordens skyld for \u00e5 sikre premissene i byr\u00e5dens dispensasjonsvurdering. Visuelle kvaliteter, jf. pbl. \u00a7 29-2 Det f\u00f8lger av pbl. \u00a7 29-2 at ethvert tiltak \u00abskal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. Ved tiltak som knytter seg til et eksisterende byggverks ytre, kan kommunen i vurderingen legge vekt p\u00e5 hensynet til viktige historiske, arkitektoniske og andre kulturelle verdier\u00bb. Det f\u00f8lger videre av planbestemmelsen \u00a7 2.1 om arkitektur, estetikk og kvalitet at \u00abp\u00e5bygg og tilbygg skal gis en god materialbruk og en utforming med h\u00f8y arkitektonisk kvalitet. Det skal dokumenteres god funksjonell og arkitektonisk helhetsvirkning i forhold til eksisterende omgivelser. Ved prosjektering skal fargevalg, materialbruk og fasadenes bearbeiding bevisst brukes med sikte p\u00e5 at bygningsvolumene i st\u00f8rst mulig grad passer inn i og tilf\u00f8rer kvalitet til omr\u00e5det det er en del av. Den karakteristiske skr\u00e5dde fasadelinjen i kortfasadene med avtrappinger i altanfasadene skal videref\u00f8res. Ved s\u00f8knad om tiltak skal byarkitekten h\u00f8res og uttalelsen vektlegges\u00bb. 5 Byr\u00e5den viser i denne vurderingen til at tiltakets omfang inneb\u00e6rer at en m\u00e5 ivareta en rekke forhold som estetikk og tekniske krav mv. Byr\u00e5den er av den oppfatning at det er gjort gode arkitektoniske grep for \u00e5 i st\u00f8rst mulig grad sikre videref\u00f8ring av byggets karakteristiske trekk, og mener byggets oms\u00f8kte 5. etasje er godt tilpasset innenfor rammene av eksisterende bygg. Det samme gjelder inngangsparti. Det vises i vurderingen forst\u00e5else for balansen mellom krav til tilfredsstillende estetisk utforming og andre momenter som inng\u00e5r i prosjekteringen. Byr\u00e5den har gjort en konkret vurdering av tegningene vedlagt bygges\u00f8knaden, og vurderer at tiltaket innehar tilfredsstillende visuelle kvaliteter, jf. pbl. \u00a7 29-2. Annet Fagetaten opplyser at det m\u00e5 foreligge bekreftelse fra BIR om at renovasjonsteknisk plan datert 15.05.2018, er godkjent. Det stilles f\u00f8lgelig vilk\u00e5r om at BIR har godkjent renovasjonsteknisk plan f\u00f8r det gis igangsettingstillatelse til oms\u00f8kte tiltak. Vedtakskompetanse: Byr\u00e5d for klima, milj\u00f8 og byutvikling har myndighet til \u00e5 treffe vedtak i enkeltsaker eller typer av saker som ikke er av prinsipiell betydning, jfr. byr\u00e5dssak 1250.1/23. Alle saker av prinsipiell betydning legges frem for byr\u00e5det for beslutning. Byr\u00e5d for klima, milj\u00f8 og byutvikling fatter f\u00f8lgende vedtak: 1. Plan- og bygningsetatens vedtak datert 30.06.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra reguleringsplan nummer 65870000 \u00a7 2.10 og \u00a7 6.1 sjette ledd p\u00e5 f\u00f8lgende vilk\u00e5r: a. F\u00f8r det kan gis ferdigattest skal det dokumenteres at overflateparkering er redusert i tr\u00e5d med situasjonsplan datert 29.03.2023. 3. Med hjemmel i pbl. \u00a7 20-1, jf. \u00a7 21-4 gis det rammetillatelse til p\u00e5bygg med 1 ny etasje med 9 boenheter og tilbygg med trappe/heishus p\u00e5 eksisterende boligblokk markert \u00abBygg C\u00bb i vedlagt situasjonsplan, n\u00f8dvendige utomhusarbeider ved blokk C i henhold til mottatt utomhusplan og ombygging i eksisterende bygg for tilkomst til nytt trappe/heishus p\u00e5 f\u00f8lgende vilk\u00e5r: a. Det skal foreligge godkjenning fra BIR om renovasjonsteknisk plan f\u00f8r det kan gis igangsettingstillatelse. 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 22. september 2023 Ruth Grung Byr\u00e5d for klima, milj\u00f8 og byutvikling Dokumentet er godkjent elektronisk. 6 Vedlegg: Fagetatens notat av 04.08.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 30.06.2023 5. Klage datert 07.07.2023 6. Nabomerknader med ansvarlig s\u00f8kers kommentarer 7. Dispensasjonss\u00f8knad 8. Uttale fra planavdelingen datert 25.04.2023 9. Uttalelse fra Byarkitekten datert 25.05.2023 10. Uttalelse fra Statens Vegvesen datert 24.05.2023 11. Uttalelse fra Vestland Fylkeskommune datert 23.05.2023 12. Tegninger 7 "
}