{
  "dokument_id": "9d6938e2-b963-50eb-862a-e383ece35ecd",
  "doc_type": "case_presentation",
  "kommune": 4601,
  "tittel": "Vintervedlikehold av kunstgressbaner",
  "url": "https://bergen.kommune.no/politikere-utvalg/api/fil/bk360/11638838/Framstilling-Vintervedlikehold-av-kunstgressbaner",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/183834-1 Vintervedlikehold av kunstgressbaner Hva saken gjelder: Bergen bystyre behandlet interpellasjon fra Per-Erik G\u00e5skjenn (KrF) om vintervedlikehold p\u00e5 kommunale idrettsanlegg, og fattet f\u00f8lgende vedtak i sak 10/24 i m\u00f8te 6.mars 2024: \u00abDenne vinteren har vist at lengre kuldeperioder med sn\u00f8 og is har skapt utfordringer for uteidrettene. Dette har f\u00f8rt til at mange barn og unge ikke har kunnet gjennomf\u00f8re treninger og aktiviteter. Det er viktig at Bergen kommune fortsetter og utvikler arbeidet for \u00e5 sikre godt vintervedlikehold p\u00e5 idrettsbaner og anlegg i Bergen, slik at flest mulig kan drive med aktivitet hele \u00e5ret. Bystyret ber byr\u00e5det samarbeide tettere med idretten og aktuelle organisasjoner, med m\u00e5l om \u00e5 finne bedre ordninger for vintervedlikeholdet av anleggene.\u00bb Etat for idrett har, i samarbeid med NFF Hordaland, kartlagt at 12 klubber \u00f8nsker \u00e5 gjennomf\u00f8re eget maskinelt vintervedlikehold p\u00e5 i alt 23 kommunale kunstgressbaner. 10 av disse er relativt nye og inneholder ikke plastisk ifyll/granulat. I saken redegj\u00f8res det for at byr\u00e5det vil opprette pilotprosjekter for br\u00f8yting av baner med skj\u00e6r/plog eller fres. I tillegg vil byr\u00e5det gi tillatelse til manuell sn\u00f8fresing av de 10 banene som er uten gummigranulat. For \u00e5 \u00e5pne for dette, foresl\u00e5r byr\u00e5det \u00e5 endre relevante punkter i handlingsplanen for kunstgress og administrasjons- og utleiereglementet for kommunale idrettsanlegg Fagetatens vurdering og anbefaling: Etat for idrett peker p\u00e5 at vintervedlikehold av kunstgressbanene er regulert av \u2022 handlingsplanen for kunstgress, vedtatt av bystyret 25.04.18 i sak 84/18 \u2022 administrasjons- og utleiereglementet for kommunale idrettsanlegg, vedtatt av bystyret 23.10.19 i sak 289/19 \u2022 forurensningsforskriften kapittel 23A-6 Relevant punkt i handlingsplanen for kunstgress sin tiltaksliste er: \u00ab6.1.e): \u00abVed sn\u00f8fall vil BBSI v/ Idrettsservice kun br\u00f8yte de baner som st\u00e5r p\u00e5 prioritert liste. En prioritert liste settes opp i samarbeid med NFF Hordaland. Br\u00f8yting av andre baner skal kun skje ved h\u00e5ndm\u00e5king. Br\u00f8yting ved hjelp av fres tillates ikke. Sn\u00f8 skal holdes innenfor baneomr\u00e5det slik at granulat kan samles opp n\u00e5r sn\u00f8en smelter. Det 1 tillates ikke \u00e5 deponere sn\u00f8 utenfor baneomr\u00e5det. Det b\u00f8r vurderes om det er n\u00f8dvendig med forbud mot br\u00f8yting p\u00e5 andre baner enn de som er prioritert.\u00bb Relevant punkt i administrasjons- og utleiereglementet for kommunale idrettsanlegg er: \u00ab2.5 S\u00e6rskilte bestemmelser for utend\u00f8rs idrettsanlegg i vintersesong Enkelte prioriterte baner vil bli br\u00f8ytet ved sn\u00f8forhold. Prioriteringen skjer i samarbeid med NFF Hordaland.\u00bb Med utgangspunkt i bemanning og utstyr som Etat for idrett r\u00e5der over, br\u00f8ytet etaten forrige vinter 11 kunstgressbaner med maskinelt utstyr, geografisk spredt over hele kommunen. De 12 klubbene som har meldt \u00f8nske om \u00e5 f\u00e5 br\u00f8yte baner med eget maskinelt utstyr, er i all hovedsak klubber som trener p\u00e5 baner som ikke st\u00e5r p\u00e5 prioritert liste. N\u00e5r sn\u00f8fallet st\u00e5r for tur, \u00f8nsker disse klubbene at sn\u00f8en kan fjernes raskt og effektivt maskinelt, og ikke som n\u00e5, der det m\u00e5 organiseres manuelt med sn\u00f8skuffer. Sn\u00f8en p\u00e5 kunstgressbaner skal, enten med skj\u00e6r/plog eller fres, kastes av banen, ikke l\u00f8ftes eller skyves. Dette for \u00e5 forhindre skader p\u00e5 gresset. Etat for idrett beskriver hvordan fjerning av sn\u00f8 fra kunstgress-baner med gummigranulat skal utf\u00f8res med skj\u00e6r/plog. En plog kan frontmonteres p\u00e5 et kj\u00f8ret\u00f8y og har en eller to vinger, formet slik at sn\u00f8en blir l\u00f8ftet opp og kastet ut til siden. N\u00e5r det gjelder kunstgressbaner uten gummigranulat, har vi for lite kunnskap om risiko knyttet til br\u00f8yting med skj\u00e6r/plog. Her m\u00e5 fres benyttes. En fres er et redskap med motor og roterende skovler. De st\u00f8rste sn\u00f8fresere kan v\u00e6re montert foran et kj\u00f8ret\u00f8y, mens de enkleste m\u00e5 brukeren skyve selv. P\u00e5 kunstgressbaner kan det tillates bruk av sn\u00f8fres som man bruker manuelt (g\u00e5r bak). Br\u00f8yting av kunstgressbaner om vinteren krever kompetanse. Den som br\u00f8yter m\u00e5 vite hvordan forskjellige typer sn\u00f8 (v\u00e5t/t\u00f8rr) krever forskjellige m\u00e5ter \u00e5 br\u00f8yte p\u00e5, og at en ikke m\u00e5 br\u00f8yte hvis et v\u00e6romslag gj\u00f8r at \u00f8vre del i toppsjiktet av banen blir bl\u00f8tt og resten av underlaget hardt. Etat for idrett vil kunne gi n\u00f8dvendig oppl\u00e6ring til enkeltpersoner i klubbene som \u00f8nsker \u00e5 foreta maskinell br\u00f8yting med klubbens eget utstyr. Det er likevel ingen sikkerhet for at br\u00f8ytingen blir utf\u00f8rt p\u00e5 en slik m\u00e5te som tenkt/\u00f8nsket. Ved betydelige skader knyttet til maskinell br\u00f8yting, vil det p\u00e5l\u00f8pe store kostnader med utskifting av dekke. Prisen for full utskifting vil kunne v\u00e6re fra rundt 4 millioner kr. p\u00e5 en relativt ny bane der alt omkringliggende nylig er oppgradert, samt kostnader til resirkulering av den \u00f8delagte banen. Kommer det en stor br\u00f8yteskade p\u00e5 en litt eldre bane, vil det kunne bli aktuelt med en fremskyndet totalrehabilitering med en vesentlig h\u00f8yere kostnad. Etaten antar at klubbene ikke \u00f8nsker \u00e5 ta en slik \u00f8konomisk risiko, og foresl\u00e5r at Bergen kommune b\u00e6rer risikoen for klubbenes vintervedlikehold, b\u00e5de knyttet til eventuelle skader som m\u00e5tte oppst\u00e5 og brudd p\u00e5 forurensningsforskriften. Dette vil v\u00e6re under forutsetning av at n\u00f8dvendig oppl\u00e6ring er gitt, og at det er dedikerte personer som gjennomf\u00f8rer br\u00f8ytingen fra klubbene sin side. Etat for idrett f\u00e5r ansvar for \u00e5 inng\u00e5 avtaler med aktuelle klubber. For \u00e5 f\u00e5 et inntrykk av hvordan det kan fungere \u00e5 la klubber f\u00e5 br\u00f8yte baner med eget maskinelt utstyr, anbefaler Etat for idrett at det opprettes et par pilotprosjekter for vinteren 2024/25, som evalueres i l\u00f8pet av v\u00e5ren 2025. \u00d8konomiske konsekvenser: Etat for idrett vil med eksisterende personellressurser kunne gi n\u00f8dvendig oppl\u00e6ring til dedikerte personer i klubber som skal br\u00f8yte. Klubbene vil bruke eget utstyr til br\u00f8ytingen. 2 \u00d8konomiske konsekvenser for kommunen blir det f\u00f8rst hvis en bane blir skadet som f\u00f8lge av br\u00f8yting. Dersom et helt dekke m\u00e5 skiftes, vil kostnaden v\u00e6re fra 4 millioner kr. for nytt dekke, pluss kostnad for resirkulering av den \u00f8delagte banen. Dersom en eldre bane skades og det blir bestemt \u00e5 totalrehabilitere den, blir kostnaden st\u00f8rre. Byr\u00e5dets vurdering og anbefaling/konklusjon: Byr\u00e5det \u00f8nsker \u00e5 styrke samarbeidet med idrettslag slik at idrettsbyen Bergen utvikles videre i alle bydeler. Samtidig som byr\u00e5det arbeider for god anleggsutvikling, gjelder det \u00e5 utnytte eksisterende anlegg s\u00e5 godt som mulig. Byr\u00e5det ser positivt p\u00e5 muligheten for \u00e5 \u00f8ke aktiviteten p\u00e5 byens kunstgressbaner i perioder med sn\u00f8 ved \u00e5 legge til rette for at klubber kan br\u00f8yte selv med eget utstyr. En slik ordning vil gi barn og unge \u00f8kte muligheter til \u00e5 drive idrett i sitt n\u00e6romr\u00e5de gjennom vinteren. Byr\u00e5det erkjenner at det er en viss risiko knyttet til skader som kan oppst\u00e5 under br\u00f8yting. Slik risiko tar kommunen allerede ved br\u00f8yting av 11 prioriterte baner i regi av Etat for idrett. Med god oppl\u00e6ring, vil dedikerte personer i idrettsklubbene kunne br\u00f8yte kommunale baner p\u00e5 tilsvarende m\u00e5te som etatens ansatte gj\u00f8r i dag. Kommunen m\u00e5 v\u00e6re villig til \u00e5 b\u00e6re risikoen for skader som m\u00e5tte oppst\u00e5 som f\u00f8lge av uhell. Eventuelle kostnader som f\u00f8lge av skader ved br\u00f8yting vil bli foresl\u00e5tt innarbeidet i budsjettet i forbindelse med tertialrapporter eller rullering av Handlings- og \u00f8konomiplan. Etatens forslag om \u00e5 h\u00f8ste erfaringer gjennom pilotprosjekter denne vinteren, er en klok tiln\u00e6rming. Dette anbefales for br\u00f8yting med skj\u00e6r/plog p\u00e5 baner med gummigranulat. Etaten b\u00f8r ha anledning til \u00e5 vurdere antall pilotprosjekter som skal gjennomf\u00f8res, og en eventuell opptrapping over flere sesonger, f\u00f8r ordningen eventuelt rulles ut for alle idrettslag som \u00f8nsker \u00e5 delta. V\u00e6rforhold gjennom vintrene vil i noen grad avgj\u00f8re hvor snart det opparbeides tilstrekkelig kunnskapsgrunnlag for \u00e5 ta stilling til en permanent ordning. Grunnet for svakt kunnskapsgrunnlag p.t., b\u00f8r baner uten gummigranulat ikke br\u00f8ytes med skj\u00e6r/plog. Til gjengjeld kan det p\u00e5 alle disse banene tillates bruk av sn\u00f8fres som man bruker manuelt / g\u00e5r bak, med langt mindre risiko for skader p\u00e5 banen. Det er naturlig at klubber som allerede har maskinelt utstyr prioriteres i pilotprosjektet, eksempelvis Lyngb\u00f8 Sportsklubb, Flaktveit Idrettsklubb og Gneist Idrettslag. Begrunnelse for framleggelse til bystyret: Endring i Handlingsplan for kunstgress fremlegges med f\u00f8lgende begrunnelse: Reglement for bystyret og utvalgene 2023 \u2013 2027, vedtatt av Bergen bystyre i sak 287-24 den 04.09.2024: \u00ab5.8 Oppgaver p\u00e5 andre omr\u00e5der som bystyret skal behandle (...) 5.8.1 Kommunale planer (...) c. Handlingsplaner som er en oppf\u00f8lging av planer vedtatt av bystyret\u00bb Endring i administrasjons- og utleiereglementet for kommunale idrettsanlegg fremlegges fordi reglementet er vedtatt av bystyret 23.10.19 i sak 289/19. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar redegj\u00f8relsen om vintervedlikehold av kunstgressbaner til orientering. 2. Punkt 6.1.e) i Handlingsplanen for kunstgress endres til: 3 \u00abVed sn\u00f8fall vil Bergen kommune kun br\u00f8yte de baner som st\u00e5r p\u00e5 prioritert liste. En prioritert liste settes opp i samarbeid med NFF Hordaland. Etat for idrett kan gi idrettsklubber tillatelse til \u00e5 br\u00f8yte andre baner med sitt eget utstyr etter s\u00e6rskilt avtale med den enkelte klubb. Sn\u00f8 skal holdes innenfor baneomr\u00e5det slik at granulat kan samles opp n\u00e5r sn\u00f8en smelter. Det tillates ikke \u00e5 deponere sn\u00f8 utenfor baneomr\u00e5det.\u00bb 3. Punkt 2.5 i administrasjons- og utleiereglementet for kommunale idrettsanlegg endres til: \u00abEnkelte prioriterte baner vil bli br\u00f8ytet av Bergen kommune ved sn\u00f8forhold. Prioriteringen skjer i samarbeid med NFF Hordaland. Etat for idrett kan gi idrettsklubber tillatelse til \u00e5 br\u00f8yte andre baner med sitt eget utstyr etter s\u00e6rskilt avtale med den enkelte klubb.\u00bb Dato: 18. desember 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: Vintervedlikehold av kunstgressbaner - fagnotat 4 "
}