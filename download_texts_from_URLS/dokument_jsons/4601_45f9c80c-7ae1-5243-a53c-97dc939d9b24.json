{
  "dokument_id": "45f9c80c-7ae1-5243-a53c-97dc939d9b24",
  "doc_type": "case_presentation",
  "kommune": 4601,
  "tittel": "Fana gnr 82 bnr 76 Hamrevegen 3 Klage over avslag p\u00e5 s\u00f8knad om rivning av l\u00f8e/verksted og oppf\u00f8ring av bilverksted ",
  "url": "https://bergen.kommune.no/politikere-utvalg/api/fil/bk360/10142598/Framstilling-Fana-gnr-82-bnr-76-Hamrevegen-3-Klage-over-avslag-pa-soknad-om-rivning-av-loe-verksted-og-oppforing-av-bilverksted-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/280081-5 Fana gnr 82 bnr 76 Hamrevegen 3 Klage over avslag p\u00e5 s\u00f8knad om rivning av l\u00f8e/verksted og oppf\u00f8ring av bilverksted Hva saken gjelder: Saken gjelder klage over avslag datert 20.11.2023 p\u00e5 s\u00f8knad om oppf\u00f8ring av verkstedbygg for biler, rivning av eksisterende l\u00f8e og verksted p\u00e5 100 m2, og ny avkj\u00f8rsel. Avslaget ble gitt da en kom til at det ikke er grunnlag for \u00e5 innvilge oms\u00f8kte dispensasjoner fra KPA 2018 \u00a7 3.1 Plankrav og \u00a7 31 om LNF-omr\u00e5de, jf. pbl. \u00a7 19-2. Vedtaket ble p\u00e5klaget av tiltakshaver Stensvik Bil AS v/ Arve Nielsen i brev den 07.12.2023. Eiendommen er uregulert. KPA 2018 viser den som LNF-omr\u00e5de og innenfor hensynssone knyttet til veist\u00f8y og kulturmilj\u00f8 Kalandsvatnet. Det er foretatt nabovarsling i tr\u00e5d med pbl. \u00a7 21-3 og det ble ikke mottatt merknader. Vestland Fylkeskommune avdeling for Infrastruktur og veg uttaler den 10.11.2023 at en ikke vil motsette seg dispensasjon fra plankravet. Det m\u00e5 stilles vilk\u00e5r om at gjennomf\u00f8ringsavtale skal v\u00e6re inng\u00e5tt med fylkeskommunen og at avkj\u00f8rselen m\u00e5 v\u00e6re opparbeidet og godkjent f\u00f8r det kan gis igangsettingstillatelse. Vestland fylkeskommune ved Forvaltning og utgreiing, uttaler den 06.07.2021 at de er positive til at det \u00f8nskes \u00e5 opparbeid avkj\u00f8rsel som regulert, men at en m\u00e5 ha tegninger til gjennomsyn. Statens vegvesen uttaler den 17.11.2023 at virksomheter skaper mye trafikk og at et bilverksted b\u00f8r etableres i etablerte n\u00e6ringsomr\u00e5der. Selv om det er positivt \u00e5 erstatte to avkj\u00f8rsler med en, savnes en vurdering av hvordan trafikk\u00f8kningen vil p\u00e5virke sikkerheten i omr\u00e5det. Forholdet til barn og unge og skoleveg er heller ikke gjort rede for. En er skeptisk til dispensasjon fra plankravet, da denne typen virksomhet b\u00f8r plasseres i et omr\u00e5de hvor det f\u00e6rre konflikter med myke trafikanter og skolebarn. F\u00f8r en eventuelt innvilger dispensasjon, bes det om at det gjennomf\u00f8res en stedsanalyse og en enkel trafikkanalyse. Statsforvalteren i Vestland frar\u00e5der den 15.11.2023 at det dispenseres. Eiendommen ligger i landskapsrommet rundt Kalandsvannet og i et kulturlandskap. Selve tomten er bevokst med skog og ligger tett p\u00e5 landbruksareal som driftes. Et bilverksted fremst\u00e5 fremmed. Tiltaket vil inneb\u00e6re nedbygging av gr\u00f8ntareal og dermed v\u00e6re i strid med kommunens m\u00e5l om arealn\u00f8ytralitet. En savner en begrunnelse for behov for \u00e5 etablere et bilverksted utenfor byggesonen i kommunen, og vil ellers peke p\u00e5 at da tiltaket ligger relativt tett p\u00e5 Kalandsvatnet vil en virksomhet som bilverksted kunne representere en risiko for hendelser med avrenning til vannet. Byantikvaren frar\u00e5der tiltaket den 17.11.2023 og anbefaler en bearbeiding av prosjektet, spesielt med henblikk til materialitet, utrykk og takform. Nybygget som oms\u00f8kes bryter i for stor grad med kulturmilj\u00f8et og vil fremst\u00e5 som fremmed i dette milj\u00f8et. 1 I forbindelse med den politiske behandlingen av saken sendte Veglaget Hamrevegen 26 \u2013 36 inn et brev som er datert 09.04.2023. Det gj\u00f8res gjeldende en \u00f8kt trafikkfare for skolebarn p\u00e5 lavere skoletrinn, samt for alle \u00f8vrige myke trafikanter, at tiltaket medf\u00f8rer nedbygging av et LNF-omr\u00e5de som ikke kan reverseres \u2013 tett p\u00e5 sl\u00e5ttemark, og at det er risiko for avrenning til Kalandsvatnet med potensielt katastrofale konsekvenser for dyre-, fugle- og fiskelivet i vann. Det vises til brevet i sin helhet. Klagers anf\u00f8rsler: Klagen blir begrunnet med at det foreligger feilaktige oppfatninger n\u00e5r det gjelder fordeler og ulemper ved vedtaket. Klager mener at Statsforvalteren utelukkende har sett p\u00e5 reguleringskart og muligens underlag fra Nibio. Det finnes ingen skog p\u00e5 tomten, kun gjengrodd kratt. Klager p\u00e5peker at store deler av tomten allerede er regulert for ny innkj\u00f8rsel. Tomten har tidligere blitt brukt til bilverksted, uten de tiltak som kreves i dag for forurensningsfri drift. Tomten vil renses for denne forurensningen. Steinsvik bil AS driver i dag verkstedet sitt noen et par hundre meter fra eiendommen. Det har v\u00e6rt drevet godkjent verksted i mange \u00e5r, men nye eiere har overtatt bygget og har andre planer. Hele kundegruppen ligger i n\u00e6romr\u00e5det. Statsforvalterens kommentar om avrenning skyldes lite kompetanse p\u00e5 omr\u00e5det. I dag stilles det krav til lukkede systemer (oljeutskiller) som krever avtale med godkjente foretak, b\u00e5de for vedlikehold, service og t\u00f8mming. Dette inneb\u00e6rer \u00e5rlige rapporter. Det er ikke avrenning fra slike bygg i dag. Kommentar til Statens vegvesen er at trafikkbruken er redusert med 50- 70 % etter at nye tunnelen til Os er tatt i bruk. Det samme gjelder for gjennomgangstrafikken p\u00e5 Hamrevegen. Trafikken vil alts\u00e5 g\u00e5 ned i forhold til tidligere bruk. Nabo Norsk Lagerstandard AS har avsluttet sin drift. Tiltaket er et lite verksted og det er prosjektert inn 4 bukker i bygget med 3 mekanikere. Dette vil gi en maks utskiftning per dag p\u00e5 8 biler. N\u00e5r det gjelder forholdet til skolebarn og myke trafikanter i omr\u00e5det, opplyser klager om at det eneste stedet med fortau p\u00e5 hele Hamrevegen er i omr\u00e5det som oms\u00f8kte tiltak ligger. Det ligger ved uttalelse fra naboer som i mange \u00e5r har hatt problemer med lekkasje fra septiktanker p\u00e5 naboeiendommen som lekker ut fra omr\u00e5det. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Fagetaten opprettholder vurderingen om at det ikke er grunnlag for \u00e5 dispensere fra KPA 2018 \u00a7 3.1 Plankrav, jf. pbl. \u00a7 19-2. En mener det er behov for en reguleringsplan. Virksomheten vil skape en del trafikk og b\u00f8r plasseres i etablerte n\u00e6ringsomr\u00e5der der forholdene ligger til rette for det. Det er ikke redegjort for trafikk\u00f8kningen tiltaket vil gi og hvordan dette p\u00e5virket trafikksikkerheten. Forholdet til barn og unge og skoleveg er det heller ikke gjort rede for. Behovet for ytterligere avklaringer av forhold som infrastruktur og trafikk taler sterkt for en reguleringsplan. Statens vegvesen er skeptisk til dispensasjon fra plankrav for bilverksted, da denne typen virksomhet b\u00f8r plasseres i n\u00e6ringsomr\u00e5der der det er f\u00e6rre konflikter med myke trafikanter og skolebarn. Statsforvalteren i Vestland frar\u00e5der at det blir gitt dispensasjon. En har forst\u00e5else for tiltakshavers praktiske behov, men personlige interesser vektlegges ikke. Bakgrunnen for dette er at eierforhold vil v\u00e6re skiftende over tid, mens plan- og bygningsmyndighetene skal styre arealbruken i kommunen i et langsiktig perspektiv, jf. Ombudsmannens uttalelse 26. januar 2016 (SOM-2014-3266). Fordelene ved \u00e5 dispensere fra bestemmelsen er at tiltakshaver kan f\u00e5 bygget bilverksted og avkj\u00f8rsel. Ulempen er at de overordnede forholdene som for eksempel infrastruktur ikke blir vurdert like grundig. Etter en samlet vurdering vil ikke fordelene v\u00e6re klart st\u00f8rre enn ulempene. 2 Videre opprettholder fagetaten vurderingen om at det ikke er grunnlag for \u00e5 dispensere fra KPA 2018 \u00a7 31 om LNF-omr\u00e5de, jf. pbl. \u00a7 19-2. Eiendommen ligger i hensynssone for kulturmilj\u00f8 og det er viktig \u00e5 ta vare p\u00e5 de kvalitetene som er rundt Kalandsvatnet. Oppf\u00f8ring av nytt n\u00e6ringsbygg vil p\u00e5virke landskapsbilde negativt og det blir mindre fremtidig jordbruksareal i omr\u00e5de. Uheldig omdisponering eller fragmentering av landbruksomr\u00e5der og gr\u00f8ntstruktur skal unng\u00e5s. Tiltaket vurderes til \u00e5 vesentlig tilsidesette de hensyn bestemmelsene skal ivareta. Byantikvaren uttaler \u00abNybygget som oms\u00f8kes bryter i for stor grad med kulturmilj\u00f8et og vil fremst\u00e5 som fremmed i dette milj\u00f8et. Vi anbefaler en bearbeiding av prosjektet, spesielt med henblikk til materialitet, uttrykk og muligens takform\u00bb. Statsforvalteren i Vestland uttaler \u00abOms\u00f8kte areal ligger i landskapsrommet rundt Kalandsvatnet og i et kulturlandskap. Selve tomten er bevokst med skog og ligger tett p\u00e5 landbruksareal som driftes. Oms\u00f8kte form\u00e5l vil derfor fremst\u00e5 som et fremmedelement i dette LNF-omr\u00e5det. Tiltaket vil inneb\u00e6re nedbygging av gr\u00f8ntareal og s\u00e5ledes v\u00e6re i strid med kommunens m\u00e5l om arealn\u00f8ytralitet. Vi vil ellers peke p\u00e5 at da tiltaket ligger relativt tett p\u00e5 Kalandsvatnet vil en virksomhet som bilverksted kunne representere en risiko for hendelser med avrenning til vatnet\u00bb. Fordelene ved \u00e5 dispensere fra bestemmelsen er at tiltakshaver kan f\u00e5 bygget bilverksted og avkj\u00f8rsel. Ulempen er at tiltaket bygger ned viktig landbruksareal. Det vises ellers til fagetatens notat datert 28.02.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at vedtaket b\u00f8r opprettholdes. Byr\u00e5det tiltrer fagetatens vurdering om at det ikke er grunnlag for \u00e5 dispensere fra KPA 2018 \u00a7 3.1 Plankrav og \u00a7 31 om LNF-omr\u00e5der, jf. pbl. \u00a7 19-2 da hensynene bak bestemmelsene vil bli \u00abvesentlig tilsidesatt\u00bb. Byr\u00e5det vil fremheve det f\u00f8lgende. I LNF-omr\u00e5der er det kun tillatt med tiltak som er n\u00f8dvendige for g\u00e5rd eller enkel tilrettelegging for friluftsliv. Det at eiendommen vises som LNF-omr\u00e5de betyr derfor en skal v\u00e6re sv\u00e6rt restriktiv med hva som kan tillates her. Det kunne v\u00e6re et argument for \u00e5 tillate utbygging av eiendommen at det st\u00e5r en bygning der fra f\u00f8r. Imidlertid mener byr\u00e5det dette bare kan tillegges helt begrenset vekt, da den eksisterende bygningen ikke er egnet til \u00e5 skape samme mengde trafikk eller aktivitet p\u00e5 eiendommen som oms\u00f8kte tiltak (bilder under). 3 Det er viktig \u00e5 p\u00e5peke at Bergen kommune har et sterkt press p\u00e5 LNF-omr\u00e5dene, og at en dispensasjon fra form\u00e5let for \u00e5 etablere bilverksted vil v\u00e6re sv\u00e6rt uheldig. Det kan gi andre en uheldig forventning til andre om tilsvarende tillatelser. I tillegg vil byggetillatelser ved dispensasjon i LNF-omr\u00e5der f\u00f8re til en bit-for-bit-nedbygging av LNF-omr\u00e5der i kommunen. Det burde derfor v\u00e6re gjenstand for en planprosess om en skal bygge i slike omr\u00e5der. Det skal i vurderingen ogs\u00e5 legges vekt p\u00e5 naturmangfoldet. Klager er uenig med kommunen i at det er skog p\u00e5 eiendommen. Uavhengig av hvilken type natur som er p\u00e5 eiendommen, om det er skog med h\u00f8y bonitet eller gjengrodd kratt, s\u00e5 vil det f\u00f8re til at denne naturen forsvinner om det gis tillatelse. I dispensasjonsvurderingen skal det ogs\u00e5 legges vekt p\u00e5 nasjonale og regionale interesser. Det er derfor et vektig argument at Statens vegvesen og Statsforvalteren i Vestland har uttalt seg negativt i saken. Byr\u00e5det ser at det er fordelaktig for tiltakshaver \u00e5 kunne utvikle eiendommen til n\u00e6ringsform\u00e5l. Dette kan likevel ikke v\u00e6re avgj\u00f8rende sett opp mot alle de hensyn som er nevnt. Byr\u00e5det kan ikke anbefale at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Avslag datert 20.11.2023 opprettholdes. Klagen tas ikke til f\u00f8lge. 4 Dato: 14. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: 1) Fagetatens notat datert 28.02.2024 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Klage 5. Avslag 6. Tegninger 7. Uttalelse fra Byantikvaren 8. Uttalelse fra Statsforvalteren i Vestland 9. Uttalelse fra Statens vegvesen 10. Uttalelse fra Vestland fylkeskommune 11. S\u00f8knad 2) Vedr. sak med referanse KLAGE-2023-17783, Hamrevegen 3, g.bnr. 82, 76 5 "
}