{
  "dokument_id": "9a25c28d-a0f6-5335-b0a2-365066d5f5cc",
  "doc_type": "case_minutes",
  "kommune": 4601,
  "tittel": "Saksprotokoll UNGR, 06112024, Sak 109/24, Tilstandsrapport for bergensskolen 2023/2024",
  "url": "https://bergen.kommune.no/politikere-utvalg/api/fil/bk360/11459686/Innstilling-vedtak-Tilstandsrapport-for-bergensskolen-2023-2024",
  "tekst": "Tilstandsrapport for bergensskolen 2023/2024 Ungdomsr\u00e5det behandlet saken i m\u00f8tet 06.11.2024 sak 109/24 og fattet f\u00f8lgende vedtak: Uttalelse: Ungdomsr\u00e5det er s\u00e6rlig positiv til at Bergen kommune jobber aktivt mot \u00e5 forebygge bekymringsfullt frav\u00e6r. Samtidig \u00f8nsker r\u00e5det et st\u00f8rre fokus p\u00e5 mobbing, spesielt i ungdomsskolen. En mer m\u00e5lrettet innsats p\u00e5 ungdomskolen, kan trolig v\u00e6re med p\u00e5 \u00e5 styrke skoleresultatene ogs\u00e5. I april 2019 vedtok bystyret Skyfritt - Plan for inkluderende oppvekstmilj\u00f8 for barn og unge i Bergen. I \u00e5rene siden har mobbetallene i 7.trinn steget, men mindre enn nasjonalt og i andre storbyer. Dette kan tyde p\u00e5 at dette arbeidet har fungert for \u00e5 redusere mobbetallene i bergensskolen. Men mobbetallene i 10.trinn har \u00f8kt mer i Bergen enn nasjonalt og i andre storbyer. Kan det da tenkes at Skyfritt fungerer godt p\u00e5 barneskolen, men ikke i ungdomsskolen? Ungdomsr\u00e5det mener Skyfritt b\u00f8r fortsette i barneskolen, mens en tilsvarende temaplan utarbeides for ungdomsskolen. Det st\u00e5r at \u201c...det er en viktig m\u00e5lsetning at flest mulig skal gjennomf\u00f8re overgangen fra grunnskole til videreg\u00e5ende oppl\u00e6ring. Elever som gjennomf\u00f8rer videreg\u00e5ende skole sikres muligheten til videre studier, og vil f\u00e5 flere muligheter i framtidens arbeidsliv.\u201d Tabell 25 viser hvor mange av elevene i Bergen kommune som ble registrert i videreg\u00e5ende oppl\u00e6ring h\u00f8sten etter uteksaminering fra grunnskolen. Ungdomsr\u00e5det mener det er relevant \u00e5 se p\u00e5 andelen i Bergen kommune som fullf\u00f8rer videreg\u00e5ende oppl\u00e6ring. Forslag: Det skal utarbeides en egen temaplan for forebygging av mobbing i ungdomskolen. Merknad: Tilstandsrapporten skal ogs\u00e5 rapportere p\u00e5 andelen i Bergen kommune som fullf\u00f8rer videreg\u00e5ende oppl\u00e6ring. Ungdomsr\u00e5dets behandling Saksordf\u00f8rergruppen forberedte og presenterte saken i m\u00f8tet. Uttalelsen og merknadene er et produkt av diskusjon i r\u00e5det. Forslag til vedtak: Tilstandsrapport for bergensskolen 2023/24 tas til orientering "
}