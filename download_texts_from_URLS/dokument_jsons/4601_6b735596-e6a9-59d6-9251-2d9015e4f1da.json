{
  "dokument_id": "6b735596-e6a9-59d6-9251-2d9015e4f1da",
  "doc_type": "case_minutes",
  "kommune": 4601,
  "tittel": "Saksprotokoll UFKN, 21082024, Sak 111/24, Ny s\u00f8knad fra Bergen Sentrum AS om tilskudd og kommunal garanti for investeringsl\u00e5n",
  "url": "https://bergen.kommune.no/politikere-utvalg/api/fil/bk360/11003909/Innstilling-vedtak-Ny-soknad-fra-Bergen-Sentrum-AS-om-tilskudd-og-kommunal-garanti-for-investeringslan",
  "tekst": "Ny s\u00f8knad fra Bergen Sentrum AS om tilskudd og kommunal garanti for investeringsl\u00e5n Utvalg for finans, kultur og n\u00e6ring behandlet saken i m\u00f8tet 21.08.2024 sak 111/24 og avga f\u00f8lgende innstilling: 1. Bystyret i Bergen vedtar \u00e5 stille simpel kausjon for l\u00e5n inntil kroner 2.200.000,- som i Bergen Sentrum AS skal ta opp til langsiktig fullfinansiering av ombygging av lokaler i Kong Oscars gate 24 og 26 i Bergen. Garantien gjelder fra utbetalingsdato. 2. Garantien gjelder for l\u00e5nets hovedstol inntil kroner 2.200.000,- med tillegg av 10 % av til enhver tid gjeldende hovedstol til dekning av eventuelle p\u00e5l\u00f8pte renter, forsinkelsesrenter og omkostninger. Kommunens maksimale garantiansvar skal ikke overstige kroner 2.420.000,-. 3. L\u00e5net nedbetales over 10 \u00e5r som seriel\u00e5n og skal v\u00e6re fullt innfridd senest 10 \u00e5r fra utbetalingsdato. Kommunens garantiansvar reduseres i takt med nedbetaling av l\u00e5net og opph\u00f8rer 12 \u00e5r fra utbetalingsdato, jf. \u00a7 3 i forskrift om garantier og finans- og gjeldsforvaltning i kommuner og fylkeskommuner. 4. Det er et vilk\u00e5r for inng\u00e5else av garantiavtale at det dokumenteres at byggearbeidene er fullfinansierte. 5. Det er et vilk\u00e5r for inng\u00e5else av garantiavtale at l\u00e5ngiver sikrer l\u00e5nene med pant i leiekontrakten. Dersom l\u00e5net misligholdes, selskapet tas under konkursbehandling, innleder gjeldsforhandling av noe slag (herunder rekonstruksjon), innstiller sine betalinger, blir gjenstand for utlegg eller arrest eller erkjenner \u00e5 v\u00e6re insolvent, skal Bergen kommune ha rett til \u00e5 tre inn i l\u00e5nekontrakten p\u00e5 uendrede vilk\u00e5r. Tilsvarende gjelder dersom selskapet oppl\u00f8ses. 6. Dersom Bergen kommune innfrir l\u00e5net, skal pantet transporteres til kommunen. 7. S\u00e5 lenge det garanterte l\u00e5net l\u00f8per kan ikke Bergen Sentrum AS endre eiersammensetningen eller vedtektene uten skriftlig samtykke fra kommunen. Selskapet kan heller ikke selge vesentlige eiendeler eller foreta fusjon, oppkj\u00f8p, fisjon eller oppsplitting av selskapet, uten skriftlig samtykke fra kommunen. Selskapet skal ha en tilfredsstillende internkontroll som st\u00e5r i forhold til virksomhetens art og omfang. Internkontrollen omfatter retningslinjer og rutiner for \u00e5 sikre overholdelse av de lover og regler som virksomheten er underlagt, herunder habilitetsregler og n\u00f8dvendig arbeidsdeling mellom ulike roller i virksomheten. Selskapet skal hvert \u00e5r sende Bergen kommune budsjetter og kopi av \u00e5rsregnskap, inkludert \u00e5rsberetning og revisjonsberetning. Selskapet skal i tillegg p\u00e5 anmodning fra kommunen straks levere opplysninger om selskapets \u00f8konomiske stilling, finansielle risiko, utest\u00e5ende garantier, eller drift og spesifikasjoner til regnskapene som kommunen med rimelighet kan kreve. Selskapet skal straks levere informasjon om brudd eller mislighold av l\u00e5ne- eller kontraktsvilk\u00e5r med l\u00e5ngiver eller andre kontraktsmotparter eller informasjon dersom det er sannsynlig at selskapet vil komme i slikt brudd eller mislighold. Selskapet skal straks informere om forhold som vesentlig kan forverre selskapets \u00f8konomiske stilling, virksomhet drift, eller omd\u00f8mme, eller som kan f\u00e5 betydning for l\u00e5neforholdet. Selskapet skal straks informere om aktuelle eller varslede rettssaker, voldgiftssaker eller administrative prosedyrer mot selskapet som kan ha vesentlig betydning for selskapets \u00f8konomiske stilling, virksomhet eller drift eller for l\u00e5ne- og garantiforholdet. Selskapet skal straks informere kommunen dersom kommunens garantiforutsetninger ikke er oppfylt. Selskapets eventuelle manglende oppfylling av vilk\u00e5rene dette vedtakspunktet, vil ikke ha betydning for gyldigheten av kausjonen ovenfor l\u00e5ngiver. 8. S\u00f8knad om tilskudd avsl\u00e5s. Utvalg for finans, kultur og n\u00e6rings behandling F\u00f8lgende representanter tok ordet: Eline Aresdatter Haakestad (MDG), Ole-Ansger Nepomuk Martini (V) Forslag fremsatt i utvalget: Eline Aresdatter Haakestad (MDG) fremsatte p\u00e5 vegne av MDG f\u00f8lgende alternative forslag: Bergen bystyre avsl\u00e5r s\u00f8knad fra Bergen Sentrum AS om tilskudd og kommunal garanti for investeringsl\u00e5n Ole-Ansger Nepomuk Martini (V) fremsatte p\u00e5 vegne av V f\u00f8lgende alternative forslag i 4 punkt: 1. Etter en samlet vurdering er det stor usikkerhet knyttet til om kommunelovens garantivilk\u00e5r er oppfylt og bystyret kan dermed ikke innvilge kommunal garanti til Bergen Sentrum AS basert p\u00e5 foreliggende saksutrednig. 2. Kommunelovens forbud mot \u00f8konomisk garanti til n\u00e6ringsvirksomhet er tydelig og det fremkommer opprinnelig s\u00f8knad av 17.11.23 fra Bergen Sentrum AS at selv om de ikke har erverv til form\u00e5l, s\u00e5 anser selskapet selv sin totale virksomhet som kommersiell.Byr\u00e5dets foretar ingen dr\u00f8fting av kommunelov eller statsst\u00f8tteregelverk i sin fremstilling, og konklusjonen om at det er lovlig er foretatt uten noen form for begrunnelse. I gjengitt korrespondanse skriver departementet at de ikke har gitt en konkret vurdering av denne saken, og det er derfor byr\u00e5det som m\u00e5 saksutrede og argumentere for at vedtaket i denne saken er lovlig. Det er ikke gjort. 3. UFKN returnerer saken til byr\u00e5det slik at en grundig utredning og dr\u00f8fting av regelverket gj\u00f8res f\u00f8r det fattes en endelig beslutning om l\u00e5negaranti. 4. Dersom byr\u00e5dets vurdering av regelverket ikke tydelig viser at en \u00f8konomisk garanti er trygt innenfor gjeldende regelverk ber UFKN byr\u00e5det benytte egen fullmakt til \u00e5 avsl\u00e5 garantis\u00f8knaden. Merknader fremsatt i utvalget: Ole-Ansger Nepomuk Martini (V) fremsatte p\u00e5 vegne av V f\u00f8lgende merknad: Bystyret viser til at det I brev fra departementet fremkommer at \u201cEt selskap kan v\u00e6re \u00abn\u00e6ring etter sin art\u00bb, selv om det ikke betales utbytte\u201d og \u201cAt det ikke foreligger et gevinstsiktem\u00e5l er likevel ikke alene tilstrekkelig for at rettssubjektet ikke kan anses \u00e5 drive n\u00e6ringsvirksomhet\u201d. Videre er det tydelig at \u201cAktivitet som vanligvis l\u00f8ses av private (markedet selv) m\u00e5 som utgangspunkt regnes som n\u00e6ringsvirksomhet\u201d, og tiltaket det s\u00f8kes l\u00e5negaranti for er opplagt en aktivitet som normalt l\u00f8ses av markedet. Bystyret viser videre til vurderingene som er gjort i forbindelse med behandling av l\u00e5negaranti til Bjarg hvor det fremkommer at terskelen for \u00e5 kalle noe for n\u00e6ringsvirksomhet er sv\u00e6rt lav. Blant annet viste det seg at et idrettslag som leier ut arealer til fylkeskommunen som gymsal ble ansett som n\u00e6ringsvirksomhet. Vedlagt saken l\u00e5 dokumentet \u201cKommunelovens vilk\u00e5r for kommunal 2 garanti og innholdet i begrepet n\u00e6ringsvirksomhet \u201chvor det blant annet siteres fra Prop. 46 L (2017\u20132018) Lov om kommuner og fylkeskommuner, kapittel 20.8.2: \u201cIdeelle og allmennyttige virksomheter har ogs\u00e5 et visst rom for \u00e5 delfinansiere aktiviteten sin med inntekter fra markedet uten \u00e5 bli ansett som n\u00e6ringsvirksomhet. Slike virksomheter kan likevel falle inn under n\u00e6ringsbegrepet n\u00e5r virksomheten har et sterkt kommersielt preg\u201d. Bystyret registrerer at Bergen Sentrum AS i s\u00f8knaden sin selv skriver at deres virksomhet er kommersiell og at aktiviteten de s\u00f8ker st\u00f8tte til \u00e5 etablere vil v\u00e6re publikumsbasert virksomhet med blant annet utstillinger, kulturaktivitet, handel og servering. N\u00e5r selskapet selv er kommersielt, og aktiviteten er kommersiell n\u00e6ringsvirksomhet andre private akt\u00f8rer kunne drevet, fremstod det underlig at byr\u00e5det faller ned p\u00e5 at dette likevel ikke er i strid med reglene og at de gj\u00f8r det uten noen form for dr\u00f8ftelse. Videre siteres det fra kapittel 20.8.4 Departementets vurdering: \u201cEt forbud mot \u00e5 garantere for n\u00e6ringsvirksomhet inneb\u00e6rer at garantier for enkelte typer virksomhet ikke kan gis, uavhengig av risikoen i det aktuelle tilfellet. (...) Departementet slutter seg til utvalgets forslag om \u00e5 videref\u00f8re dette forbudet. Kommuner b\u00f8r heller ikke avlaste n\u00e6ringsvirksomhet for den markedsrisikoen som slik virksomhet b\u00f8r b\u00e6re selv.\u00bb I bystyresaken om Bjarg kan vi videre lese om forholdet mellom kommunelovens bestemmelser og de noe mer omfattende E\u00d8S-reglene: \u201cKommunelovens forbud mot garantier til n\u00e6ring har paralleller til og overlapper i stor grad med E\u00d8S-reglenes forbud mot offentlig st\u00f8tte. Hovedregelen etter sistnevnte regelverk er at kommuner ikke kan yte st\u00f8tte til foretak som driver \u00f8konomisk aktivitet hvis st\u00f8tten kan virke konkurransevridende og p\u00e5virke samhandelen i E\u00d8S-omr\u00e5det, jf. E\u00d8S-avtalen artikkel 61 (1). E\u00d8S-reglenes forbud mot offentlig st\u00f8tte sammenfaller ikke fullt ut med kommunelovens forbud mot \u00e5 stille garantier for n\u00e6ringsvirksomhet. Det alminnelige utgangspunktet er at st\u00f8tteforbudet favner bredere enn kommunelovens forbud mot garantier for n\u00e6ringsvirksomhet, slik at en garanti som kan v\u00e6re tillatt etter kommuneloven samtidig kan v\u00e6re ulovlig st\u00f8tte etter E\u00d8S-reglene. Det er s\u00e6rlig virksomhet som ikke har et gevinstform\u00e5l, men som opererer i et marked i konkurranse med andre, som kan rammes av st\u00f8tteforbudet uten samtidig \u00e5 v\u00e6re ulovlig etter kommuneloven\u201d. UFKN mener byr\u00e5det m\u00e5 g\u00e5 grundig inn i disse vurderingene og begrunne godt dersom de fortsatt faller ned p\u00e5 at dette ikke er ulovlig st\u00f8tte til n\u00e6ringsvirksomhet. Votering: Alternativt forslag fra MDG, fremsatt av Eline Aresdatter Haakestad (MDG) fikk 2 stemmer (MDG, V) Alternativt forslag punkt 1-4 fra V, fremsatt av Ole-Ansger Nepomuk Martini (V), fikk 1 stemme (V) Innstillingen punkt 1 - 8 ble tiltr\u00e5dt med 13 stemmer (H, A, FrP, SV, BL, INP, Sp) Merknad fra V, fremsatt av Ole-Ansger Nepomuk Martini (V) fikk 1 stemme (V). Byr\u00e5det behandlet saken i m\u00f8tet 27.06.2024 sak 187/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende 3 "
}