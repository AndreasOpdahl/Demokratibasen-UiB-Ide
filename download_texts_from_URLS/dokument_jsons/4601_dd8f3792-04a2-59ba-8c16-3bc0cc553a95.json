{
  "dokument_id": "dd8f3792-04a2-59ba-8c16-3bc0cc553a95",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 12 fra Per-Erik G\u00e5kjenn (KrF) om forprosjekt for \u00e5 styrke kommuners arbeid med spiseforstyrrelser Utvalg for helse og sosial ",
  "url": "https://bergen.kommune.no/politikere-utvalg/api/fil/bk360/9677151/Svar-pa-skriftlig-sporsmal-nr-12-fra-Per-Erik-Gakjenn-KrF-om-forprosjekt-for-a-styrke-kommuners-arbeid-med-spiseforstyrrelser-Utvalg-for-helse-og-sosial-",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Ingeborg Strandberg V\u00e5r referanse: 2024/03750-3 Saksbehandler: Britt Randi Hjartnes Schj\u00f8dt Fra Dato: 27. januar 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 12 fra Per-Erik G\u00e5kjenn (KrF) om forprosjekt for \u00e5 styrke kommuners arbeid med spiseforstyrrelser Utvalg for helse og sosial Sp\u00f8rsm\u00e5l til byr\u00e5den: I fjor etablerte Helsedirektoratet et forprosjekt for \u00e5 styrke kommuners arbeid med spiseforstyrrelser. 10 233 000 kr l\u00e5 i potten for prosjektet med s\u00f8knadsfrist 14. desember 2023. Ideelle og frivillige akt\u00f8rer kan ta del i prosjektet, men kommunene m\u00e5 st\u00e5 som offisiell s\u00f8ker. I forbindelse med prosjektet fikk Bergen kommune 29. november 2023 en henvendelse p\u00e5 vegne av Helse Bergen, R\u00e5dgivning om spiseforstyrrelser (ROS) og Idrettsklynge vest. De \u00f8nsket \u00e5 s\u00f8ke om midler og ville h\u00f8re om Bergen kommune kan bidra som s\u00f8ker p\u00e5 tilskuddsordningen. Bergen kommune svarte med at dette ikke var mulig, blant annet grunnet kort tidsfrist. Det er forst\u00e5elig at den korte tidsfristen vanskeligj\u00f8r et slikt arbeid, men det var likevel fullt gjennomf\u00f8rbart om kommunen hadde prioritert \u00e5 h\u00e5ndtere dette p\u00e5 vegne av akt\u00f8rene som \u00f8nsket \u00e5 bidra til prosjektet. Mener byr\u00e5det dette er en tilfredstillende m\u00e5te \u00e5 behandle byens ideelle akt\u00f8rer innenfor dette feltet, s\u00e6rlig n\u00e5r nettverket er p\u00e5 plass og arbeidet er lite ressurskrevende for Bergen kommune? Svar fra byr\u00e5den: Byr\u00e5det deler sp\u00f8rsm\u00e5lsstiller sitt engasjement for \u00e5 styrke kommunens arbeid med spiseforstyrrelser i samarbeid med ideelle akt\u00f8rer i Bergen. Spiseforstyrrelser rammer mange unge og er en av de st\u00f8rste diagnosegruppene i psykisk helsevern for barn og unge. Det er et alvorlig samfunnsproblem og et Bergen kommune samarbeider med ideelle akt\u00f8rer om. Samarbeidet gjelder b\u00e5de forebygging og arbeid med de som er rammet av slike lidelser. Bergen kommune har ogs\u00e5 et forpliktende samarbeid med psykisk helsevern for barn og unge (PBU) i spesialisthelsetjenesten gjennom Barn og unges helseteneste - Helse Bergen HF (helse-bergen.no). Det utlyste tilskuddet fra Helsedirektoratet, og henvendelsen fra de nevnte eksterne akt\u00f8rene kom i slutten av november. Det var et krav i utlysingen at vi som kommune og spesialisthelsetjenesten skulle utarbeide en felles s\u00f8knad om et forprosjekt. Det ble vurdert at det dessverre ikke var tid til \u00e5 utforme en slik s\u00f8knad. Som kommune m\u00e5 vi se p\u00e5 hvordan vi kan forbedre v\u00e5re kommunikasjon i fremtiden rundt s\u00f8knader om statlige midler, b\u00e5de internt, med spesialisthelsetjeneste og ut mot andre eksterne akt\u00f8rer. Jeg ser imidlertid frem til et fortsatt godt samarbeid med ROS og andre organisasjoner om arbeidet for \u00e5 bekjempe spiseforstyrrelser, og er positiv til fremtidige samarbeidsprosjekter. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}