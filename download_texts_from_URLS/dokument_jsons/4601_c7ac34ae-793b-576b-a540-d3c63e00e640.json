{
  "dokument_id": "c7ac34ae-793b-576b-a540-d3c63e00e640",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til - H\u00f8ring om endringer i sivilbeskyttelsesloven - sivil arbeidskraft n\u00e5r rikets selvstendighet eller sikkerhet er i fare",
  "url": "https://bergen.kommune.no/politikere-utvalg/api/fil/bk360/9844683/Framstilling-Horingsuttalelse-til-Horing-om-endringer-i-sivilbeskyttelsesloven-sivil-arbeidskraft-nar-rikets-selvstendighet-eller-sikkerhet-er-i-fare",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/09121-3 H\u00f8ringsuttalelse til - H\u00f8ring om endringer i sivilbeskyttelsesloven - sivil arbeidskraft n\u00e5r rikets selvstendighet eller sikkerhet er i fare Hva saken gjelder: Justis- og beredskapsdepartementet har sendt p\u00e5 h\u00f8ring forslag om endringer i sivilbeskyttelsesloven \u2013 sivil arbeidskraftberedskap n\u00e5r rikets selvstendighet eller sikkerhet er i fare. Forslaget g\u00e5r i hovedsak ut p\u00e5 \u00e5 innta et nytt kapittel i sivilbeskyttelsesloven hvor det gis hjemmel til \u00e5 regulere sivile arbeids- og tjenesteforhold, og p\u00e5legge sivil arbeidsplikt n\u00e5r rikets selvstendighet eller sikkerhet er i fare. Forslaget retter seg i hovedsak mot sikkerhetspolitisk krise og krig. H\u00f8ringsfrist: 15.04.2024 Innspill fra fagetat: Samfunnssikkerhetens hus uttaler i h\u00f8ringsinnspill av 6.02.24 at de im\u00f8teser lovendringen, og ser behovet for en strengere regulering av sivil arbeidskraftberedskap. I krise og krig m\u00e5 innbyggernes grunnleggende behov ivaretas samtidig som en stor del av samfunnets ressurser m\u00e5 st\u00f8tte Forsvaret og den milit\u00e6re innsatsen. Det vises til at kommunen har en viktig rolle i \u00e5 ivareta innbyggernes grunnleggende behov i kriser og krig, herunder nevnes ivaretakelse av helse- og omsorgstjenester, atomberedskap, vannforsyning, samt IKT- systemer som vesentlige for \u00e5 sikre at samfunnet fungerer. Videre pekes det p\u00e5 kommunens ledelse og krisestab som sentrale faktorer for \u00e5 sikre styringsevne og demokrati. Etaten understreker viktigheten av \u00e5 skjerme ansatte i barnehage og skole for \u00e5 kunne opprettholde kritiske funksjoner i samfunnet. Etaten mener at dette b\u00f8r presiseres. H\u00f8ringsinnspillet fra fagetaten f\u00f8lger vedlagt i sin helhet. \u00d8vrige byr\u00e5dsavdelinger har f\u00e5tt lovforslaget forelagt for innspill, og p\u00e5peker i hovedsak viktigheten av \u00e5 kunne yte n\u00f8dvendig helsehjelp, og dermed behovet for \u00e5 disponere helsepersonell. Det er videre sett hen til kommunens rolle som en stor og sentral arbeidsgiver i regionen. Herunder at det i kriser som lovforslaget skal regulere, vil gripe inn i og kan suspendere et ellers godt samarbeidet mellom partene i arbeidslivet. Det har ikke v\u00e6rt tid til \u00e5 innhente synspunkter fra aktuelle fagorganisasjoner i forbindelse med h\u00f8ringen, arbeidstakerorganisasjonene er imidlertid selv adressater for h\u00f8ringen. Byr\u00e5dets vurdering og forslag til h\u00f8ringsuttalelse: Byr\u00e5det anerkjenner behovet for tydelige lovhjemler for iverksettelse av inngripende tiltak overfor innbyggerne ved sikkerhetspolitisk krise og krig, og im\u00f8teser at lovforslaget legger til rette for dette. 1 Byr\u00e5det vil likevel understreke kommunens sentrale rolle i regionens sikkerhets- og beredskapsarbeid, i tillegg til kommunens ansvar for \u00e5 sikre tilstrekkelig personell i helsetjenestene og andre kritiske samfunnsfunksjoner. Det er derfor ogs\u00e5 i kriser avgj\u00f8rende at n\u00f8dvendig personell beholdes og kan disponeres av kommunen. Vi vil p\u00e5peke at ivaretakelse av sentrale roller ogs\u00e5 m\u00e5 hensyntas ved forh\u00e5ndsutpeking av personell til viktige roller i en krisesituasjon. Byr\u00e5det vil understreke viktigheten av forholdsmessighetsvurderinger ved innf\u00f8ring av inngripende tiltak overfor innbyggerne. Videre er vi av den oppfatning at demokratiske prosesser m\u00e5 ivaretas s\u00e5 langt som mulig, og at det m\u00e5 sikres at bruk av forskriftshjemlene snarest forelegges for Stortinget. Det redegj\u00f8res n\u00e6rmere for innholdet i departementets h\u00f8ringsforslag, og forslaget til h\u00f8ringsuttalelse fra Bergen kommune under saksfremstillingen. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 23.01.24 i sak 19/24 fattet f\u00f8lgende vedtak: Utvalg for finans, kultur og n\u00e6ring innstiller til bystyret som avgir h\u00f8ringssvar til \u00abH\u00f8ring om endringer i sivilbeskyttelsesloven \u2013 sivil arbeidskraftberedskap n\u00e5r rikets selvstendighet eller sikkerhet er i fare\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring om endringer i sivilbeskyttelsesloven \u2013 sivil arbeidskraftberedskap n\u00e5r rikets selvstendighet eller sikkerhet er i fare\u00bb slik den fremkommer av byr\u00e5dets forslag. Dato: 21. februar 2024 Christine B. Meyer Byr\u00e5dsleder Dokumentet er godkjent elektronisk. Vedlegg: H\u00f8ringsnotat om endringer i sivilbeskyttelsesloven H\u00f8ringsnotatet kan ogs\u00e5 leses her: H\u00f8ring om endringer i sivilbeskyttelsesloven \u2013 sivil arbeidskraftberedskap n\u00e5r rikets selvstendighet eller sikkerhet er i fare - regjeringen.no SSH \u2013 Innspill til h\u00f8ring om endringer i sivilbeskyttelsesloven 2 Saksframstilling: Om lovforslaget Justis- og beredskapsdepartementet foresl\u00e5r \u00e5 ta inn et nytt kapittel VI B i sivilbeskyttelsesloven. De nye bestemmelsene gir adgang til \u00e5 regulere det sivile arbeidslivet og p\u00e5legge sivil arbeidskraft n\u00e5r rikets selvstendighet eller sikkerhet er i fare. Endringsforslaget retter seg i hovedsak mot sikkerhetspolitisk krise og krig som kan true samfunnssikkerheten slik at rikets selvstendighet eller sikkerhet er i fare. En slik situasjon vil ha omfattende konsekvenser for nasjonen og samfunnet, og bevaring av suverenitet, territoriell integritet og demokrati vil ha h\u00f8yeste prioritet. Dette vil kunne kreve at staten trekker p\u00e5 samfunnets samlede ressurser for \u00e5 kunne m\u00f8te krisen. Departementet foresl\u00e5r hjemmel for flere inngripende tiltak. Alvoret i og omfanget i situasjonen vil avgj\u00f8re hvilke tiltak som tas i bruk. Virkemiddelbruken skal til enhver tid oppfylle krav om n\u00f8dvendighet og forholdsmessighet. Behovet for sivil arbeidskraft knyttes til underst\u00f8ttelse av forsvaret, opprettholdelse av sentrale samfunnsfunksjoner og ivaretakelse av befolkningens grunnleggende behov. Herunder nevnes vei, jernbane, sj\u00f8- og lufttransport med tilh\u00f8rende infrastruktur for evakuering, transport av personell, materiell og forsyninger. Videre nevnes tilgang p\u00e5 drivstoff, helsepersonell, helsetjenester, legemidler, medisinsk utsyr og tjenester som vedlikeholds-, ingeni\u00f8r- og IKT-tjenester. Det vises ogs\u00e5 til NATOs syv grunnleggende forventninger. Tiltakene vil utl\u00f8se en rekke endringer i arbeidslivet og i den enkeltes arbeidsforhold. Det foresl\u00e5s derfor en lovregulering av sivil arbeidskraftberedskap som angir de ytre rammene for regulering av det sivile arbeidslivet i sikkerhetspolitisk krise og krig. Forslaget skal supplere eksisterende beredskapslovgivning og skal ogs\u00e5 bidra til forutberegnelighet, forberedelser og \u00f8velser. H\u00f8ringsnotatet beskriver bakgrunnen og behovet for sivil arbeidskraftberedskap. Videre beskrives rettstilstanden i utvalgte sammenlignbare land, konstitusjonelle og folkerettslige rammer, opplysningsplikt, behandling av personopplysninger, erstatning og kompensasjon, krav til saksbehandling, samt forholdet til straff og domstolspr\u00f8ving, og forholdet til kommunalt selvstyre. Selve lovforslaget er inntatt i kap. 8 i h\u00f8ringsnotatet, og blir beskrevet n\u00e6rmere i h\u00f8ringsnotatet kap. 5.3. Forslaget omfatter endring av lovtittel, form\u00e5lsbestemmelse og definisjoner. Det foresl\u00e5s hjemler for inngripende tiltak, samt adgang til \u00e5 fravike gjeldende lovverk innen arbeidsretten, b\u00e5de overfor den enkelte arbeidstaker og overfor virksomheter. Herunder foresl\u00e5s hjemmel for arbeidsplikt, plikt til \u00e5 foreta ansettelser, og tilsidesettelse av tariffavtaler, arbeidsavtaler, arbeidstidsbestemmelser, HMS-krav, kvalifikasjonskrav mv. Videre foresl\u00e5s det \u00e5 innf\u00f8re hjemmel for forberedende tiltak, \u00f8ving og forh\u00e5ndsutpeking av personell. F\u00f8lgende ordlyd er foresl\u00e5tt som lovform\u00e5let i \u00a7 1: \u00abLovens form\u00e5l er \u00e5 beskytte liv, helse, milj\u00f8, materielle verdier, kritisk infrastruktur og tilrettelegge for bruk av det sivile samfunnets samlede ressurser ved bruk av ikke-milit\u00e6r makt n\u00e5r riket er i krig, n\u00e5r krig truer\u00bb. Lovens virkeomr\u00e5de er presisert i \u00a7 2, samt at nytt kapittel VI B gjelder personer med lovlig opphold i Norge. I \u00a7 3, definisjoner er arbeidspliktforhold definert slik: \u00abarbeidsforhold etablert gjennom p\u00e5legg om arbeidsplikt i samsvar med \u00a7 24 h\u00bb 3 I \u00a7\u00a7 24 f, 24 g og 24 h foresl\u00e5s trinnvise tiltak hvor tiltak etter \u00a7 24 h vil v\u00e6re mest inngripende. Mens tiltak etter \u00a7 24 f og \u00a7 24 g tar utgangspunkt i, og legger til rette for regulering av arbeids- og tjenesteforhold, handler \u00a7 24 h om \u00e5 etablere eller videref\u00f8re arbeidspliktforhold. Det er kun brudd p\u00e5 denne siste bestemmelsen som skal kunne medf\u00f8re straff for enkeltpersoner. I \u00a7 24 e foresl\u00e5s grunnleggende situasjonsbestemte krav til at rikets selvstendighet eller sikkerhet er i fare for \u00e5 kunne innf\u00f8re tiltak etter nytt kapittel VI B. Det oppstilles ogs\u00e5 et eksplisitt forholdsmessighetskrav, og at forskrifter bare skal kunne gis for inntil seks m\u00e5neder om gangen. I \u00a7 24 e foresl\u00e5s grunnleggende krav for \u00e5 anvende lovhjemlene og fastsette vedtak (ved forskrift). For det f\u00f8rste m\u00e5 \u00abrikets selvstendighet eller sikkerhet\u00bb v\u00e6re i fare\u00bb. Det er Kongen i statsr\u00e5d som beslutter at det er n\u00f8dvendig ut fra situasjonen, \u00e5 regulere sider av det sivile arbeidsliv \u00abfor \u00e5 trygge rikets sikkerhet, den offentlige orden, folkehelsen eller landets forsyninger, for \u00e5 fremme og trygge milit\u00e6re tiltak eller tiltak til vern om sivilbefolkning og eiendom\u00bb. Under slike forhold kan Kongen gi forskrifter som midlertidig utfyller, supplerer eller fraviker offentlig og privat regulering av arbeidsforhold og arbeidspliktforhold. Herunder kan det fastsettes endringer i offentlig, kollektiv eller individuell regulering av arbeidstid, helse, milj\u00f8 og sikkerhet, retten til ferie og permisjon, ogs\u00e5 retten til arbeidskamp kan suspenderes. Dette er inngripende tiltak i norsk arbeidsliv. Det oppstilles imidlertid krav til at tiltak skal v\u00e6re forholdsmessige og begrenses til virksomheter, bransjer eller etater, landsdeler der det trengs. Videre skal arbeidsmilj\u00f8, sikkerhet, fysisk og psykisk helse og hensyn til den enkelte ivaretas s\u00e5 langt som mulig. Forskrifter kan kun gis for inntil 6 m\u00e5neder av gangen. I \u00a7 24 h gis hjemmel for innf\u00f8ring av p\u00e5legg om arbeidsplikt, til b\u00e5de \u00e5 fortsette og til \u00e5 etablere arbeidsforhold overfor personer mellom 18 og 72 \u00e5r. Bestemmelsen gir adgang til n\u00e6rmere regulering av arbeidspliktforholdet, og avgrenser mot arbeidsplikt som medf\u00f8rer status som er stridende etter folkeretten. \u00a7 24 j gir hjemmel for p\u00e5legg om opplysningsplikt som tilsidesetter taushetsplikt, og iht. \u00a7 24 k kan ogs\u00e5 personopplysningsloven tilsidesettes. Forslag til h\u00f8ringsuttalelse fra Bergen kommune Bergen kommune anerkjenner behovet for tydelige lovhjemler for iverksettelse av inngripende tiltak overfor innbyggerne ved sikkerhetspolitisk krise og krig, og im\u00f8teser at lovforslaget legger til rette for dette. Bergen kommune vil likevel understreke kommunens sentrale rolle i regionens sikkerhets- og beredskapsarbeid, i tillegg til kommunens ansvar for \u00e5 sikre tilstrekkelig personell i helsetjenestene og andre kritiske samfunnsfunksjoner. Det er derfor ogs\u00e5 i kriser avgj\u00f8rende at n\u00f8dvendig personell beholdes og kan disponeres av kommunen. Vi vil ogs\u00e5 p\u00e5peke at ivaretakelse av sentrale roller m\u00e5 hensyntas ved forh\u00e5ndsutpeking av personell til viktige roller i en krisesituasjon. I denne forbindelse vil vi s\u00e6rlig trekke frem hjemmelen for iverksettelse av forberedende tiltak i forslagets \u00a7 24 som gjelder uavhengig av situasjon. Det gis her adgang til at personer kan forh\u00e5ndsutpekes til arbeidsplikt, p\u00e5legges legeunders\u00f8kelser og pr\u00f8ver, samt p\u00e5legges plikter for \u00e5 kunne ivareta rollen som forh\u00e5ndsutpekt, herunder til \u00e5 delta p\u00e5 kurs og \u00f8velser. Bergen kommune ser det som viktig \u00e5 avklare hva slags personell dette kan bli snakk om ettersom det for kommunen og andre arbeidsgivere b\u00f8r kunne planlegges for eventuelle stedfortredere i viktige posisjoner. Bergen kommune vil videre understreke kommunens ansvar for \u00e5 sikre tilstrekkelig personell i helsetjenestene og andre samfunnskritiske funksjoner. Det er derfor, ogs\u00e5 i kriser avgj\u00f8rende at n\u00f8dvendig personell beholdes og kan disponeres av kommunen. Ivaretakelse 4 av sentrale roller m\u00e5 derfor hensyntas ved forh\u00e5ndsutpeking av personell til viktige roller i en krisesituasjon. Bergen kommune har ingen innvendinger til forslaget til ny form\u00e5lsparagraf og nye definisjoner. Vi har heller ingen innvendinger til de foresl\u00e5tte nye lovhjemlene. N\u00e5r det gjelder forslaget om at ogs\u00e5 forberedende tiltak skal kunne fastsettes i forskrift forutsetter vi at slike vedtak skjer i tr\u00e5d med ordin\u00e6re saksbehandlingskrav for forskrifter. Bergen kommune vil generelt understreke viktigheten av demokratiske prosesser. Dette er dels ivaretatt gjennom en maksgrense for varighet av krise-forskrifter p\u00e5 seks m\u00e5neder, og en plikt \u00e5 meddele vedtatte forskrifter snarest mulig til Stortinget. Bergen kommune vil understreke viktigheten av forholdsmessighetsvurderinger ved innf\u00f8ring av inngripende tiltak overfor innbyggerne, samt at tiltak begrenses til n\u00f8dvendige deler av landet. Etter Bergen kommunes vurdering er det behov for reguleringer av lovverket ogs\u00e5 for \u00e5 m\u00f8te andre situasjoner enn krig og fare for rikets sikkerhet. Erfaringer fra pandemih\u00e5ndteringen, en usikker politisk situasjon i verden rundt oss, ekstremv\u00e6r og situasjoner med ras og oversv\u00f8mmelser har vist at det ogs\u00e5 i andre situasjoner vil v\u00e6re behov for klare lovhjemler for omdisponering av personell til h\u00e5ndtering ogs\u00e5 ved andre kriser. Bergen kommune vil avslutningsvis p\u00e5peke viktigheten av at statlige myndigheter s\u00f8rger for saklig og enhetlig informasjon til befolkningen, b\u00e5de n\u00e5r det gjelder beredskapsplikt og mulig tjenesteplikt. Dette for \u00e5 sikre at samfunnet for \u00f8vrig kan ta forh\u00e5ndsregler for \u00e5 m\u00f8te mulige krisesituasjoner. 5 "
}