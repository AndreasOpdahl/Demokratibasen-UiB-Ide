{
  "dokument_id": "aab00788-4881-539e-bf9d-3039582c597e",
  "doc_type": "case_attachment",
  "kommune": 4601,
  "tittel": "Krav om lovlighetskontroll av vedtak i sak 182/24 \u00abRetningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 \u2013 2028\u00bb - byr\u00e5dets vurdering",
  "url": "https://bergen.kommune.no/politikere-utvalg/api/fil/bk360/10942105/Krav-om-lovlighetskontroll-av-vedtak-i-sak-182-24-Retningslinjer-for-tildeling-av-salgs-og-skjenkebevillinger-og-forskrift-om-salgs-skjenke-og-apningstider-i-Bergen-kommune-for-bevillingsperioden-2024-2028-byradets-vurdering",
  "tekst": " BNKI Stab Til Intern korrespondanse Bystyrets kontor V\u00e5r referanse: 2024/109976-4 Saksbehandler: Gerd Nilsen Dato: 5. september 2024 Fra Byr\u00e5d for n\u00e6ring, kultur og idrett Krav om lovlighetskontroll av vedtak i sak 182/24 \u00abRetningslinjer for tildeling av salgs- og skjenkebevillinger og forskrift om salgs- , skjenke- og \u00e5pningstider i Bergen kommune for bevillingsperioden 2024 \u2013 2028\u00bb - byr\u00e5dets vurdering Forretningsutvalget har i m\u00f8te 13. august 2024 i sak 262/24 fattet f\u00f8lgende vedtak: 1. Lovlighetskontrollkravet oversendes utvalg for finans, kultur og n\u00e6ring til behandling i m\u00f8te 18. september 2024. Utvalg finans, kultur og n\u00e6ring innstiller til bystyret om hvorvidt bystyret skal opprettholde sitt vedtak eller ikke. Bystyret behandler kravet om lovlighetskontroll i m\u00f8te 02. oktober 2024. 2. Lovlighetskontrollkravet oversendes byr\u00e5det som bes om \u00e5 legge frem en vurdering av de forhold som tas opp. Forretningsutvalget ber om at dette legges frem i notats form i forkant av behandling i utvalg for finans, kultur og n\u00e6ring. Bakgrunn: Bystyrets kontor mottok 03.07.24 krav om lovlighetskontroll av bystyrets vedtak i sak 182-24 \u00abRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 \u2013 2028.\u00bb Kravet om lovlighetskontroll er innsendt av representantene Thor Haakon Bakke (MDG), Katrine Berg N\u00f8dtvedt (MDG), Eline Aresdatter Haakestad (MDG), Christine Henriksen \u00d8degaard (MDG), Per-Arne Hvidsten Larsen (Venstre), Ingrid Nergaard Fjeldstad (Venstre) og Ole-Ansger Nepomuk Martini (Venstre). Det fremg\u00e5r at kravet er begrunnet i at bystyrets vedtak i saken ikke har et lovlig innhold. Kravet om lovlighetskontroll retter seg mot en sak avgjort av bystyret. Etter kommuneloven \u00a7 27-1 skal krav om lovlighetskontroll fremsettes for det organ som har truffet den aktuelle avgj\u00f8relsen, i dette tilfellet bystyret i Bergen. Hvis bystyret opprettholder avgj\u00f8relsen, oversendes saken til statsforvalteren i Vestland. Frist for \u00e5 fremsette krav om lovlighetskontroll er tre uker fra vedtaket ble fattet. Vedtak i sak 182-24 \u00abRetningslinjer for tildeling av salgs- og skjenkebevillinger og forskrift om salgs-, skjenke- \u00e5pningstider i Bergen kommune for bevillingsperioden 2024 \u2013 2028.\u00bb ble fattet den 19. juni 2024 og Bystyrets kontor mottok kravet om lovlighetskontroll 3. juli. Fristen p\u00e5 tre uker er derved overholdt. Ved lovlighetskontroll skal det, jf. kommuneloven \u00a7 27-3, tas stilling til om vedtaket: a) har et lovlig innhold b) er truffet av noen som har myndighet til \u00e5 treffe et slikt vedtak c) har blitt til p\u00e5 lovlig m\u00e5te. Representantene som har sendt inn krav om lovlighetskontroll viser til \u201cDel VI \u2013 FORSLAG TIL RETNINGSLINJER FOR TILDELING AV SALGS- OG SKJENKEBEVILLINGER I BERGEN KOMMUNE FOR PERIODEN 2024 \u2013 2028\u201d med f\u00f8lgende ordlyd i kapittel 4.1 tredje avsnitt: \u201cDet gis ikke bevilling til steder som har stripping, toppl\u00f8s-servering og lignende som del av underholdningstilbudet/driftskonseptet. Bergen kommune \u00f8nsker ikke tilgjengelighet til alkohol i kombinasjon med slike konsepter. Det gis heller ikke bevilling til steder som anses \u00e5 v\u00e6re i kombinasjon med eller har tilknytning til slike konsepter. Bergen bystyre finner ogs\u00e5 at et slikt konsept er uforenlig med den profil og det omd\u00f8mme Bergen kommune \u00f8nsker \u00e5 profilere seg med som attraktiv turistby og i n\u00e6ringspolitikken. Et slikt konsept vil heller ikke v\u00e6re forenlig med den likestillingsprofil Bergen kommune \u00f8nsker \u00e5 forbindes med og anses ogs\u00e5 uheldig n\u00e5r det gjelder barn og unges opplevelser av bylivet.\u201d Representantene som har fremmet krav om lovlighetskontroll mener at alkoholloven ikke hjemler at kommunen kan gi retningslinjer som forskjellsbehandler virksomheter p\u00e5 dette grunnlag. Byr\u00e5dets vurdering av krav om lovlighetskontroll: Reglement for Bergen bystyre og utvalgene 2023-2027, vedtatt av Bergen bystyre 18.10.23 i sak 368-23, sier i punkt 5.3 at: \u00abBystyret skal fastsette overordnede m\u00e5l og utvikle strategier for hele kommunens virksomhet\u00bb. Retningslinjer for tildeling av salgs- og skjenkebevillinger er \u00e5 anse som en del av Bergen kommunes alkoholpolitiske plan, og byr\u00e5det vurderer derfor at vedtaket er lovlig fattet, og av korrekt organ. Alkoholloven har som form\u00e5l \u00e5 begrense, i st\u00f8rst mulig utstrekning, de samfunnsmessige og individuelle skader som alkoholbruk kan inneb\u00e6re, og det er begrensninger i hva som kan reguleres i forbindelse med innvilgning av skjenkebevillinger. Dette er kommentert i veilederen til alkoholloven som er utarbeidet av Helsedirektoratet. Her fremkommer det av merknad til \u00a7 4-3, Vilk\u00e5r knyttet til bevillingen at: \u00ab[d]et kan ogs\u00e5 stilles vilk\u00e5r om forbud mot annen virksomhet, eksempelvis for \u00e5 hindre tilgjengelighet til alkohol i kombinasjon med spill eller idrett. Vilk\u00e5r som forbyr stripping eller lignende underholdning har etter praksis ogs\u00e5 blitt akseptert, dersom vilk\u00e5ret er begrunnet i alkoholpolitiske hensyn. Derimot vil vilk\u00e5ret ikke n\u00f8dvendigvis v\u00e6re lovlig om begrunnelsen er moralske hensyn.\u00bb Alkohol p\u00e5virker beviselig folks atferd, og kan f\u00f8re til \u00f8kt risiko for trakassering, vold og annen krenkende atferd. Det er et overordnet m\u00e5l at Bergen skal v\u00e6re en trygg by, og det er et f\u00f8rende premiss for byr\u00e5det \u00e5 f\u00f8re en alkohol- og skjenkepolitikk som st\u00f8tter opp om dette. Alkoholservering p\u00e5 steder som har stripping, toppl\u00f8s-servering og lignende som del av underholdningstilbudet/driftskonseptet er derfor ikke forenelig med byr\u00e5dets alkoholpolitikk. Christine B. Meyer - Byr\u00e5dsleder Reidar Digranes \u2013 Byr\u00e5d for n\u00e6ring, kultur og idrett Dokumentet er godkjent elektronisk. "
}