{
  "dokument_id": "4c99aaf3-21cc-5691-8b1a-164b87aa6db3",
  "doc_type": "case_presentation",
  "kommune": 4601,
  "tittel": "H\u00f8ringssaker til forretningsutvalget 14.01.2025",
  "url": "https://bergen.kommune.no/politikere-utvalg/api/fil/bk360/11797210/Framstilling-Horingssaker-til-forretningsutvalget-14-01-2025",
  "tekst": " Forretningsutvalget Saksframstilling V\u00e5r referanse: 2023/257837-214 Saksbehandler: Anette Hatlemark Drabl\u00f8s H\u00f8ringssaker til forretningsutvalget 14.01.2025 Hva saken gjelder: Bystyrets kontor har mottatt f\u00f8lgende h\u00f8ringer: 1. H\u00f8ring om ny bestemmelse i naturmangfoldloven - forbud mot nye torvuttak 2. H\u00f8yring og offentleg ettersyn av forslag til Planprogram og Hovudutfordringar i Vestland - Vassforvaltningsplan for 2028-2033 3. H\u00f8ring - forslag til forskrift om omsetning om innf\u00f8rsel av produkter med lystgass 4. H\u00f8ring - Faglige r\u00e5d for Individuell jobbst\u00f8tte (IPS) og HelseIArbeid 5. H\u00f8ring- Veileder til lov og forskrift for helse- og omsorgstjenester til innsatte i fengsel 6. H\u00f8ring - ekstern utredning av avanseregulering i bokloven Etter \u00a7 2.10 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret.\u00bb I reglement for bystyret og utvalgene kap. 7.3.1 st\u00e5r det at: \u00abForretningsutvalget fordeler innkomne saker til bystyrets organer. Forretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret\u00bb (vedtatt av bystyret 04.09.2024, sak 287/24). 1. H\u00f8ring om ny bestemmelse i naturmangfoldloven - forbud mot nye torvuttak Milj\u00f8direktoratet har sendt p\u00e5 ut H\u00f8ring om ny bestemmelse i naturmangfoldloven - forbud mot nye torvuttak. H\u00f8ringen gjelder forslag til ny bestemmelse i naturmangfoldloven kap. VI \u00a7 56, og inneb\u00e6rer et forslag til hjemmel for forbud mot nye torvuttak. Forbudet vil bety at det ikke vil v\u00e6re anledning til \u00e5 etablere nye torvuttak utover de som allerede er regulert til form\u00e5let. Det betyr at torvindustrien vil over en periode p\u00e5 anslagsvis 15 \u00e5r avvikles slik den er i dag. Per i dag ansl\u00e5r man at det er mellom 10-15 km2 med aktive torvuttak i Norge. Uttak av torv fra disse arealene er estimert \u00e5 gi et klimagassutslipp p\u00e5 mellom 40 000 \u2013 60 000 tonn CO2-ekvivalenter \u00e5rlig. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. 1 H\u00f8ringsfristen er 28. februar 2025. 2. H\u00f8yring og offentleg ettersyn av forslag til Planprogram og Hovudutfordringar i Vestland - Vassforvaltningsplan for 2028-2033 Vestland fylkeskommune har sendt p\u00e5 h\u00f8ring forslag til \u2018Planprogram og Hovudutfordringar i Vestland - Vassforvaltningsplan for 2028-2033\u2019. Gjeldende vassforvaltningsplan 2022-2027 skal oppdateres for planperioden 2028- 2033. Form\u00e5let til planen er \u00e5 sikre en helhetlig og samordnet forvaltning av vannmilj\u00f8et, der alle sektormyndigheter (statlige, regionale og kommunale) bidrar for \u00e5 oppn\u00e5 m\u00e5let om god milj\u00f8tilstand i alle vann. Forslag til planprogram og forel\u00f8pig oversikt over hovedutfordringer i vannregionen blir med dette lagt ut til offentlig h\u00f8ring og ettersyn. Planprogrammet er utarbeidet etter plan- og bygningsloven \u00a7 8- 3. Dokumentene har en h\u00f8ringsperiode p\u00e5 seks m\u00e5neder jf. forskrift om rammer for vannforvaltningen \u00a7 28. Dokumentene er utarbeidet i samarbeid med Vestland vassregionutval. Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. Det anbefales at bystyret avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 30. juni 2025. 3. H\u00f8ring - forslag til forskrift om omsetning om innf\u00f8rsel av produkter med lystgass Helse- og omsorgsdepartementet har sendt p\u00e5 h\u00f8ring forslag til forskrift om omsetning og innf\u00f8rsel av produkter med lystgass. Det foresl\u00e5s et tydelig forbud mot \u00e5 omsette lystgass til rusform\u00e5l, et forbud mot \u00e5 omsette lystgass til personer under 18 \u00e5r, begrensninger p\u00e5 hvor mye som kan selges til en forbruker per dag (17 g), krav til tilbyder om \u00e5 f\u00f8re kontroll med at omsetningsbegrensningene etterleves samt samme alderskrav og mengdebegrensning ved innf\u00f8rsel. Det bes om h\u00f8ringsinstansenes innspill til om det heller b\u00f8r gis et totalforbud mot import av lystgass til privatpersoner og innf\u00f8res en autorisasjonsordning for salg av lystgass. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 19. mars 2025. 4. H\u00f8ring - Faglige r\u00e5d for Individuell jobbst\u00f8tte (IPS) og HelseIArbeid Helsedirektoratet og Arbeids- og velferdsdirektoratet har sendt p\u00e5 h\u00f8ring utkast til faglige r\u00e5d for Individuell jobbst\u00f8tte (IPS) og HelseIArbeid. Nasjonale faglige r\u00e5d for Individuell jobbst\u00f8tte (IPS) og HelseIArbeid er utformet av Helsedirektoratet og Arbeids- og velferdsdirektoratet, p\u00e5 felles oppdrag fra Helse- og omsorgsdepartementet og Arbeids- og inkluderingsdepartementet. 2 M\u00e5lgruppene for de faglige r\u00e5dene er tjenesteut\u00f8vere av IPS og HelseIArbeid spesielt, og tjenesteut\u00f8vere innen fagfeltet arbeid og helse generelt. De faglige r\u00e5dene vil v\u00e6re relevante for bruker- og p\u00e5r\u00f8rendeorganisasjoner, bruker- og p\u00e5r\u00f8renderepresentanter, interesseorganisasjoner og brukerstyrte sentre og tiltak. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 20. mars 2025. 5. H\u00f8ring- Veileder til lov og forskrift for helse- og omsorgstjenester til innsatte i fengsel Helsedirektoratet har sendt p\u00e5 h\u00f8ring Veileder til lov og forskrift for helse- og omsorgstjenester til innsatte i fengsel. Nasjonale faglige r\u00e5d om kommunale helse- og omsorgstjenester til innsatte var p\u00e5 ekstern h\u00f8ring v\u00e5ren 2023. Det kom inn mange gode og relevante innspill som har f\u00f8rt til store endringer. Helsedirektoratet har besluttet \u00e5 omarbeide de faglige r\u00e5dene til Veileder til lov og forskrift for helse- og omsorgstjenester til innsatte. Grunnet de store endringene dette har medf\u00f8rt, er det derfor behov for ny ekstern h\u00f8ring. Veilederen erstatter Nasjonal veileder for helse- og omsorgstjenester til innsatte i fengsel (2016), f\u00f8rste gang publisert i 2013. Veilederen erstatter ogs\u00e5 Rundskriv IK- 28/89: Rundskriv om tannhelsetjenesten for innsatte i fengsler. Revisjonsarbeidet ble initiert av Helsedirektoratet, p\u00e5 oppdrag fra Helse- og omsorgsdepartementet i 2020. H\u00f8ringsfrist fra direktoratet var satt til 19. januar 2025. H\u00f8ringen ble sendt direkte til fengselshelsetjenesten i stedet for til kommunens Hovedpostmottak. Byr\u00e5dsavdeling for eldre, helse og omsorg har fanget dette opp, startet utarbeidelsen av h\u00f8ringsuttalelse og lagt til grunn at den skal behandles av utvalg for helse og sosial i m\u00f8te 5. februar. Byr\u00e5dsavdelingen har bedt om og f\u00e5tt innvilget utsatt h\u00f8ringsfrist til 10. februar 2025. Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. Bystyredirekt\u00f8ren slutter seg til vurderingene gjort av byr\u00e5dsavdeling for eldre, helse og omsorg \u2013 og p\u00e5 grunn av kort h\u00f8ringsfrist anbefaler bystyredirekt\u00f8ren at utvalg for helse og sosial avgir h\u00f8ringsuttalelse p\u00e5 vegne av Bergen kommune. 6. H\u00f8ring - ekstern utredning av avanseregulering i bokloven Kultur- og likestillingsdepartementet sendte 30.12.24 p\u00e5 h\u00f8ring en ekstern utredning om avanseregulering i bokloven. Utredningen er utarbeidet av Vista Analyse AS p\u00e5 oppdrag fra departementet. Stortinget vedtok en ny boklov i juni 2023 (lov 16. juni 2023 nr. 64 om omsetning av b\u00f8ker). Bokloven tr\u00e5dte i kraft 1. januar 2024, med unntak av \u00a7\u00a7 7 og 12. Loven \u00a7 7 om plikt til \u00e5 tilby og levere digitale lydb\u00f8ker trer i kraft 1. januar 2025. Ikrafttredelsestidspunktet for loven \u00a7 12 om innkj\u00f8psrabatt (avanseregulering) er ikke fastsatt enn\u00e5. I forbindelse med behandlingen av lovforslaget, fattet Stortinget f\u00f8lgende anmodningsvedtak som gjaldt gjennomf\u00f8ringen av \u00a7 12: \u00abStortinget ber regjeringen gjennomf\u00f8re en ekstern gjennomgang av avanseregulering, som varslet, 3 for \u00e5 avstemme de ulike innspillene fra bokbransjen, f\u00f8r bestemmelsen om slik regulering settes i kraft.\u00bb Utreder har i oppdragsbeskrivelsen fra departementet blitt bedt om \u00e5 gi en vurdering av hvordan en innkj\u00f8psrabatt som angitt i bokloven \u00a7 12 kan innrettes p\u00e5 en hensiktsmessig m\u00e5te som bidrar til \u00e5 oppn\u00e5 boklovens form\u00e5l og tar hensyn til behovene til de ulike akt\u00f8rene i bokbransjen. Departementet ber om innspill p\u00e5 de fire modellene for avanseregulering som foresl\u00e5s i utredningen, herunder: \u2022 forslaget om \u00e5 delegere detaljeringen av innholdet i reguleringen til forhandlinger mellom partene \u2022 forslaget til rabattsatser \u2022 forslaget om vern for de uavhengige akt\u00f8rene (25 prosent tilslutning av akt\u00f8rer som ikke er majoritetseid av vertikalt integrerte konsern innen begge organisasjonsomr\u00e5der) \u2022 forslaget om \u00e5 fremforhandle opsjonskontrakter I utredningen kap. 9.1.2 foresl\u00e5s det at departementet gis adgang til \u00e5 overstyre rabattsatsene dersom partene ikke blir enige eller kommer frem til et virkningsl\u00f8st forhandlingsresultat. Departementet ber om innspill p\u00e5 flere m\u00e5ter \u00e5 l\u00f8se en situasjon hvor man ikke klarer \u00e5 forhandle frem enighet. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 19. mars 2025. Forslag til vedtak: 1. Byr\u00e5det avgir eventuelt h\u00f8ringssvar til \u00abH\u00f8ring om ny bestemmelse i naturmangfoldloven - forbud mot nye torvuttak\u00bb p\u00e5 vegne av Bergen kommune. 2. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8yring og offentleg ettersyn av forslag til Planprogram og Hovudutfordringar i Vestland - Vassforvaltningsplan for 2028-2033\u00bb p\u00e5 vegne av Bergen kommune. 3. Byr\u00e5det avgir eventuelt h\u00f8ringssvar til \u00abH\u00f8ring - forslag til forskrift om omsetning om innf\u00f8rsel av produkter med lystgass\u00bbp\u00e5 vegne av Bergen kommune. 4. Byr\u00e5det avgir eventuelt h\u00f8ringssvar til \u00abH\u00f8ring - Faglige r\u00e5d for Individuell jobbst\u00f8tte (IPS) og HelseIArbeid\u00bb p\u00e5 vegne av Bergen kommune. 5. Utvalg for helse og sosial avgir h\u00f8ringssvar til \u00abH\u00f8ring- Veileder til lov og forskrift for helse- og omsorgstjenester til innsatte i fengsel\u00bb p\u00e5 vegne av Bergen kommune. 6. Byr\u00e5det avgir eventuelt h\u00f8ringssvar til \u00abH\u00f8ring - ekstern utredning av avanseregulering i bokloven\u00bb p\u00e5 vegne av Bergen kommune. Dato: 7. januar 2025 \u00d8ivind Hauge St\u00f8le - Fagleder Anette H. Drabl\u00f8s - F\u00f8rstekonsulent 4 Dokumentet er godkjent elektronisk. Vedlegg: H\u00f8ringsbrev 5 "
}