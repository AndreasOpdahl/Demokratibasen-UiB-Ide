{
  "dokument_id": "78652458-7837-5b03-9248-de6016b02e1e",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 17122024, Sak 518/24, Eventuelt bystyret 17.12.2024",
  "url": "https://bergen.kommune.no/politikere-utvalg/api/fil/bk360/11739275/Innstilling-vedtak-Eventuelt-bystyret-17-12-2024",
  "tekst": "Eventuelt bystyret 17.12.2024 Bergen bystyre behandlet saken i m\u00f8tet 17.12.2024 sak 518/24: Bergen bystyres behandling F\u00f8lgende representanter tok ordet: Thor Haakon Bakke (MDG). Forslag fremsatt i bystyret: Thor Haakon Bakke (MDG) fremsatte p\u00e5 vegne av MDG f\u00f8lgende mistillitsforslag: Milj\u00f8partiet De Gr\u00f8nne sin bystyregruppe fremmer mistillitsforslag mot byutviklingsbyr\u00e5d Christine Kahrs (H\u00f8yre). Punkt 1: Byutviklingsbyr\u00e5den motarbeider bystyrets vilje og vedtak Ved \u00e5 nekte \u00e5 legge frem en sak for \u00e5 justere takstene i Bypakke Bergen (Prop. 11 S (2017\u2013 2018), slik at gjennomsnittstakst kan oppn\u00e5s, motarbeider byutviklingsbyr\u00e5den realiseringen av byens viktigste samferdselsprosjekter. Det desidert viktigste milj\u00f8- og byutviklingsprosjektet i Bergen de neste ti\u00e5rene er Bybanen til \u00c5sane. Prosjektet betyr en enklere reisehverdag for titusenvis av bergensere, styrker kollektivtilbudet langs de eksisterende linjene, kutter utslipp, sparer natur, reduserer k\u00f8 og st\u00f8y, og bedrer byluften. Bybanen utl\u00f8ser statlige midler i milliardklassen og er det st\u00f8rste kollektivprosjektet i en norsk by noensinne. I 2020 og 2023 ble prosjektet prioritert av Bergen kommune som det viktigste for byen, og ligger inne med midler i NTP. Nordhordalandstunnelen er et sv\u00e6rt popul\u00e6rt prosjekt som har v\u00e6rt p\u00e5 tegnebrettet i mange ti\u00e5r. Prosjektet er spesielt viktig for trafikksikkerheten nord i byen hvor situasjonen i dag er uholdbar. I 2020 og 2023 ble prosjektet endelig prioritert som det tredje viktigste av bystyret, og ligger inne med midler i NTP. De to prosjektene defineres som samfunnsbyggende og helt sentrale for at innbyggerne skal f\u00e5 bedre liv med \u00f8kt livskvalitet. De handler ogs\u00e5 om liv og helse. Bompengeniv\u00e5et er forankret gjennom bystyresak 146/17. Likelydende vedtak ble fattet i fylkesting og Storting. I vedtaket ble gjennomsnittstaksten, snittprisen en bilist betaler per passering i bomringen, bestemt. I 2017 var den 11,20 kroner, i 2024 skulle den v\u00e6rt 14,77 kroner. Samtidig er den faktiske snittinntekten per september 2024 11,62 kroner. If\u00f8lge Vestland fylkeskommune betyr dette et tap p\u00e5 rundt 280 millioner bare i 2024. If\u00f8lge Statens vegvesen skader dette finansieringen av Bybanen til \u00c5sane og Nordhordalandstunnelen. 2. desember slo byutviklingsbyr\u00e5den fast via pressen at det er uvisst om byr\u00e5det i det hele tatt vil fremme en sak for bystyret for justering av takstene for \u00e5 n\u00e5 gjennomsnittsinntekt. Hvis det ikke blir bompengejustering f\u00f8r etter valget i 2027 vil tapet n\u00e6rme seg 2 milliarder, dette fordi el-bilandelen vil \u00f8ke samtidig som prisveksten f\u00f8rer til at gjennomsnittstaksten \u00f8ker. Pengene er tapt for alltid og kan ikke hentes inn igjen. Byvekstavtalen er forankret i bystyresak 8/20. Der stilte Bergen seg bak nullvekstm\u00e5let: \u201cKlimagassutslipp, k\u00f8, luftforurensning og st\u00f8y skal reduseres gjennom effektiv arealbruk og ved at veksten i persontransporten tas med kollektiv-transport, sykling og gange\u201d. Avtalen inneb\u00e6rer over 11 milliarder statlige kroner til sykkel, gange og kollektiv i Bergensomr\u00e5det. Bergen sine \u00f8nsker om Bybanen til \u00c5sane og Nordhordalandstunnelen er ogs\u00e5 sl\u00e5tt fast i for eksempel sak 176/20 og sak 227/23. I sistnevnte gjentok bystyret at m\u00e5let om \u00e5 oppn\u00e5 gjennomsnittstaksten ligger fast. Punkt 2: Byutviklingsbyr\u00e5den har villedet bystyret og offentligheten Byr\u00e5den har ved flere anledninger brutt lovnader til bystyret: I bystyrem\u00f8tene 2. og 30. oktober 2024 lovet byutviklingsbyr\u00e5d Christine Kahrs sak til bystyret om bompenger knyttet til Bypakke Bergen. I bystyrem\u00f8tet 6. mars 2024 opplyste byr\u00e5dsleder Christine Meyer til bystyret at byr\u00e5det aktivt jobber med en sak om bompenger knyttet til Bypakke Bergen. Videre bekrefter hun at byr\u00e5det diskuterer bompengesaken jevnlig. Byutviklingsbyr\u00e5den har ansvar for saken. I Bergens Tidende 2. oktober lovet byutviklingsbyr\u00e5den, samt andre topper i Bergen H\u00f8yre, at det ville komme en sak om finansiering etter at den siste saken om reguleringsplan for \u00c5sanebanen ble behandlet h\u00f8sten 2024. Siste utvikling i byutviklingsbyr\u00e5den behandling av saken, per 5. desember, er at byr\u00e5den hevder at takstene ikke trenger justering likevel. Dette fordi, if\u00f8lge byr\u00e5den, det ikke foreligger en statlig investeringsbeslutning for Bybanen til \u00c5sane. Samtidig har staten ved flere anledninger bekreftet at en ferdig reguleringsplan, samt KS2, m\u00e5 foreligge for at staten kan fatte en investeringsbeslutning. \u00c5rsaken til at en slik reguleringsplan ikke foreligger er ogs\u00e5 fordi byutviklingsbyr\u00e5den selv ikke har ferdigstilt denne, men tatt en omkamp. Dette er uansett ikke relevant i denne sammenheng, fordi bompengeniv\u00e5et allerede er vedtatt og innkrevningen til prosjektet er i gang. Resultatet av byr\u00e5dens behandling av saken er tapte inntekter og at prosjektene ikke kan realiseres. Dette vet \u00e5penbart byutviklingsbyr\u00e5den, siden byr\u00e5den v\u00e5ren 2024 selv foreslo og argumenterte for \u00e5 justere takstene, for \u00e5 oppn\u00e5 gjennomsnittsinntekt. Konklusjon Byutviklingsbyr\u00e5den styrer aktivt mot et brudd p\u00e5 en av v\u00e5r tids viktigste avtaler for bedre bymilj\u00f8, Byvekstavtalen, og jobber aktivt mot finansiering av to av v\u00e5r tids viktigste samferdselsprosjekter, Bybanen til \u00c5sane og Nordhordalandstunnelen. Byutviklingsbyr\u00e5den har villedet og feilinformert offentligheten og bystyret. Som f\u00f8lge av det ovennevnte har Milj\u00f8partiet De Gr\u00f8nne ikke lenger tillit til byutviklingsbyr\u00e5den. 2 Forslaget blir behandlet i bystyrets neste m\u00f8te, jf kommuneloven 10-7 og Reglement for Bergen bystyre og bystyreutvalgene punkt 5.9.2 3 "
}