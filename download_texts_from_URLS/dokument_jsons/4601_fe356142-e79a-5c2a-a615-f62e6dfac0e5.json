{
  "dokument_id": "fe356142-e79a-5c2a-a615-f62e6dfac0e5",
  "doc_type": "case_attachment",
  "kommune": 4601,
  "tittel": "Nabomerknad",
  "url": "https://bergen.kommune.no/politikere-utvalg/api/fil/bk360/9513327/Nabomerknad",
  "tekst": "Sweco Architects AS v/ Rasmus von Rolf N\u00f8stegaten 44 5011 BERGEN 21.8.2023 Tilsvar p\u00e5 nabovarsel om s\u00f8knad om midlertidig dispensasjon fra reguleringsplan - BYGG-2022/15968. Sameiet Nedre Siljust\u00f8l BB1 og Sameiet Nedre Siljust\u00f8l BB2 i Nedre Siljust\u00f8l har mottatt nabovarsel om s\u00f8knad om midlertidig dispensasjon fra reguleringsplan. P\u00e5 vegne av Sameiet Nedre Siljust\u00f8l BB1 og Sameiet Nedre Siljust\u00f8l BB2 inngir styrene i sameiene med dette merknad til nabovarsel. Sameiene mener at den foresl\u00e5tte l\u00f8sningen ikke er den beste mulige l\u00f8sningen, og mener at den valgte l\u00f8sningen skaper st\u00f8rre ulemper enn n\u00f8dvendig. Sameiene mener at foresl\u00e5tte l\u00f8sning derfor b\u00f8r omarbeides f\u00f8r s\u00f8knad om dispensasjon innleveres, og at dersom forslaget oms\u00f8kes slik det er nabovarslet s\u00e5 b\u00f8r ikke dispensasjon gis. 1. S\u00f8knad om dispensasjon oppfyller ikke kravene til s\u00f8knad om dispensasjon, og det kan derfor ikke gis dispensasjon til foresl\u00e5tte tiltak. Dispensasjon kan ikke gis dersom de hensyn som ligger bak bestemmelsen det s\u00f8kes dispensasjon fra blir vesentlig tilsidesatt. Videre skal fordelene med \u00e5 gi en dispensasjon v\u00e6re klart st\u00f8rre enn ulempene. Nabovarselet inneholder ingen redegj\u00f8relse av om vilk\u00e5rene for \u00e5 gi dispensasjon er oppfylt. Nabovarselet er dermed mangelfullt. Det s\u00f8kes om dispensasjon fra bestemmelser om vei og parkering, og hensynene bak bestemmelsene fremst\u00e5r som klart vesentlig tilsidesatt ved den foresl\u00e5tte l\u00f8sning. Det er derfor ikke adgang til \u00e5 gi dispensasjon fra bestemmelsene. Subsidi\u00e6rt er ikke fordelene st\u00f8rre enn ulempene. Dispensasjonen er som nevnt ikke grunngitt, men det fremst\u00e5r som at \u00f8konomiske \u00e5rsaker er den eneste fordelen som er angitt til grunnlag for dispensasjonen. Ved dispensasjon fra reguleringsbestemmelser b\u00f8r \u00f8konomiske \u00e5rsaker til fordel for den som s\u00f8ker dispensasjon generelt ikke v\u00e6re utslagsgivende i vurderingen av om dispensasjon skal gis. Den oms\u00f8kte l\u00f8sningen har klare ulemper som det ikke er verken redegjort for i s\u00f8knaden eller foresl\u00e5tt avb\u00f8tende tiltak mot. Foresl\u00e5tt l\u00f8sning med midlertidig innkj\u00f8ring og parkering f\u00f8rer til \u00f8kt trafikk \u00f8st i planomr\u00e5det til reguleringsplan \u00abGr\u00f8nst\u00f8len Boligomr\u00e5de\u00bb. Deler av omr\u00e5det i reguleringsplanen er allerede ferdigstilt og tatt i bruk til boligomr\u00e5de. Veien det er foresl\u00e5tt \u00e5 anlegge midlertidig kj\u00f8revei til parkering fra er i dag en blindvei, uten verken gjennomg\u00e5ende trafikk eller trafikk til parkering. Det legges derfor med oms\u00f8kt l\u00f8sning til rette for \u00f8kt trafikk i et omr\u00e5de hvor det i dag er liten trafikk, og hvor det heller ikke er tiltenkt \u00f8kt trafikk. Like ved oms\u00f8kt innkj\u00f8ring til midlertidig parkering ligger gangvei til fotballbane og kommunal gang- og sykkelvei kommer her inn i planomr\u00e5det fra Holtavegen i \u00f8st. Omr\u00e5det brukes ogs\u00e5 som skolevei. Det er derfor hovedvekt av myke trafikanter i omr\u00e5det i dag. Oms\u00f8kt l\u00f8sning vil dermed \u00f8ke trafikken i et omr\u00e5de hvor det ikke egner seg for trafikk og som det ikke er tiltenkt trafikk. Det er ikke foresl\u00e5tt noen avb\u00f8tende tiltak samtidig som det er foresl\u00e5tt \u00e5 legge til rette for \u00f8kende trafikk. Det kan her bemerkes at denne \u00f8kende trafikken f\u00f8rst ogs\u00e5 vil m\u00e5tte g\u00e5 via vei som utgj\u00f8r skille mellom de allerede ferdigstilte boligene og deres parkeringsplasser, avfallssorteringsomr\u00e5de og postkasser. I dette omr\u00e5de finnes det ikke overgangsfelt. Fordelene, som her fremst\u00e5r som utelukkende \u00f8konomiske for utbygger, er derfor ikke st\u00f8rre enn ulempene beboerne og brukerne av omr\u00e5det opplever som f\u00f8lge av at det dispenseres fra reguleringsplanen. 2. Vi viser til at behovet for parkeringer ved overtakelse av byggene vil helt eller delvis kunne dekkes ved \u00e5 benytte allerede ferdigstilt del av parkeringskjeller og parkeringene som utbygger disponerer i de overleverte sameiene sitt parkeringsanlegg. Det er derfor heller ikke tilstrekkelig godtgjort at antall parkeringsplasser som det s\u00f8kes om dispensasjon til er n\u00f8dvendig. 3. Det er ikke godtgjort at lengden p\u00e5 den midlertidige dispensasjonen er n\u00f8dvendig. Det er kun opplyst at det foreligger en forsinkelse p\u00e5 parkeringskjeller, men det er ikke angitt n\u00e5r parkeringskjeller ansl\u00e5s \u00e5 v\u00e6re ferdig. Dispensasjonen fra parkeringsbestemmelsene i reguleringsplanen vil medf\u00f8re klare ulemper for beboere og brukere av omr\u00e5det, og en eventuell dispensasjon b\u00f8r derfor gis med kortest mulig varighet. Det er ikke godtgjort at det vil v\u00e6re tilfelle her, og hvilke tiltak som iverksettes for \u00e5 begrense behovet for midlertidig dispensasjon fra reguleringsplanen. 4. Dersom parkering og innkj\u00f8ring skal midlertidig plasseres annet enn tiltenkt sted s\u00e5 b\u00f8r dette gj\u00f8res mest mulig i tr\u00e5d med reguleringsplan. Innkj\u00f8ring til parkering legges dermed fra vest, og parkering gj\u00f8res i n\u00e6rhet til innkj\u00f8ring. Ved utarbeidelse og godkjenning av reguleringsplan er det hensyntatt \u00f8kt trafikk vest i reguleringsplanen ettersom innkj\u00f8ring til parkeringskjeller ligger her. Midlertidig parkeringsl\u00f8sning vil da ikke medf\u00f8re \u00f8kt trafikk \u00f8st i planomr\u00e5det hvor det ikke prim\u00e6rt er tiltenkt biltrafikk. 5. Foresl\u00e5tt l\u00f8sning vil ogs\u00e5 medf\u00f8re at fellesarealer ikke ferdigstilles og er klar til bruk ved overtakelse av boligene. Uteoppholdsareal i reguleringsplanen er ikke begrenset til kun deler av byggene omfattet av reguleringsplanen, og bruk av disse omr\u00e5dene til privat parkering tiltenkt for enkelte beboere vil derfor gj\u00f8res p\u00e5 bekostning av samtlige boenheter innenfor reguleringsplanens omr\u00e5de. Sameiet Bringeb\u00e6rtunet og Sameiet Solb\u00e6rtunet mener derfor at den varslede dispensasjonen ikke b\u00f8r innvilges. En eventuell midlertidig parkering og innkj\u00f8ring b\u00f8r planlegges slik at den i minst mulig grad avviker fra reguleringsplanen, herunder ved \u00e5 legge innkj\u00f8ring fra vest i planomr\u00e5det. P\u00e5 bakgrunn informasjonen i nabovarselet og det overnevnte vil vi vurdere \u00e5 p\u00e5klage en eventuell gitt dispensasjon dersom tiltaket oms\u00f8kes slik som skissert. Med vennlig hilsen Styret i Sameiet Nedre Siljust\u00f8l BB1 & Styret i Sameiet Nedre Siljust\u00f8l BB2. Kopi: Plan- og Bygningsetaten, Bergen Kommune. "
}