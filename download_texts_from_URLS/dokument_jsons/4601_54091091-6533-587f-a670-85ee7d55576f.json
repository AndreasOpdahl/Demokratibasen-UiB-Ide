{
  "dokument_id": "54091091-6533-587f-a670-85ee7d55576f",
  "doc_type": "case_attachment",
  "kommune": 4601,
  "tittel": "Revidert forslag til ny forskrift om politivedtekt for Bergen Kommune",
  "url": "https://bergen.kommune.no/politikere-utvalg/api/fil/bk360/7119708/Revidert-forslag-til-ny-forskrift-om-politivedtekt-for-Bergen-Kommune",
  "tekst": "Forskrift om politivedtekt, Bergen kommune, Vestland Fastsatt av bystyret i Bergen kommune xx.xx.xxxx, med hjemmel i lov av 4. august 1995 nr. 53 om politiet \u00a7 14. Stadfestet av Politidirektoratet xx.xx.xxxx. Kapittel 1. Alminnelige bestemmelser \u00a7 1-1. Offentlig sted Med offentlig sted forst\u00e5s gate, vei, fortau, sti, herunder gang- og sykkelvei, park, torg e.l., plass, bru, brygge, kai, strand, anlegg eller annet sted som er alminnelig beferdet eller bestemt for alminnelig ferdsel. \u00a7 1-2. Ansvar og plikter for fester, bruker, leier eller bestyrer av hus eller grunn Plikter som er lagt p\u00e5 eier av hus eller grunn, hviler ogs\u00e5 p\u00e5 den som fester, bruker, leier eller bestyrer eiendommen. Kapittel 2. Orden p\u00e5 offentlig sted \u00a7 2-1. Ro og orden p\u00e5 offentlig sted P\u00e5 eller i umiddelbar n\u00e6rhet av offentlig sted m\u00e5 ingen delta i oppl\u00f8p, sammenstimling, st\u00f8y eller br\u00e5k som forstyrrer den alminnelige orden eller ferdsel. Enhver som ferdes p\u00e5 eller i umiddelbar n\u00e6rhet av offentlig sted plikter \u00e5 overholde nattero mellom kl. 23.00 og kl. 06.00. Samles mange mennesker ved inngangen til forsamlingslokale, sportsplass, utsalgssted, holdeplass e.l., skal de stille seg i k\u00f8 og for \u00f8vrig rette seg etter de p\u00e5legg som politiet eller arrang\u00f8ren gir for \u00e5 opprettholde den alminnelige orden eller regulere ferdselen. \u00a7 2-2. Kj\u00f8ring, camping mv i parker, gr\u00f8ntarealer, friomr\u00e5der o.l. I offentlige parker, gr\u00f8ntarealer og friomr\u00e5der er det forbudt \u00e5 kj\u00f8re og parkere motorvogn, med mindre annet fremg\u00e5r av skiltingen p\u00e5 stedet. Dette gjelder ikke motorvogn som omfattes av forskrift om krav til liten elektrisk motorvogn \u00a7 3. I offentlige parker, gr\u00f8ntarealer, friomr\u00e5der, p\u00e5, ved eller under veier eller plasser i tettbygd str\u00f8k er overnatting, camping, telting eller lignende forbudt, med mindre annet fremg\u00e5r av skiltingen p\u00e5 stedet. \u00a7 2-3. Opptreden og andre publikumsrettede aktiviteter Den som p\u00e5 eller ut mot offentlig sted vil opptre eller utf\u00f8re andre publikumsrettede aktiviteter, m\u00e5 p\u00e5 forh\u00e5nd sende melding til politiet, uavhengig av om aktivitetene skjer ved bruk av h\u00f8yttaler o.l. Det samme gjelder den som p\u00e5 eller i n\u00e6rheten av offentlig sted \u00f8nsker \u00e5 gj\u00f8re bruk av g\u00e5ende, syklende, kj\u00f8rende eller flygende reklame. \u00a7 2-4. Farlig eller skremmende virksomhet P\u00e5, ut over eller i umiddelbar n\u00e6rhet av offentlig sted er det forbudt: 1. \u00e5 skyte med gev\u00e6r eller annet skytev\u00e5pen, herunder paintball, softgun, bue, sprettert o.l. 2. \u00e5 brenne av krutt, fyrverkeri eller eksplosive stoffer uten politiets tillatelse. Slik tillatelse er ikke p\u00e5krevd for godkjent fyrverkeri som skal benyttes i tidsrommet 31. desember kl. 18.00 til 1. januar kl. 02.00. 3. \u00e5 kaste eller slippe stein, sn\u00f8ball eller annet som kan v\u00e6re til skade eller ulempe for dem som ferdes der. Kapittel 3. Sikring av ferdselen \u00a7 3-1. Hindringer Avfallsspann for n\u00e6ringsdrivende m\u00e5 ikke plasseres p\u00e5 fortau og gategrunn utenom de faste t\u00f8mmedager for n\u00e6ringsavfall. P\u00e5 eller utover offentlig sted er det forbudt \u00e5 sette eller henge noe som kan v\u00e6re til hinder eller ulempe for ferdselen eller som hindrer fri sikt til trafikkskilt o.l. Markiser eller annet som henger utover fortau, skal p\u00e5 det laveste v\u00e6re minst 2,5 meter over bakken. Kjellernedganger som ikke er forsvarlig inngjerdet p\u00e5 sidene, holdes lukket eller overdekket med lemmer i h\u00f8yde med fortauet dersom de stikker frem eller er vendt mot offentlig sted. Kjellerglugger eller lys\u00e5pninger som stikker frem p\u00e5 offentlig sted skal alltid holdes overdekt med solide jernrister, lemmer eller patentglass i plan med fortauets overflate. \u00a7 3-2. Dyr Det er forbudt \u00e5 la husdyr g\u00e5 l\u00f8s p\u00e5 eller ved offentlig sted uten forsvarlig tilsyn. \u00a7 3-3. Aktiviteter Politiet kan forby enhver form for sport, lek eller spill p\u00e5 bestemt offentlig sted n\u00e5r dette er p\u00e5krevet av hensyn til ferdselen eller den alminnelige orden. \u00a7 3-4. Ferdsel p\u00e5 islagt vann eller sj\u00f8 Politiet kan forby eller gi regulerende bestemmelser for ferdselen p\u00e5 islagt vann eller sj\u00f8 av sikkerhetsgrunner. \u00a7 3-5. Avsperring av offentlig sted Er det p\u00e5krevet p\u00e5 grunn av byggearbeid e.l. at en gate, vei eller et annet offentlig sted blir helt eller delvis sperret for et begrenset tidsrom, m\u00e5 det p\u00e5 forh\u00e5nd innhentes tillatelse fra politiet, som kan fastsette n\u00e6rmere vilk\u00e5r. \u00a7 3-6. Byggevirksomhet mv. Oppf\u00f8ring, nedriving eller reparasjon av bygning, graving eller annet arbeid p\u00e5 eller ut mot offentlig sted som kan medf\u00f8re fare for ferdselen, skal p\u00e5 forh\u00e5nd meldes til politiet. Politiet kan bestemme hvordan arbeidsstedet skal holdes avsperret og p\u00e5by andre sikkerhetstiltak til vern for publikum. \u00a7 3-7. Sprengningsarbeid Sprengningsarbeid p\u00e5 eller i umiddelbar n\u00e6rhet av offentlig sted skal p\u00e5 forh\u00e5nd meldes til politiet, som kan p\u00e5by s\u00e6rskilte sikkerhetstiltak. \u00a7 3-8. Vedlikehold av bygning mv. Ved vedlikehold av bygninger mv. p\u00e5 eller ut mot offentlig sted plikter den ansvarlige for arbeidet \u00e5 sette opp avvisere som gj\u00f8r det tydelig at ferdselen er forbundet med fare eller ulempe. \u00a7 3-9. Fare for takras N\u00e5r det er fare for at sn\u00f8 eller is kan falle ned fra hustak mot offentlig sted, skal eieren straks sette opp avvisere som gj\u00f8r det tydelig at ferdselen er forbundet med fare eller ulempe og snarest s\u00f8rge for at taket blir ryddet. \u00a7 3-10. Fjerning av sperrer Avsperringer, avvisere, stiger e.l. fjernes n\u00e5r det arbeid som er nevnt i \u00a7 3-6, \u00a7 3-7 og \u00a7 3-8 er utf\u00f8rt, eller den fare eller ulempe som er nevnt i \u00a7 3-9 ikke lenger er til stede. Kapittel 4. Renhold p\u00e5 offentlig sted \u00a7 4-1. Rengj\u00f8ring av lys og luftegraver Eier av hus eller grunn mot offentlig sted plikter \u00e5 s\u00f8rge for rengj\u00f8ring av lys- og luftegraver i umiddelbar tilknytning til eiendommen. Renholdet skal utf\u00f8res slik at det blir til minst mulig ulempe. Kloakksluk m\u00e5 ved renhold ikke tilf\u00f8res oppsop e.l. \u00a7 4-2. Rydding av sn\u00f8 etter takras Eier av hus eller grunn mot offentlig sted plikter etter takras \u00e5 rydde fortauet utenfor eiendommen for sn\u00f8 og is. \u00a7 4-3. Vannavl\u00f8p Eier av hus eller grunn mot offentlig sted skal s\u00f8rge for at vannavl\u00f8p i fortau, rennestein, gr\u00f8ft e.l. holdes \u00e5pne. Eier plikter \u00e5 s\u00f8rge for at disse holdes ved like og skal p\u00e5se at de slutter godt til og ligger fast. Hvis dekslene under regn eller t\u00f8rrv\u00e6r er til hinder for at vannet l\u00f8per fritt, skal han ta dem av og legge dem p\u00e5 igjen s\u00e5 snart det kan skje uten at det hindrer vannl\u00f8pet. Tak- og nedl\u00f8psrenner til offentlig gate skal til enhver tid holdes i tilfredsstillende orden. Uregelmessigheter ved private kloakk- eller vannforsyningsanlegg som ligger i offentlig gategrunn mv. m\u00e5 etter p\u00e5legg fra rette myndighet utbedres uten opphold. \u00a7 4-4. Eiers plikt i henhold til lokalt etablert sedvane til renhold m.m. av fortau Eier av hus eller grunn mot offentlig sted i tidligere Bergen kommune og Laksev\u00e5g sogn av Laksev\u00e5g kommune1 plikter \u00e5: 1. s\u00f8rge for renhold av fortau og rennestein a. Til renhold av fortau h\u00f8rer rengj\u00f8ring av rennestein med de offentlige eller private sluk og rister som er lagt der. I t\u00f8rrv\u00e6r uten frost skal det spr\u00f8ytes med vann f\u00f8r feiingen hvis feiingen ellers medf\u00f8rer st\u00f8vplager eller andre ulemper. b. Etter feiing skal bosset straks fjernes. Det m\u00e5 ikke legges i kj\u00f8rebanen eller i kloakkslukene. 2. rydde fortauet for sn\u00f8 etter sn\u00f8fall a. Sn\u00f8 og is fra fortau m\u00e5 ikke kastes ut i kj\u00f8rebanen. Hvor sn\u00f8en eller isen ikke kan legges inntil vegg eller hagegjerde, kan det legges i gatekanten, selv om rennesteinen blokkeres. b. Sn\u00f8 og is fra g\u00e5rdsplass, tomt eller hage m\u00e5 ikke kastes p\u00e5 offentlig sted. c. I gangpassasjer, trange, bratte eller krokete kj\u00f8repassasjer i tettbygd str\u00f8k, hvor det er vanskelig \u00e5 komme til med br\u00f8yteredskap, b\u00f8r eieren av tilst\u00f8tende grunn gj\u00f8re passasjen ryddig for sn\u00f8 utenfor sin eiendom i den utstrekning dette er hensiktsmessig og kan utf\u00f8res uten vesentlige ulemper eller omkostninger. d. N\u00e5r det inntrer mildv\u00e6r, m\u00e5 det s\u00f8rges for at vannet f\u00e5r fritt avl\u00f8p til slukene, s\u00e5 vel fra gaten som fra fortauet. 3. str\u00f8 fortau n\u00e5r det er glatt a. I tettbygd str\u00f8k b\u00f8r eier av grunn som st\u00f8ter til gangpassasje, veg, gate eller plass hvor det ikke er eget fortau s\u00e5 vidt mulig str\u00f8 p\u00e5 passende m\u00e5te for gangtrafikk n\u00e5r det er glatt. Bestemmelsen gjelder kun fortau eller tilsvarende omr\u00e5de i umiddelbar tilknytning til eiendommen, hvis ikke renholdet er overtatt av kommunen. Grunneier med eiendom inntil offentlig fortau i tidligere Arna, Fana og \u00c5sane kommuner og Loddefjord sogn av Laksev\u00e5g kommune2 plikter \u00e5 bes\u00f8rge fortauet feiet utenfor sin eiendom dersom kommunen p\u00e5legger det. 1 Kart over hus- og grunneiers plikter etter politivedtekten \u00a7 4-4 f\u00f8rste ledd, se vedlegg 1. 2 Kart over hus- og grunneiers plikter etter politivedtekten \u00a7 4-4 tredje ledd, se vedlegg 2. Kapittel 5. Hindre fors\u00f8pling og tilgrising \u00a7 5-1. Hindre fors\u00f8pling og tilgrising P\u00e5, ut over eller i umiddelbar n\u00e6rhet av offentlig sted er det forbudt: 1. \u00e5 kaste avfall, herunder glass, flasker, spiker, papir, fruktskall, tyggegummi og tobakksprodukter, 2. \u00e5 grise til med maling, tusj, sprayprodukter e.l. p\u00e5 enhver overflate mot offentlig sted, herunder p\u00e5 eller ved bygning, gate, vei, park, anlegg, innretninger og transportmidler, 3. \u00e5 henge opp kunngj\u00f8ringer, plakater e.l. uten politiets tillatelse. Dette gjelder ikke oppslag p\u00e5 tavler e.l. som er godkjent av kommunen til slikt bruk, eller oppslag p\u00e5 eiendom om forhold som bare vedkommer eiendommen eller n\u00e6ringsvirksomheten til dem som disponerer eiendommen. Det er forbudt \u00e5 rive, skade eller skjemme oppslag som er lovlig satt opp. Oppslag skal fjernes n\u00e5r de er foreldet. 4. \u00e5 urinere utend\u00f8rs i tettbebygd str\u00f8k eller p\u00e5 steder der det kan virke sjenerende p\u00e5 andre. \u00a7 5-2. Rydding ved kiosksalg, arrangementer o.l. Den som driver salg fra kiosk, uteservering, gatesalg eller annen lignende n\u00e6ringsvirksomhet p\u00e5 eller ut mot offentlig sted, skal s\u00f8rge for at omr\u00e5det ikke skjemmes eller tilsmusses av virksomheten, og om n\u00f8dvendig s\u00f8rge for renhold i tilliggende omr\u00e5der. Den som driver slik virksomhet plikter ogs\u00e5 \u00e5 s\u00f8rge for at det blir satt opp et tilstrekkelig antall s\u00f8ppelkasser. Den som arrangerer tilstelning p\u00e5 offentlig sted, skal s\u00f8rge for at papir og annet avfall blir fjernet etter arrangementet. Kapittel 6. Offentlige anlegg \u00a7 6-1. Kirkeg\u00e5rd og gravplass P\u00e5 kirkeg\u00e5rd og gravplass er det forbudt \u00e5 sykle, ake, drive sport, lek eller annet som ikke s\u00f8mmer seg der. Det er forbudt \u00e5 trenge seg inn p\u00e5 kirkeg\u00e5rd n\u00e5r den er stengt for bes\u00f8k. Kapittel 7. Arrangementer p\u00e5 offentlig sted \u00a7 7-1. S\u00f8knadsplikt for arrangement p\u00e5 offentlig sted Den som p\u00e5 offentlig sted vil holde arrangement som overveiende er av underholdningsmessig, kunstnerisk, selskapelig eller kommersiell art, og som har et omfang som vil medf\u00f8re behov for betydelige ferdselsreguleringer eller vakthold, m\u00e5 innen en frist som politiet setter s\u00f8ke om dette. Politiloven \u00a7 11 gjelder tilsvarende. \u00a7 7-2. Meldeplikt for allment tilgjengelige arrangementer Den som vil holde et arrangement som er allment tilgjengelig, m\u00e5 i god tid forut for arrangementet sende melding til politiet, n\u00e5r dets art eller st\u00f8rrelse gj\u00f8r det sannsynlig at politioppsyn blir n\u00f8dvendig av hensyn til ro og orden eller avvikling av trafikken. Dette gjelder ogs\u00e5 n\u00e5r arrangementet ikke skjer p\u00e5 offentlig sted. Meldeplikten gjelder ogs\u00e5 sammenkomst eller tilstelning av overveiende selskapelig eller underholdende art for medlemmer av en forening eller lignende sammenslutning. Politiloven \u00a7 11 gjelder tilsvarende. \u00a7 7-3. Barns tilgang til offentlig arrangement Barn under 15 \u00e5r har ikke adgang til offentlig allment tilgjengelig tilstelning uten i f\u00f8lge med foreldre eller andre foresatte. Politiet kan gi dispensasjon ved tilstelninger som arrangeres spesielt for barn og unge under 18 \u00e5r. Kapittel 8. Pantel\u00e5nervirksomhet \u00a7 8-1. Pantel\u00e5nervirksomhet Den som har f\u00e5tt bevilling til \u00e5 drive pantel\u00e5nervirksomhet skal f\u00f8re protokoll, autorisert av politiet, over alle l\u00e5n og kj\u00f8p. Politiet kan fastsette n\u00e6rmere vilk\u00e5r for virksomheten. Kapittel 9. Forskjellige bestemmelser \u00a7 9-1. Pliktfors\u00f8mmelse Unnlater noen \u00e5 utf\u00f8re det vedkommende har plikt til etter vedtekten eller p\u00e5legg gitt med hjemmel i denne, kan politiet la det utf\u00f8res p\u00e5 vedkommende sin bekostning. \u00a7 9-2. Straff Overtredelser av vedtekten eller p\u00e5legg gitt i medhold av vedtekten, straffes etter politiloven \u00a7 30 nr. 4, hvis ikke forholdet g\u00e5r inn under en strengere straffebestemmelse. \u00a7 9-3. Kommunal h\u00e5ndhevelse Kommunen kan h\u00e5ndheve f\u00f8lgende bestemmelser inntatt i normalpolitivedtekten: \u00a7 3-1 Hindringer (kommunal h\u00e5ndheving etter denne paragraf er begrenset til gjenstander e.l. p\u00e5 eller utover fortau) \u00a7 3-9 Fare for takras \u00a7 3-10 Fjerning av sperrer n\u00e5r arbeidet er ferdig/faren er over \u00a7 4-1 Rengj\u00f8ring av lys- og luftegraver \u00a7 4-2 Rydding av sn\u00f8 etter takras \u00a7 4-3 Vannavl\u00f8p \u00a7 4-4 Eiers plikt til renhold m.m. av fortau (krever lokal sedvane) \u00a7 5-1 Hindre fors\u00f8pling og tilgrising \u00a7 5-2 Rydding ved kiosksalg, arrangementer o.l. Bestemmelsene kan h\u00e5ndheves av Bergen kommune med hjemmel i forskrift av 19. juni 2012 nr. 600 om kommunal h\u00e5ndheving av politivedtekter, jf. politiloven \u00a7 14 tredje ledd. Bergen kommune kan ved overtredelse av disse bestemmelsene ogs\u00e5 ilegge overtredelsesgebyr. \u00a7 9-4. Ikrafttreden Denne vedtekt trer i kraft 1 m\u00e5ned etter at den er stadfestet av Politidirektoratet. Fra samme tid oppheves forskrift av 26. oktober 1999 nr. 1110 om politivedtekt for Bergen kommune, Hordaland. "
}