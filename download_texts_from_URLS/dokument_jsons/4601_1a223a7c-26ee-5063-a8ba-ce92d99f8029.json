{
  "dokument_id": "1a223a7c-26ee-5063-a8ba-ce92d99f8029",
  "doc_type": "case_attachment",
  "kommune": 4601,
  "tittel": "Arna gnr 305 bnr 127 Hauglandsvegen 141. Klage over avslag p\u00e5 s\u00f8knad om legalisering av vassdrag lagt i r\u00f8r.PDF",
  "url": "https://bergen.kommune.no/politikere-utvalg/api/fil/bk360/10095256/Arna-gnr-305-bnr-127-Hauglandsvegen-141-Klage-over-avslag-pa-soknad-om-legalisering-av-vassdrag-lagt-i-ror-PDF",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2023/163358-13 Arna gnr 305 bnr 127 Hauglandsvegen 141. Klage over avslag p\u00e5 s\u00f8knad om legalisering av vassdrag lagt i r\u00f8r Hva saken gjelder: Saken gjelder klage over avslag p\u00e5 s\u00f8knad om av lukking av deler av vassdrag (cirka 39 meter). Avslaget ble gitt den 05.06.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens arealdel (KPA 2018) \u00a7 6.2.2 om byggegrense langs vassdrag og \u00a7 32.1.4 om at innsj\u00f8er, elver og bekker ikke m\u00e5 lukkes, jf. pbl. \u00a7 19-2. Vedtaket er p\u00e5klaget den 26.06.2023 av Advokatfirmaet Schj\u00f8dt AS v/ Sjur L\u00f8b\u00f8 Solhaug p\u00e5 vegne av tiltakshaver Malene Johnsen. Ansvarlig s\u00f8ker er Frode Johnsen Holding AS. Tiltaket er allerede etablert, og det er tale om legaliseringss\u00f8knad. Det ble den 06.06.2018 utstedt vedtak om p\u00e5legg om retting og ilegging av tvangsmulkt for flere forhold p\u00e5 eiendommen. Blant annet ble det stilt krav om at r\u00f8r m\u00e5 fjernes og at elven legges i sitt opprinnelige l\u00f8p. Vedtaket f\u00f8lger vedlagt. Det er knyttet en lengre sakshistorikk til ulovlighetsoppf\u00f8lgingen, se vedlagt fagnotat pkt. 1.1. Eiendommen er ikke regulert. KPA 2018, vedtatt i bystyret 19.06.2019, viser eiendommen som LNF og den ligger innenfor hensynssonene sammenhengende landbruk og naturmilj\u00f8 \u2013 viltomr\u00e5de. Tiltaket er avhengig av dispensasjoner fra KPA 2018 \u00a7\u00a7 6.2.2 og 32.1.4, og Plan- og bygningsetaten har i notat av 19.12.2023 lagt til grunn at dispensasjonene er oms\u00f8kt, jf. pbl. \u00a7 19-1. Ansvarlig s\u00f8ker har opplyst at de har unnlatt \u00e5 varsle naboer, fordi deres interesser ikke ber\u00f8res av tiltaket, jf. pbl. \u00a7 21-3 andre ledd. Etat for landbruk (n\u00e5, Byr\u00e5dsavdeling for n\u00e6ring, kultur og idrett (BNKI) v/ seksjon for n\u00e6ring og landbruk) frar\u00e5det i uttalelse datert 22.02.2023 at det gis dispensasjon med hensyn til det biologiske mangfoldet, kulturlandskapet og drenering av jordbruksjord. Lukking av bekk er heller ikke i tr\u00e5d med nasjonale og lokale m\u00e5l for jordbruket. Det er ikke tatt stilling til vannets kvaliteter i vurderingen. Bymilj\u00f8etaten v/ Natur- og milj\u00f8forvaltningsseksjonen har i uttalelse datert 01.03.2023 vurdert tiltakets konsekvenser for interesser knyttet til natur, biologisk mangfold, landskap og friluftsliv. Bymilj\u00f8etaten viser til at tiltaket har gitt naturmangfoldet d\u00e5rligere k\u00e5r i omr\u00e5det. Bekken b\u00f8r gjen\u00e5pnes med et naturlikt preg. Byr\u00e5dsavdelingen har forespurt ny vurdering fra Bymilj\u00f8etaten og seksjon for n\u00e6ring og landbruk av hensyn til momentene i klagen og vannpr\u00f8verapport fra 2017 p\u00e5 saken. B\u00e5de seksjon for n\u00e6ring og landbruk og Bymilj\u00f8etaten opprettholder konklusjonen i uttalelsene. Det presiseres at bakterieniv\u00e5er er vanlig i landbruksomr\u00e5der, og at grunneier selv kan 1 iverksette tiltak for \u00e5 bedre vannforholdene. Det er heller ikke landbruksfaglige sterke behov for \u00e5 lukke bekken. I e-post av 23.03.2023 har kommunen orientert ansvarlig s\u00f8ker om at kantvegetasjonen har et s\u00e6rlig vern gjennom vannressursloven \u00a7 11, og at vassdragsmyndigheten v/Statsforvalteren i Vestland kan i s\u00e6rlige tilfeller frita for kravet om kantvegetasjon, jf. vannressursloven \u00a7 11. En bekkelukking vil ogs\u00e5 kreve tillatelse etter forskrift om fysiske tiltak i vassdrag og i dette tilfellet er det Vestland fylkeskommune som har myndighet til \u00e5 fatte vedtak. I e-post av 18.04.2023 opplyste Statsforvalteren i Vestland om f\u00f8lgende: \u00abOm det vert gjeve l\u00f8yve til \u00e5 legge bekk i r\u00f8yr, s\u00e5 er det ikkje krav om \u00e5 oppretthalde kantvegetasjon p\u00e5 den lukka strekkja. Men f\u00e5r han ikkje l\u00f8yve, s\u00e5 skal det vere kantvegetasjon. S\u00e5 vi avventer saka litt til kommunen og fylkeskommunen har sett p\u00e5 bekkelukkinga.\u00bb Kommunen har ikke mottatt svar fra Vestland fylkeskommune. Klage: Klager anf\u00f8rer at vedtaket bygger p\u00e5 uriktig rettsanvendelse og uriktig skj\u00f8nnsut\u00f8velse. Det vises s\u00e6rskilt til at bekken ikke innbefattes av vilk\u00e5rene for \u00e5 utgj\u00f8re et vassdrag etter vannressursloven \u00a7 2 med n\u00e6rmere henvisninger til relevante rettskilder. Klager mener f\u00f8lgelig at s\u00f8knaden ikke gjelder et vassdrag, og at det er uriktig \u00e5 opprettholde avslaget begrunnet i KPA 2018 \u00a7\u00a7 6.2.2 og 32.1.4. Subsidi\u00e6rt anf\u00f8rer klager at vilk\u00e5rene i pbl. \u00a7 19-2 er oppfylt for \u00e5 gi dispensasjon. Det vises innledningsvis til at Plan- og bygningsetaten er for generell i sin tiln\u00e6rming. Vannpr\u00f8ve viser d\u00e5rlig vannkvalitet og \u00abbetydelige mengder med koliforme bakterier og E. Coli\u00bb til ulempe for naturmangfoldet. Det utgj\u00f8r ogs\u00e5 en fare for g\u00e5rdsdriften og andre som ferdes i omr\u00e5det, bl.a. deltakere p\u00e5 \u00abInn p\u00e5 tunet\u00bb-tilbudet \u2013 Et tilrettelagt oppl\u00e6ringstiltak. Ellers har vannet \u00aben gulbrun farge\u00bb og \u00ablukter surt\u00bb, som gj\u00f8r det vanskelig \u00e5 gjenopprette landskapsbildet p\u00e5 det aktuelle omr\u00e5det. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat viser innledningsvis til at bekken tydelig atskiller seg fra omgivelsene, og er derfor \u00e5 regne som et vassdrag, jf. vannressursloven \u00a7 2. Tiltaket er f\u00f8lgelig avhengig av dispensasjoner fra KPA 2018 \u00a7\u00a7 6.2.2 og 32.1.4. Fagetaten opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 6.2.2 om byggegrense langs vassdrag og \u00a7 32.1.4 om at bekker ikke skal lukkes. Vurderingen i avslagsvedtaket opprettholdes. Tiltaket forringer bekkens evne til \u00e5 ta unna st\u00f8rre nedb\u00f8rsmengder, det biologiske mangfoldet og landskapsbildet i seg selv. Fagetaten mener videre at grunneier b\u00f8r finne \u00e5rsaken til forurensingen av vannet og l\u00f8se problemet, fremfor \u00e5 lukke bekken. Vann er ellers et vesentlig element i landskapsbildet og gir grunnlag for vegetasjonssoner som gj\u00f8r landskapet variert. Bystyrets vedtak fra 25.01.2023 om Gr\u00f8nn strategi \u2013 Klimastrategi for Bergen 2022 \u2013 2030 understreker ogs\u00e5 viktigheten av \u00e5pne vassdrag m.m. Det vises til fagetatens notat av 19.12.2023 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen kan tas til f\u00f8lge p\u00e5 vilk\u00e5r. Byr\u00e5den tiltrer innledningsvis fagetatens vurdering om at bekken er \u00e5 regne som et vassdrag etter vannressursloven \u00a7 2. Byr\u00e5det bestrider ikke klagers argumentasjon som bygger p\u00e5 at bekken ikke har \u00e5rssikker vannf\u00f8ring, men p\u00e5peker at bekken atskiller seg tydelig fra 2 omgivelsene der den opprinnelig rant fritt og \u00e5pent i terrenget. Tiltaket er f\u00f8lgelig i strid med KPA 2018 \u00a7 6.2.2 om byggegrense langs vassdrag og \u00a7 32.1.4 om at bekker ikke skal lukkes, og det er s\u00f8kt om dispensasjon, jf. pbl. \u00a7 19-1. Flyfoto 29.06.2017 (pil angir utl\u00f8p) Flyfoto 14.08.2022 (pil angir utl\u00f8p) Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene.\u00bb Hovedhensynet bak byggeforbudet langs sj\u00f8 og vassdrag er \u00e5 verne sonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til vassdrag reduseres. Hensynene bak bestemmelsen om at bekker ikke skal lukkes er i stor grad de samme, spesielt med tanke p\u00e5 naturmangfold- og milj\u00f8hensyn. Byr\u00e5den finner det hensiktsmessig \u00e5 behandle dispensasjonsvurderingene samlet. Utgangspunktet for kommunen er at det er viktig \u00e5 sikre at b\u00e5de store og mindre vassdrag holdes \u00e5pne. Dette f\u00f8lger blant annet av bystyrets vedtak i m\u00f8tet 25.01.2023 sak 11/23 Gr\u00f8nn strategi \u2013 klimastrategi for Bergen 2022 \u2013 2023. \u00c5pne vassdrag har som form\u00e5l \u00e5 sikre god overvannsh\u00e5ndtering, samt gode rammer for naturmangfoldet og landskapsbildet for \u00f8vrig. Byr\u00e5den er imidlertid av den oppfatning at omfanget av bekk som er oms\u00f8kt lagt i r\u00f8r, er relativt lite (cirka 39 meter). Byr\u00e5den anser derfor tiltaket isolert sett av begrenset betydning for hensynene som gj\u00f8r seg gjeldende i vurderingen, og spesielt hva gjelder landskap- og naturhensyn. Byr\u00e5den vil ogs\u00e5 tilf\u00f8ye at umiddelbart n\u00e6romr\u00e5de best\u00e5r i hovedsak av gr\u00f8ntareal, slik at lukkingen ogs\u00e5 vil ha mindre betydning for overvannsh\u00e5ndtering mv. I tillegg er det et viktig momentet for byr\u00e5dens vurdering, at bekken har s\u00e6rs d\u00e5rlige vannkvaliteter. Selv om Bymilj\u00f8etaten og BNKI v/ seksjon for n\u00e6ring og landbruk i ny uttalelse innhentet av byr\u00e5den p\u00e5peker at vannpr\u00f8verapporten viser vanlige niv\u00e5er av bakterier etc. for landbruksomr\u00e5der, mener byr\u00e5den at det er vesentlige andre forhold av betydning. Det foreg\u00e5r omfattende tilrettelagte oppl\u00e6ringstiltak p\u00e5 g\u00e5rden i forbindelse med \u00abinn p\u00e5 tunet\u00bb-tilbudet. Bekkens kvaliteter synes \u00e5 v\u00e6re uforenlig med slik drift, hvilket tilsier at lukking av bekk ikke har videre betydning for friluftsliv og allmennhetens interesser. Det er imidlertid en klar forutsetning for dispensasjon, at en avklarer hvorvidt tiltaket er avhengig av tillatelse fra Vestland fylkeskommune etter forskrift om fysiske tiltak i vassdrag. Dersom avklaringer viser at slik tillatelse er n\u00f8dvendig, m\u00e5 den foreligge for det kan gis 3 ferdigattest. Er tiltaket avhengig av tillatelse fra Fylkeskommunen og det gis avslag, bortfaller dispensasjonene og bekken m\u00e5 tilbakef\u00f8res. Dette forhold inng\u00e5r f\u00f8lgelig som vilk\u00e5r til dispensasjonene, jf. pbl. \u00a7 19-2 f\u00f8rste ledd annet punktum. Av hensyn til forskriftens bestemmelser anser byr\u00e5den vilk\u00e5ret som b\u00e5de saklig og forholdsmessig. Generelt mener byr\u00e5den at det er uheldig \u00e5 lukke bekker i strid med kommuneplanens bestemmelser, men er samlet sett og med hensyn til angitt vilk\u00e5r kommet til at hensynene bak bestemmelsene ikke blir \u00abvesentlig tilsidesatt\u00bb for det konkrete oms\u00f8kte tiltak, jf. pbl. \u00a7 19-2. I motsetning til fagetaten og med henvisning til ovennevnte vurderinger, finner ikke byr\u00e5den at det er knyttet vesentlige negative konsekvenser ved oms\u00f8kte tiltak for landskapet, naturmangfoldet eller overvannsh\u00e5ndteringen. R\u00f8rets utl\u00f8p plasseres n\u00e5 p\u00e5 en slik m\u00e5te at bekkens vannkvaliteter ikke vil forringe g\u00e5rdens brukskvaliteter b\u00e5de med tanke p\u00e5 dyr og mennesker. Byr\u00e5den vurderer dette som en fordel av allmenn interesse og for kommunens arealdisponering. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2 annet ledd. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon p\u00e5 f\u00f8lgende vilk\u00e5r: \u2022 F\u00f8r det kan gis ferdigattest m\u00e5 en avklare eventuelt behov for tillatelse fra Vestland fylkeskommune etter forskrift om fysiske tiltak i vassdrag. Eventuell n\u00f8dvendig tillatelse m\u00e5 foreligge f\u00f8r det kan gis ferdigattest. Dersom det gis eventuelt avslag, bortfaller tillatelsen og bekken m\u00e5 tilbakef\u00f8res. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 05.06.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7\u00a7 6.2.2 og 32.1.4 p\u00e5 vilk\u00e5r angitt i punkt 3 a). 3. Med hjemmel i pbl. \u00a7 20-1, jf. \u00a7 21-4 gis det tillatelse til legalisering av lukking av deler av vassdrag (cirka 39 meter) p\u00e5 f\u00f8lgende vilk\u00e5r: a. F\u00f8r det kan gis ferdigattest m\u00e5 en avklare eventuelt behov for tillatelse fra Vestland fylkeskommune etter forskrift om fysiske tiltak i vassdrag. Eventuell n\u00f8dvendig tillatelse m\u00e5 foreligge f\u00f8r det kan gis ferdigattest. Dersom det eventuelt gis avslag, bortfaller tillatelsen og bekken m\u00e5 tilbakef\u00f8res. 4. Det overlates Plan- og bygningsetaten \u00e5 utferdige tillatelsen og stille n\u00f8dvendige vilk\u00e5r. 5. Klagen tas til f\u00f8lge p\u00e5 vilk\u00e5r. Dato: 27. februar 2024 4 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 19.12.2023 med f\u00f8lgende vedlegg: 1. Oversiktskart 2. Oversiktsbilde 3. Situasjonsplan 4. Klage av 26.06.2023 5. Avslag datert 05.06.2023 6. Tilbakemelding fra Statsforvalteren i Vestland av 18.04.2023 7. Orientering til ansvarlig s\u00f8ker av 23.03.2023 8. Uttalelse fra bymilj\u00f8etaten av 01.03.2023 9. Uttalelse fra etat for landbruk av 22.02.2023 10. Vannpr\u00f8ve av bekk 11. P\u00e5legg om retting og ilegging av tvangsmulkt, datert 06.06.2018 12. Foto 13. SV_ Vedr\u00f8rende sak om legalisering av bekk lagt i r\u00f8r. Gbnr. 305_127 [Tilbakemelding fra BNKI v/ seksjon for n\u00e6ring og landbruk] 14. SV_ Vedr\u00f8rende sak om legalisering av bekk lagt i r\u00f8r. Gbnr. 305_127 [Tilbakemelding fra Bymilj\u00f8etaten] 5 "
}