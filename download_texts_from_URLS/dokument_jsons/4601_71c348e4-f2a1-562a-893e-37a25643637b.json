{
  "dokument_id": "71c348e4-f2a1-562a-893e-37a25643637b",
  "doc_type": "case_minutes",
  "kommune": 4601,
  "tittel": "Saksprotokoll UMBY, 21032024, Sak 95/24, Bergenhus, gnr. 164, bnr. 923, Foreningsgaten 3. Klage fra nabo p\u00e5 vedtak om tillatelse til endring av heishus, trappehus og fasade.  Del 2 av 3",
  "url": "https://bergen.kommune.no/politikere-utvalg/api/fil/bk360/10179064/Innstilling-vedtak-Bergenhus-gnr-164-bnr-923-Foreningsgaten-3-Klage-fra-nabo-pa-vedtak-om-tillatelse-til-endring-av-heishus-trappehus-og-fasade-Del-2-av-3",
  "tekst": "Bergenhus, gnr. 164, bnr. 923, Foreningsgaten 3. Klage fra nabo p\u00e5 vedtak om tillatelse til endring av heishus, trappehus og fasade. Del 2 av 3 Utvalg for milj\u00f8 og byutvikling behandlet saken i m\u00f8tet 21.03.2024 sak 95/24 og fattet f\u00f8lgende vedtak: 1. Med hjemmel i forvaltningslovens \u00a7 33, annet ledd oppheves Plan- og bygningsetatens vedtak datert 28.04.17 delvis, slik at det ikke gis tillatelse til: a) endring av gesimsh\u00f8yde for heishus p\u00e5 koteh\u00f8yde 31,28m b) endring av h\u00f8yde for trappehus p\u00e5 koteh\u00f8yde 30,28 m 2. Med hjemmel i plan- og bygningsloven 1985 \u00a7 70 nr. 1 godkjennes ikke de kotefestede h\u00f8ydene som oms\u00f8kt. 3. Med hjemmel i plan- og bygningsloven 2008 \u00a7 19-2 gis det ikke dispensasjon fra Kommunedelplan Sentrum \u00a7 4.3 for kotefestet h\u00f8yde p\u00e5 heishus. 4. Med hjemmel i plan- og bygningsloven 1985 \u00a7 74 nr. 2 avsl\u00e5s endring av fasadeutforming av heishus i form av etablering av forgang. 5. Klagen tas delvis til f\u00f8lge. Utvalg for milj\u00f8 og byutviklings behandling Det var en felles debatt i sakene 94-96/24. Ingrid Nergaard Fjeldstad (V) ba om habilitetsvurdering til sak 94-96/24. Bakgrunnen er at hun som byr\u00e5d innstilte i forkant av UMBY sitt vedtak 05.10.2023. Vurdering av habilitet er foretatt etter forvaltningsloven \u00a7 6 annet ledd. Utgangspunktet er at den folkevalgte som utvalgsmedlem ikke blir inhabil selv om vedkommende behandlet og fremmet saken som byr\u00e5d. Det foreligger ikke informasjon om kritikk av den tidligere saksbehandlingen, og det anses heller ikke aktuelt. Utvalg for milj\u00f8 og byutvikling kjente etter en samlet vurdering Fjeldstad habil til \u00e5 behandle sakene 94-96/24. F\u00f8lgende representanter tok ordet: Chris J\u00f8rgen Knudsen R\u00f8dland (H), Geir Steinar Dale (A), Lillian Blom (SV), Trond Tystad (BL), Ivar Stefansson (SV). Forslag fremsatt i utvalget: Lillian Blom (SV) fremsatte p\u00e5 vegne av A og SV f\u00f8lgende tilleggsforslag til begrunnelse: KMBY la i godkjennelsen 21.10.2010 til grunn tiltakshavers opplysninger om at p\u00e5byggets h\u00f8yde skulle ta utgangspunkt i eget m\u00f8ne frembygning (20,62 m). P\u00e5bygget skulle fremst\u00e5 like h\u00f8yt som Rica hotell (20,58 m). Nyg\u00e5rdsgaten 2a og Foreningsgaten 3 skulle if\u00f8lge fremlagt tegning fremst\u00e5 like h\u00f8ye (20,08 m.). Foreningsgaten 3 ble gitt rammetillatelse den 1.2.2011. Rammetillatelsen gir tillatelse p\u00e5 vilk\u00e5r til et tiln\u00e6rmet flatt tak mot bakg\u00e5rd, takterrasse p\u00e5 bakbygning samt tilbakef\u00f8ring av fasade mot gate. Eksisterende bygningsmasse har et bruksareal p\u00e5 2950m2 som benyttes til n\u00e6ringsform\u00e5l. Det s\u00f8kes om om- og tilbygg p\u00e5 ca. 400m2. I planlagt prosjekt vil det totale bruksarealet bli p\u00e5 3350m2. Av dette skal 560m2 v\u00e6re n\u00e6ringsareal. Utvalg for milj\u00f8 og byutvikling, UMBY viser til tilleggsnotat datert 29.01.2024 som peker p\u00e5 en faktafeil i saksframstillingen, del 1 av 3 saker datert 09.01.2024 p\u00e5 side 9: \u00abKMBY sitt vedtak datert i sak 487-10, datert 21.10.2010 har f\u00f8lgende ordlyd: \u00abFagetatens vedtak datert 30.01.09 oppheves. Med hjemmel i plan- og bygningsloven \u00a7 7 gis det dispensasjon fra plan- og bygningsloven \u00a7 70, nr. 2 og kommunedelplan Sentrum \u00a7 4.3. Klagen tas til f\u00f8lge.\u00bb Ved en gjennomgang av saksdokumentene fra 2010 og 2011, herunder den etterf\u00f8lgende rammetillatelsen datert 01.02.2011, er det ikke sannsynlig at KMBY i vedtaket datert 21.10.2010 har gitt dispensasjon fra h\u00f8ydebestemmelsen, men derimot den delen av \u00a7 4.3 som ang\u00e5r tomteutnyttelsen.\u00bb UMBY legger til grunn at p\u00e5bygget har godkjent h\u00f8yde 20,62 meter basert p\u00e5 kommunens arkiv der opplyst kote frembygning er satt til 24,72 og kote fortau 4.1. M\u00f8neh\u00f8yde over 21 meter vil kreve dispensasjon fra KDP, sentrum \u00a7 4.3. 20.12.2012 sendte tiltakshaver s\u00f8knad om endring av tillatelse, s\u00f8knaden omhandlet 4 forhold: 1. Endre godkjent heisl\u00f8sning 2. Utvendige svalganger 3. Fjerne eksisterende baktrapp og erstatte denne med ny trapp til bakg\u00e5rd 4. vinduer i fasade mot bakg\u00e5rd I endringss\u00f8knad er det opplyst at: \u00abtiltakets ytre rammer er som tidligere innsendt, bortsett fra bruksareal \u00abny bebyggelse\u00bb som er endret fra 575m2 til 710,5. Dette er en gangbro p\u00e5 utsiden av bygget, mot bakg\u00e5rd. Som f\u00f8lge av dette er ogs\u00e5 total bruksareal endret til 4025.5m2\u00bb. Dette byggearealet som n\u00e5 er oppgitt i endringss\u00f8knad er ikke i samsvar med rammetillatelse gitt 1.2.2011. Det legges ogs\u00e5 ved nye tegninger som er vesentlig endret i forhold til tegningsmateriell knyttet til rammetillatelse 1.2.2011. Det er kun de 4 forhold som blir behandlet i endringstillatelsen datert 21.05.2013. \u00d8kning i volum/h\u00f8yder eller nye tegninger er ikke oms\u00f8kt fra tiltakshavers side og blir heller ikke vurdert av byggesaksavdelingen. Rapport fra tilsyn p\u00e5 byggeplass 29.10.13 konkluderte med at Sognnes Bygg AS ikke bygger etter godkjente tegninger. Det er store avvik mellom godkjente tegninger og de tegninger som det ble bygget etter. Et nytt tilsyn p\u00e5 byggeplass 12.03.14 konkluderte med at avvikene som ble avdekket i tilsynet er omfattende og fravikende fra gitte tillatelser. Det ble vurdert stoppordre fram til det foreligger en s\u00f8knad om endring eller at p\u00e5pekte forhold er rettet/tilbakef\u00f8rt. UMBY konkluderer med at avvikene som er listet opp i del 1,2 og 3 til behandling, fremst\u00e5r som endringer ut fra ikke godkjente tegninger. Endringene er \u00e5penbart tilpasset de ikke godkjente tegninger og vil ikke eller i liten grad v\u00e6re mulig \u00e5 tilpasse de godkjente tegninger. UMBY legger til grunn at \u00a7 4.1 og \u00a7 4.3 i Kommunedelplan sentrum legges til grunn for videre saksbehandling p\u00e5 lik linje som under behandling av rammetillatelse av 1.2.2011 og endringstillatelse av 21.5.2013. Votering: Innstillingen punkt 1-5 ble vedtatt enstemmig. Tilleggsforslag til begrunnelse fra A og SV, fremsatt av Lillian Blom (SV), fikk 8 stemmer (A, SV, MDG, V, R), og var dermed falt. 2 Byr\u00e5det behandlet saken i m\u00f8tet 11.01.2024 sak 2/24 Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Byr\u00e5dets innstilling og utvalgets vedtak er likelydende. 3 "
}