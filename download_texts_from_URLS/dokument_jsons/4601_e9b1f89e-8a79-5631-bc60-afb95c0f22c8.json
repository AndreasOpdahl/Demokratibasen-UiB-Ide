{
  "dokument_id": "e9b1f89e-8a79-5631-bc60-afb95c0f22c8",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 06032024, Sak 86/24, H\u00f8ringsuttalelse: H\u00f8ring av NOU 2023: 26 \u2013 Ny lov om offentlige anskaffelser",
  "url": "https://bergen.kommune.no/politikere-utvalg/api/fil/bk360/10060561/Innstilling-vedtak-Horingsuttalelse-Horing-av-NOU-2023-26-Ny-lov-om-offentlige-anskaffelser",
  "tekst": "H\u00f8ringsuttalelse: H\u00f8ring av NOU 2023: 26 \u2013 Ny lov om offentlige anskaffelser Bergen bystyre behandlet saken i m\u00f8tet 06.03.2024 sak 86/24 og fattet f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - NOU 2023: 26 Ny lov om offentlige anskaffelser\u00bb, slik den fremkommer av byr\u00e5dets forslag til h\u00f8ringsuttalelse fra Bergen kommune. Bergen bystyres behandling F\u00f8lgende representanter tok ordet: Anette Strand (H), Richard Martin Laloo Storevik (A), Marte Stadheim Teigen (R). Forslag fremsatt i bystyret: Richard Martin Laloo Storevik (A) fremsatte p\u00e5 vegne av A f\u00f8lgende tilleggsforslag: Tilleggsforslag til kapittel 7: Gr\u00f8nn omstilling \u00a7 2-2 \u00b7 Bergen Bystyre applauderer utvalgets forslag om \u00e5 styrke klima- og milj\u00f8hensyn i regelverket, og fremhever betydningen av offentlige anskaffelser som et viktig verkt\u00f8y i klimapolitikken. Bystyret er enig i at krav til klima og milj\u00f8 b\u00f8r hensyntas i alle anskaffelser, b\u00e5de over og under E\u00d8S-terskelverdi, og at den norske Klimaloven b\u00f8r legges til grunn for beslutninger om anskaffelser. Bystyret fremhever ogs\u00e5 betydningen av sirkul\u00e6r \u00f8konomi og lav- og nettoutslippsl\u00f8sninger i nasjonal handlingsplan, og at offentlige innkj\u00f8pere b\u00f8r fokusere p\u00e5 hva som skal kj\u00f8pes inn, ikke bare hvordan det kj\u00f8pes inn. \u00b7 Bystyret st\u00f8tter utvalgets forslag om fem tiltak for \u00e5 fremskynde overgangen til en gr\u00f8nn sirkul\u00e6r \u00f8konomi, inkludert omstilling til lavutslippssamfunn i lovens form\u00e5lsbestemmelse. Bystyret mener at offentlige oppdragsgivere i visse tilfeller b\u00f8r akseptere merkostnader for \u00e5 bidra til klima- og milj\u00f8utfordringene. Bystyret st\u00f8tter ogs\u00e5 utvalgets forslag om gr\u00f8nn omstilling, standardiserte minimumskrav, oppdragsgivers plikt til \u00e5 ha rutiner og krav til innovasjon. Bystyret mener at milj\u00f8kravene b\u00f8r ha reell klima- og milj\u00f8effekt, og at det b\u00f8r stilles milj\u00f8krav til leverand\u00f8ren der det er hensiktsmessig og har ekstra milj\u00f8effekt. Med disse tiltakene mener Bystyret at m\u00e5let om en gr\u00f8nn sirkul\u00e6r \u00f8konomi kan n\u00e5s Tilleggsforslag til kapittel 11: Kontraktsvilk\u00e5r om l\u00e6rlinger \u00a7 2-6 \u00b7 Bergen bystyre st\u00f8tter utvalgets forslag om \u00e5 videref\u00f8re dagens regel om \u00e5 stille krav til bruk av l\u00e6rlinger i tjenestekontrakter og bygge- og anleggskontrakter, og at denne skal gjelde alle anskaffelser som omfattes av loven. Dette er viktig for \u00e5 fremme et seri\u00f8st arbeidsliv og sikre tilstrekkelig antall l\u00e6replasser. Bergen bystyre er ogs\u00e5 enig i utvalgets forslag om \u00e5 presisere vilk\u00e5ret \"s\u00e6rlige behov\" for l\u00e6rlinger, og at de faglige r\u00e5dene og SRY b\u00f8r vurdere dette. \u00b7 Bergen bystyre st\u00f8tter ikke utvalgets forslag om en risikobasert kontroll bare for kunngj\u00f8ringspliktige anskaffelser. De mener at kontrollplikten knyttet til l\u00e6rlingekravet b\u00f8r gjelde for alle bygge- og anleggsanskaffelser som omfattes av loven fra 300 000 kroner. 2 \u00b7 Bergen bystyre er enig i at begrensningen av antall ledd i leverand\u00f8rkjeden m\u00e5 videref\u00f8res og gjelde for alle anskaffelser som omfattes av loven. De mener at dette er viktig for \u00e5 hindre arbeidslivskriminalitet og sosial dumping. De p\u00e5peker utfordringene med prispress og flere ledd i leverand\u00f8rkjeden, og understreker at hovedleverand\u00f8r og oppdragsgiver har et s\u00e6rskilt ansvar her. Rettspraksis b\u00f8r f\u00f8lge opp dette ansvarsomr\u00e5det for \u00e5 avskrekke lovbrudd. Tilleggsforslag til kapittel 16: Bygge- og anleggsanskaffelser Bergen kommune st\u00f8tter forslaget om at bygge- og anleggsanskaffelser med en verdi under 3 millioner kroner skal reguleres som vare- og tjenestekontrakter. Vi st\u00f8tter ogs\u00e5 forslaget om at anskaffelser med en antatt verdi mellom 3-15 millioner kroner skal reguleres p\u00e5 samme m\u00e5te, men med krav om kunngj\u00f8ring i markedet. For anskaffelser med en verdi mellom 15 millioner kroner og E\u00d8S-terskelverdi, foresl\u00e5s det \u00e5 f\u00f8lge anskaffelsesdirektivet, men med visse unntak. Bergen st\u00f8tter dette forslaget, men \u00f8nsker ogs\u00e5 \u00e5 utvide listen over unntak. Vi mener at \u00e5 gi unntak for E\u00d8S-rettslige prinsipper p\u00e5 kontrakter under E\u00d8S- terskelverdi vil gi \u00f8kt fleksibilitet for oppdragsgiver til \u00e5 stille krav om samfunnshensyn. Det tror vi vil gjelde f\u00e5 anskaffelser. Marte Stadheim Teigen (R) fremsatte p\u00e5 vegne av R f\u00f8lgende tilleggsforslag i 4 punkt: 1. Bergen kommune mener det i offentlige anskaffelser m\u00e5 stilles krav om at leverand\u00f8rene m\u00e5 f\u00f8lge norsk lovkrav som et minimum, v\u00e6re i tr\u00e5d med FNs b\u00e6rekraftsm\u00e5l, og at anbud m\u00e5 leveres p\u00e5 norsk. 2. Bergen kommune mener at ettersom praksiskandidater ikke har noe form for l\u00e6rekontrakt og denne ordningen ikke er en oppl\u00e6ringsordning, b\u00f8r ikke denne gruppen omfattes av l\u00e6rlingbegrepet. 3. Stryke f\u00f8lgende setning i delkapittel 11, paragraf 2-6 kontraktsvilk\u00e5r for l\u00e6rlinger: \u00abDet b\u00f8r vurderes om terskelvilk\u00e5ret for utl\u00f8sning av kravet om kontraktsvilk\u00e5ret b\u00f8r heves; det kan v\u00e6re uforholdsmessig \u00e5 kreve at en leverand\u00f8r m\u00e5 ta inn en l\u00e6rling p\u00e5 et oppdrag som varer i bare tre m\u00e5neder, n\u00e5r oppl\u00e6ringsplikten ofte strekker seg over flere \u00e5r.\u00bb 4. Endre f\u00f8lgende setning i delkapittel 11, paragraf 2-6: Fra: \u201cDepartementet b\u00f8r videre vurdere om vilk\u00e5ret om \u00abs\u00e6rlig behov for l\u00e6replasser\u00bb skal gjelde behovet p\u00e5 nasjonalt eller regionalt niv\u00e5.\u201d Til: \u201cVilk\u00e5ret om \u00abs\u00e6rlig behov for l\u00e6replasser\u00bb b\u00f8r gjelde b\u00e5de p\u00e5 nasjonalt og regionalt niv\u00e5, og et behov for l\u00e6replasser p\u00e5 et niv\u00e5ene b\u00f8r v\u00e6re nok til \u00e5 utl\u00f8se krav om l\u00e6rlinger p\u00e5 kontrakten. Det er fornuftig at behovet blir kartlagt av Samarbeidsr\u00e5det for yrkesoppl\u00e6ring (SRY) og Kunnskapsdepartementet. I tillegg b\u00f8r det regnes som et s\u00e6rlig behov for l\u00e6replasser dersom det innev\u00e6rende s\u00f8knads\u00e5r var flere s\u00f8kere til l\u00e6refaget enn antallet tilgjengelige l\u00e6replasser. Votering: Innstillingen ble vedtatt enstemmig Tilleggsforslag til kapittel 7 fra A, fremsatt av Richard Martin Laloo Storevik (A), fikk 32 stemmer (A, SV, MDG, V, R, KrF) og var dermed falt. Tilleggsforslag til kapittel 11, avsnitt 1 og 3, fra A, fremsatt av Richard Martin Laloo Storevik (A) fikk 30 stemmer (A, SV, MDG, V, R) og var dermed falt 2 Tilleggsforslag til kapittel 11, avsnitt 2, fra A, fremsatt av Richard Martin Laloo Storevik (A), fikk 27 stemmer (A, SV, MDG, R) og var dermed falt. Tilleggsforslag til kapittel 16 fra A, fremsatt av Richard Martin Laloo Storevik (A), fikk 30 stemmer (A, SV, MDG, V, R) og var dermed falt. Tilleggsforslag 1 \u2013 4 fra R\u00f8dt, fremsatt av Marte Stadheim Teigen (R), fikk 27 stemmer (A, SV, MDG, R) og var dermed falt. Utvalg for finans, kultur og n\u00e6ring behandlet saken i m\u00f8tet 14.02.2024 sak 24/24 og avga f\u00f8lgende innstilling: Utvalgets innstilling og bystyrets vedtak er likelydende. Byr\u00e5det behandlet saken i m\u00f8tet 25.01.2024 sak 20/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende. 3 "
}