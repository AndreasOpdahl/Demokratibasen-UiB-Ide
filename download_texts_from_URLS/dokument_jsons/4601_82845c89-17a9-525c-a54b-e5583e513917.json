{
  "dokument_id": "82845c89-17a9-525c-a54b-e5583e513917",
  "doc_type": "case_attachment",
  "kommune": 4601,
  "tittel": "Klage p\u00e5 vedtak av 16.01.2023 - Gnr. 48 bnr. 296.pdf",
  "url": "https://bergen.kommune.no/politikere-utvalg/api/fil/bk360/8034211/Klage-pa-vedtak-av-16-01-2023-Gnr-48-bnr-296-pdf",
  "tekst": "Bergen kommune v/Plan og Bygningsetaten Postboks 7700 5020 Bergen Bergen den 02.02.2023 Klage p\u00e5 vedtak av 16.01.2023 vedr. s\u00f8knad om fradeling av parsell av gnr. 48, bnr. 296, Deres referanse: DELE-2022/26876-12 Om vedtaket Vedtaket gjelder avslag p\u00e5 s\u00f8knad om opprettelse av ny grunneiendom jf. pbl. \u00a7 26-1. Eiendommen ligger i et omr\u00e5de avsatt til LNF-form\u00e5l jf. kommuneplanens Arealdel (KPA) 2018. Det er av den grunn s\u00f8kt om dispensasjon fra arealform\u00e5let. S\u00f8knaden er avsl\u00e5tt med henvisning til at tiltaket er i strid med KPA 2018 \u00a7 31, \u00abLandbruks-, natur og friluftsform\u00e5l\u00bb og vilk\u00e5rene for dispensasjon ikke er til stede jf. pbl. \u00a7 19-2. Som begrunnelse for dette er det uttalt f\u00f8lgende: \u00abEtat for landbruk vurderer en slik bruksendring til \u00e5 v\u00e6re uheldig, og mener at dette \u00f8ker risikoen for driftsulemper for fremtidige eiere av landbrukseiendommen som skal skj\u00f8tte de tilgrensende jordbruksarealene. Rest-eiendommen blir s\u00e5 liten at den blir lite drivverdig som selvstendig eiendom og vil blir uten v\u00e5ningshus. Dette reduserer det mulige inntektsgrunnlaget for eiendommen.\u00bb Videre f\u00f8lger at: \u00abKommuneplanens arealdel viser eiendommen som landbruks-, natur- og friluftsform\u00e5l og rest-eiendommen blir s\u00e5 liten at den blir lite drivverdig som en selvstendig landbrukseiendom og vil bli uten v\u00e5ningshus. Dette reduserer det mulige inntektsgrunnlaget for eiendommen. Gnr. 48 bnr. 296 ble i 1996 fradelt gnr. 48 bnr. 2 p\u00e5 vilk\u00e5r, og er en eiendom med tidligere bolighus og driftsbygning p\u00e5 landbrukseiendommen gnr. 48 bnr. 2. En ytterligere oppdeling av eiendommen i et omr\u00e5de som er vist som LNF- omr\u00e5de er uheldig, og en fradeling av bolighuset vil videre over tid trolig ogs\u00e5 medf\u00f8re \u00f8kt utbyggingspress p\u00e5 Gjenv\u00e6rende del av bnr. 296, noe som ikke er \u00f8nskelig i omr\u00e5der som er vist som LNF I kommuneplanen. Tiltaket vurderes til \u00e5 vesentlig tilsidesette de hensyn bestemmelsene skal ivareta.\u00bb Begrunnelse for klagen Tiltakshaver er uenig i fagetatens betraktning om oppdeling av eiendommen inneb\u00e6rer at eiendommens drivverdighet som landbrukseiendom forringes. Dette p\u00e5 bakgrunn av at eiendommen heller ikke med dagens utforming gir grunnlag for g\u00e5rdsdrift, og at den oms\u00f8kte fradelingen ikke f\u00e5r negativ innvirkning p\u00e5 arealets mulige utnyttelse til landbruksform\u00e5l. Det er heller ikke relevant \u00e5 legge vekt p\u00e5 hensynet til det som beskrives som et \u00ab\u00f8kt ADVOKATFIRMA M\u00c6LAND & CO AS utbyggingspress p\u00e5 gjenv\u00e6rende del av bnr. 296\u00bb. Fradelingen legger ikke begrensninger for kommunens eventuelle saksbehandling av en slik s\u00f8knad dersom dette i fremtiden skulle bli en aktualitet. Eiendommen har f\u00f8r den oms\u00f8kte fradelingen et samlet grunnareal p\u00e5 4 989,4 m2 etter at denne fikk sin n\u00e5v\u00e6rende grense etter fradeling i 1996. Den aktuelle eiendommen ble den gang fradelt fra en st\u00f8rre landbrukseiendom som totalt utgjorde 181 m\u00e5l. Fradelingen ble behandlet av Fylkeslandbruksstyret ved Fylkesmannen i Hordaland, hvor tillatelse ble gitt p\u00e5 vilk\u00e5r om at \u00f8vrig areal skulle leies ut som tilleggsjord s\u00e5 lenge det var interesse for dette blant nabobruk. Fylkeslandbruksstyrets tillatelse f\u00f8lger vedlagt. Det er i Fylkeslandbruksstyrets begrunnelse vist til at fradeling av V\u00e5ningshus og driftseiendom vurderes strengt p\u00e5 bakgrunn av at det er vanskelig \u00e5 opprettholde en forsvarlig drift uten bolighus. Dette ble likevel tillat med henvisning til f\u00f8lgende: \u00abUtifr\u00e5 ei vurdering av ressursane p\u00e5 bruket i form av bygningar og jord- og skogbruksareal kan ein ikkje rekne med drift i framtida. Det er imidlertid drift i omr\u00e5det med husdyrhald, og det er p\u00e5rekneleg eit behov for tilleggsjord.\u00bb Det er i denne vurderingen lagt vekt p\u00e5 at driftsbygningen ikke lenger var til bruk for landbruksform\u00e5l, men som verksted. Det f\u00f8lger Fylkeslandbruksstyrets vedtak og begrunnelse for denne at eiendommen allerede p\u00e5 dette tidspunktet med sin st\u00f8rrelse p\u00e5 181 m\u00e5l ikke gav grunnlag for selvstendig drift som landbrukseiendom og at det ikke var utsikter for slik drift. En eventuell landbruksdrift p\u00e5 Parsellen p\u00e5 inntil 5 m\u00e5l med v\u00e5ningshus og driftsbygning som tillates utskilt er ikke vurdert. Det er et uttalt premiss for avgj\u00f8relsen at det hverken for v\u00e5ningshuset eller driftsbygningen lenger er utsikter for at disse vil inng\u00e5 som en del av en fremtidig landbruksdrift. Fagetatens vurdering av at det n\u00e5 oms\u00f8kte fradelingen vil virke negativt p\u00e5 eiendommens drivverdighet som \u00abselvstendig landbrukseiendom\u00bb bygger s\u00e5ledes p\u00e5 en uriktig forutsetning om at eiendommen med sin n\u00e5v\u00e6rende utforming p\u00e5 4,989,4 m2 kan tjene som nettopp dette. Det er ikke tilfelle, noe som ogs\u00e5 er lagt til grunn for Fylkeslandbruksstyret sin avgj\u00f8relse i 1996. En fradeling vil etter dette ikke ha negativ virkning p\u00e5 de hensyn som LNF form\u00e5let skal ivareta. Fradelingen kan derimot virke positivt av hensyn til mulighetene for landbruksdrift p\u00e5 arealet som blir igjen p\u00e5 gnr. 48, bnr. 296. Ved \u00e5 skille ut hovedhuset p\u00e5 egen tomt s\u00e5 kan driftsbygningen utnyttes uavhengig av hvem som bor i bolighuset. Dette gir \u00f8kt fleksibilitet og \u00f8kte muligheter for utnyttelse av driftsbygningen. Ny landbruksdrift er ogs\u00e5 bakgrunnen for at det er s\u00f8kt om fradeling av eiendommen. Eier \u00f8nsker \u00e5 beholde driftsbygningen med tilh\u00f8rende arealer for \u00e5 drive uttak av t\u00f8mmer til vedproduksjon b\u00e5de fra gnr. 48, bnr. 296 og bnr. 2 som han ogs\u00e5 eier. En slik virksomhet vil bidra til \u00e5 vedlikeholde LNF arealene i tr\u00e5d med landbruksform\u00e5let og samtidig gi lokalprodusert ved som for tiden er etterspurt. Vedtaket p\u00e5klages s\u00e5ledes med henvisning til at avgj\u00f8relsen bygger p\u00e5 en uriktig vurdering av sakens faktum jf. fvl. \u00a7 28. Fagetaten anmodes samtidig om \u00e5 omgj\u00f8re vedtaket av eget tiltak jf. fvl. \u00a7 35 slik at fradelingen innvilges slik den er oms\u00f8kt. Tiltakshaver er i en salgsprosess knyttet til nevnte eiendom og det vil av den grunn v\u00e6re av stor betydning for ham dersom vedtaket kan omgj\u00f8res p\u00e5 raskest mulig m\u00e5te. 2 ADVOKATFIRMA M\u00c6LAND & CO AS Med vennlig hilsen \u00d8yvind H. Lerring Advokatfullmektig 3 "
}