{
  "dokument_id": "dac63331-213f-51ff-99ef-9646d7a646cf",
  "doc_type": "case_presentation",
  "kommune": 4601,
  "tittel": "Forslag til skj\u00f8nnsmedlemmer 2025 - 2028",
  "url": "https://bergen.kommune.no/politikere-utvalg/api/fil/bk360/10601568/Framstilling-Forslag-til-skjonnsmedlemmer-2025-2028",
  "tekst": " Forretningsutvalget Saksframstilling V\u00e5r referanse: 2024/95267-1 Saksbehandler: Bjarte K. Fr\u00f8nsdal Forslag til skj\u00f8nnsmedlemmer for perioden 2025 - 2028 Hva saken gjelder: I henhold til Lov om skj\u00f8nn og ekspropriasjon (skj\u00f8nnsprosessloven) \u00a7 14 skal det v\u00e6re et utvalg av skj\u00f8nnsmedlemmer som oppnevnes av fylkestinget etter forslag fra tingrettene og fra kommunestyrene. Oppnevningen foretas innen 15. oktober \u00e5ret etter hvert kommunestyrevalg, og gjelder for fire \u00e5r fra 1. januar det p\u00e5f\u00f8lgende \u00e5r. Generelle krav til oppnevning av skj\u00f8nnsmedlemmer Vestland fylkeskommune har i brev datert 20.03.2024 bedt Bergen kommune om \u00e5 utarbeide forslag til skj\u00f8nnsmedlemmer for perioden 01.01.2025 \u2013 31.12.2028, med frist 1. juli 2024 Brevet f\u00f8lger vedlagt. N\u00e5r det gjelder oppnevning av skj\u00f8nnsmedlemmer vises til skj\u00f8nnsprosessloven \u00a7 14: \u00abI hvert fylke skal det v\u00e6re et utvalg av skj\u00f8nnsmedlemmer som oppnevnes av fylkestinget etter forslag fra tingrettene og fra kommunestyrene. Oppnevningen foretas innen 15. oktober \u00e5ret etter hvert kommunestyrevalg, og gjelder for fire \u00e5r fra 1. januar det p\u00e5f\u00f8lgende \u00e5r. Utvalget skal ha s\u00e5 mange medlemmer fra hvert domssogn som departementet fastsetter. Ved fastsettingen av antallet tas hensyn til hvor mange skj\u00f8nnssaker det vanligvis er i domssognet. Ved oppnevningen skal det tas sikte p\u00e5 at utvalget f\u00e5r en allsidig sammensetning, og at de som oppnevnes har kyndighet p\u00e5 et eller flere omr\u00e5der som vanligvis ber\u00f8res ved skj\u00f8nn. Reglene i domstolloven \u00a7 70, unntatt annet ledd nr. 1 om en \u00f8vre aldersgrense, \u00a7\u00a7 71 til 74 og \u00a7 79 gjelder tilsvarende. Det samme gjelder retten til fritak p\u00e5 grunn av utf\u00f8rt tjeneste etter domstolloven \u00a7 90 f\u00f8rste ledd annet punktum. Fylkesr\u00e5dmannen skal innen 1. november \u00e5ret etter hvert kommunestyrevalg sende oppgave over alle skj\u00f8nnsmedlemmer i det fylkesvise utvalg til tingrettene og jordskifterettene i fylket og til vedkommende lagmannsrett. Oppgaven skal inneholde fullt navn, adresse, f\u00f8dselsnummer, eventuell telefon til arbeidsted og privat, stilling og yrke, samt angivelse av hva vedkommende er s\u00e6rlig kyndig i.\u00bb Justisdepartementet har meddelt at de fleste domstolene har gitt uttrykk for at de har behov for skj\u00f8nnsmedlemmer med kompetanse innen ulike sider av verdifastsetting, og bruk og drift av fast eiendom, som for eksempel takstmann og megler. Mange domstoler nevner ogs\u00e5 at det er behov for skj\u00f8nnsmedlemmer med s\u00e6rlig kompetanse innen plan- og reguleringsprosesser, og kunnskap om bygg- og anleggsvirksomhet. Flere domstoler \u00f8nsker ogs\u00e5 at skj\u00f8nnsmedlemmene har s\u00e6rskilt kompetanse innenfor \u00f8konomi, revisjon og regnskap. Det er i tillegg sett fram et \u00f8nske om at skj\u00f8nnsmedlemmene har digital kompetanse. 1 Rekrutteringsprosessen Det er pr. i dag 25 skj\u00f8nnsmedlemmer oppnevnt i Bergen domssogn fordelt p\u00e5 3 kvinner og 22 menn. Dette er langt lavere antall enn behovet som er meldt fra Vestland fylkeskommune. Det oppgis fra Vestland fylkeskommune at det for Bergen domssogn skal oppnevnes 71 skj\u00f8nnsmedlemmer. Det bes samtidig om at det foresl\u00e5s 20 % flere medlemmer enn antall skj\u00f8nnsmedlemmer som skal velges. Dette if\u00f8lge retningslinjer for valg av skj\u00f8nnsmedlemmer pkt. 2.4.1, \u00abFremgangsm\u00e5ten ved valget\u00bb. For \u00e5 sikre fortsatt god kvalitet blant skj\u00f8nnsmedlemmene og nok kandidater til vervene ble alle n\u00e5v\u00e6rende skj\u00f8nnsmedlemmer som oppfylte krav til vervet forespurt om de var interessert i \u00e5 ta gjenvalg. Ingen av de forespurte har meddelt at de ikke \u00f8nsker \u00e5 fortsette. Det ble annonsert etter nye skj\u00f8nnsmedlemmer i kommunetorget 6. og 13. april 2024 og p\u00e5 Bergen kommunes hjemmeside. I tillegg til annonsering som nevnt over har f\u00f8lgende organisasjoner og etater blitt kontaktet via e-post, og blitt forespurt om \u00e5 videreformidle informasjon til sine medlemmer: \u2022 Bergen kommune - Plan og bygningsetaten og Bymilj\u00f8etaten \u2022 Norges Takseringsforbund \u2022 Norges Eiendomsmeglerforbund Vest \u2022 Econa (Bergen) \u2022 Revisorforeningen (for \u00f8konomer/revisjon) \u2022 R\u00e5dgivende Ingeni\u00f8rers Forening \u2022 Byr\u00e5dsavdelingen for byutvikling Postmottak byr. byutvikling \u2022 Byggmesterforbundet Region Vest \u2022 R\u00f8rentrepren\u00f8renes Oppl\u00e6ringskontor \u2013 Hordaland \u2022 Oppl\u00e6ringskontoret for Elektrofag i Bergen og omegn \u2022 Oppl\u00e6ringskontoret for bygg og anleggsteknikkfagene Det har n\u00e5 meldt seg 6 kvalifiserte s\u00f8kere, alle menn, som tilfredsstiller domstolenes behov for kompetanse. Vandelskontroll ble foretatt av politiet i juni 2024. Alle s\u00f8kere til verv som skj\u00f8nnsmedlemmer oppfylte kravene til vandel. Selv om det er langt f\u00e6rre kandidater enn behovet som er meldt fra Vestland fylkeskommune, er det n\u00f8dvendig \u00e5 fremme disse innen fristen 1. juli. Suppleringer av n\u00f8dvendig antall skj\u00f8nnsmedlemmer m\u00e5 f\u00f8lges opp i etterkant av bystyrets behandling, og legges fram for bystyret til behandling i bystyrem\u00f8tet den 4. september eller 2. oktober dersom det har meldt seg nye s\u00f8kere. Det er n\u00f8dvendig \u00e5 fortsette annonseringen gjennom sommeren for \u00e5 sikre nok kandidater og m\u00e5let om en bedre kj\u00f8nnsbalanse. Annonseringen vil g\u00e5 via kommunetorget, Bergen kommunes nettsider og sosiale media. Egne annonser vil ogs\u00e5 vurderes dersom man ikke f\u00e5r nok kandidater eller kandidater med riktig kompetanse. Forslag til skj\u00f8nnsmedlemmer Utkast til kandidater til verv som skj\u00f8nnsmedlemmer som f\u00f8lger saken inneholder 31 kandidater, fordelt p\u00e5 3 kvinner og 28 menn. Dette er 40 kandidater for lite selv om alle aktuelle kandidater har blitt foresl\u00e5tt oppnevnt. 2 Samtlige kandidater oppfyller krav om relevant kompetanse. For skj\u00f8nnsmedlemmenes vedkommende er det ikke spesielle krav om kj\u00f8nnsbalanse eller krav til alder. Det er likevel \u00f8nskelig \u00e5 tilstrebe en kj\u00f8nns- og aldersbalanse. Ut ifra tilgjengelige kandidater har det ikke v\u00e6rt mulig \u00e5 gj\u00f8re et aktivt utvalg blant kandidatene for \u00e5 sikre en allsidig sammensetning. Kandidatene er i aldersgruppen 42 \u2013 83 \u00e5r, med gjennomsnittsalder p\u00e5 62 \u00e5r. Dette gir en aldersmessig uttelling som er langt h\u00f8yere enn \u00f8nsket, men som er representativt for de kandidatene som ofte melder seg til denne typen verv. Alle bydelene er representert med kandidater til meddommervervene, men Fyllingsdalen, Laksev\u00e5g og Arna har lavest representasjon. De \u00f8vrige bydelene har tiln\u00e6rmet lik fordeling. Ut ifra tilgjengelige opplysninger i s\u00f8knadene har ingen av kandidatene bakgrunn fra annet land enn Norge. Forslag til innstilling til bystyret: 1. Bergen bystyre foresl\u00e5r 31 personer som skj\u00f8nnsmedlemmer fordelt p\u00e5 3 kvinner og 28 menn for valgperioden 2025-2028, jfr. vedlagt liste. 2. Suppleringsvalg av skj\u00f8nnsmedlemmer foretas av Bergen bystyre i september eller oktober 2024. Dato: 12. juni 2024 Trine P. Gr\u00f8nbech - bystyredirekt\u00f8r Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. Vedlegg: 1. Liste skj\u00f8nnsmedlemmer 2. Brev fra Vestland fylkeskommune; \u00abVal av skj\u00f8nnsmedlemmer for perioden 2025 \u2013 2028\u00bb, 20.3.24. 3 "
}