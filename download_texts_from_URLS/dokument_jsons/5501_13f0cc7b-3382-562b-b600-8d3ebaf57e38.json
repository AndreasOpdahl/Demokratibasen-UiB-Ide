{
  "dokument_id": "13f0cc7b-3382-562b-b600-8d3ebaf57e38",
  "doc_type": "case_attachment",
  "kommune": 5501,
  "tittel": "Troms\u00f8 kommune - Gebyrforskrift forurensningsmyndighet ",
  "url": "https://innsyn.tromso.kommune.no/application/getMoteDokument?dokid=2001796668",
  "tekst": "Forskrift om gebyrer for saksbehandling og kontroll etter forurensnings- regelverket, Troms\u00f8 kommune, Troms fylke Hjemmel: Fastsatt av Troms\u00f8 kommunestyre d. mmmm 202X med hjemmel i lov 13. mars 1981 nr. 6 om vern mot forurensninger og om avfall (forurensningsloven) \u00a7 52 a og forskrift 1. juni 2004 nr. 931 om begrensning av forurensning (forurensningsforskriften) av \u00a7\u00a7 2-12 og 11-4. Kapittel 1. Generelle bestemmelser \u00a71-1. Forskriftens form\u00e5l Forskriften gir kommunen hjemmel til \u00e5 dekke kostnadene ved saksbehandling, tilsyn og kontroll som kommunen har som forurensningsmyndighet etter forurensningsloven. \u00a71-2. Forskriftens virkeomr\u00e5de Forskriften omfatter forhold der kommunen er myndighetsut\u00f8ver etter bestemmelser gitt i forurensnings- forskriftens kapitler 12, 13, 15 og 15A. Forskriften omfatter gebyr for saksbehandling, tilsyn og kontroll med: 1. Utslipp av sanit\u00e6rt avl\u00f8psvann fra bolighus, hytter og lignende (forurensningsforskriften \u00a7 11-4, jf. \u00a7 12- 4) 2. Utslipp av kommunalt avl\u00f8psvann fra mindre tettbebyggelser (forurensningsforskriften \u00a7 11-4, jf. \u00a7 13- 4) 3. Utslipp/p\u00e5slipp av oljeholdig vann (forurensningsforskriften \u00a7 11-4, jf. \u00a7 15-4) 4. P\u00e5slipp av fettholdig vann (forurensningsforskriften \u00a7 11-4, jf. \u00a7 15A-4). \u00a71-3. Hva gebyrene dekker Gebyrer etter denne forskriften skal dekke kommunens kostnader med saksbehandling og kontroll og tilsyn p\u00e5 de omr\u00e5dene forskriften omfatter, herunder l\u00f8pende dokument- og systemkontroll og stedlige tilsyn etter vurdering av behov. Gebyrene skal ikke overstige kommunens kostnader ved saksbehandling eller tilsyns- og kontrollordninger og beregnes etter selvkostprinsippet. Gebyrsatser etter denne forskriften inng\u00e5r i gebyrregulativet og vedtas \u00e5rlig av kommunestyret. \u00a71-4. Gebyrplikt Gebyr for kontrolltiltak kan fastsettes som \u00e5rlige gebyrer, selv om kontrolltiltak for det enkelte anlegg gjennomf\u00f8res sjeldnere enn hvert \u00e5r. Gebyrplikt for \u00e5rlige gebyrer inntrer fra gebyrforskriftens ikrafttredelse for anlegg som omfattes av forskriften og som ikke er tatt ut av drift. For anlegg som f\u00e5r ny utslipps- eller p\u00e5slippstillatelse, vil gebyrplikt for \u00e5rlige gebyrer inntre fra og med den betalingstermin brukstillatelse til anlegget er gitt eller n\u00e5r anlegget er tatt i bruk f\u00f8r brukstillatelsen er gitt. Gebyrplikt for \u00e5rlige gebyrer opph\u00f8rer n\u00e5r kommunen mottar skriftlig dokumentasjon fra godkjent r\u00f8rlegger p\u00e5 frakobling av vannforsyning eller at krav om utslippstillatelse opph\u00f8rer. \u00a71-5. Innkreving Den som f\u00e5r utf\u00f8rt tjenester etter denne forskrift skal betale gebyr. Saksbehandlingsgebyr beregnes etter de satser som gjelder p\u00e5 tidspunktet komplett s\u00f8knad mottas av kommunen. Det skal betales fullt saksbehandlingsgebyr ogs\u00e5 ved avslag p\u00e5 s\u00f8knad om utslipp-/p\u00e5slippstillatelse. Gebyrene er tvangsgrunnlag for utlegg jf. forurensningsloven \u00a7 52 og tvangsfullbyrdelsesloven \u00a7 7-2 bokstav e. \u00a71-6. Klage Enkeltvedtak fattet med hjemmel i denne forskrift kan p\u00e5klages etter reglene i forvaltningsloven. Klager behandles av relevant klageorgan i kommunen. Gebyr m\u00e5 betales innen forfallsdato selv om gebyrvedtaket er p\u00e5klaget. Gebyrsatser fastsatt av kommunestyret inng\u00e5r i gebyrregulativet og kan ikke p\u00e5klages. \u00a71-7. Gebyr for avsluttet sak f\u00f8r vedtak Det vil p\u00e5l\u00f8pe 50 % av saksbehandlingsgebyr for saker som trekkes av s\u00f8ker/tiltakshaver etter at kommunen har mottatt s\u00f8knad og saksbehandlingen er satt i gang, men f\u00f8r endelig vedtak. \u00a71-8. Gebyr for annet fakturerbart arbeid Gebyrpliktig arbeid etter forurensningsforskriften kapittel 12, 13, 15 og 15A som ikke faller inn under andre bestemmelser i denne forskriften, faktureres etter medg\u00e5tt tid. Timeprisen fremkommer av det \u00e5rlige gebyrregulativet. Kapittel 2. Gebyr for saksbehandling og kontroll med utslipp av sanit\u00e6rt avl\u00f8psvann \u00a72-1. Virkeomr\u00e5de Kapittelet gjelder gebyr for kommunens saksbehandling og kontroll av utslipp av sanit\u00e6rt avl\u00f8psvann fra bolighus, hytter og lignende, jf. kapittel 12 i forurensningsforskriften. \u00a72-2. Saksbehandlingsgebyr for behandling av s\u00f8knad om utslippstillatelse Det skal betales et gebyr for saksbehandling ved s\u00f8knad om utslippstillatelse med inntil 50 pe. Saksbehandlingsgebyret gjelder ogs\u00e5 for s\u00f8knad om endring av utslippstillatelse. Gebyret belastes tiltakshaver. \u00a72-3. \u00c5rsgebyr for kontroll/tilsyn av anlegg med utslipp av sanit\u00e6rt avl\u00f8psvann Det skal betales et \u00e5rlig gebyr for kontroll og tilsyn av avl\u00f8psanlegg. Gebyret beregnes per anlegg. \u00c5rsgebyret belastes eier av avl\u00f8psanlegg. Eier av faktiske tilkoblede eiendommer til anlegget er solidarisk ansvarlig etter lik andel. Kapittel 3. Gebyr for saksbehandling og kontroll med utslipp av kommunalt avl\u00f8psvann fra mindre tettbebyggelser \u00a73-1. Virkeomr\u00e5de Kapittelet gjelder gebyr for kommunens saksbehandling, tilsyn og kontroll av utslipp av kommunalt avl\u00f8psvann fra mindre tettbebyggelser, jf. kapittel 13 i forurensningsforskriften. \u00a73-2. Saksbehandlingsgebyr for behandling av s\u00f8knad om utslippstillatelse Det skal betales et engangsgebyr for saksbehandling ved s\u00f8knad om utslippstillatelse for anlegg med utslipp fra og med 50 pe. Saksbehandlingsgebyret gjelder ogs\u00e5 for s\u00f8knad om endring av utslippstillatelse. Gebyret belastes tiltakshaver. \u00a73-3. \u00c5rsgebyr for kontroll/tilsyn av anlegg med utslipp av kommunalt avl\u00f8psvann Det skal betales et \u00e5rlig gebyr for kontroll og tilsyn av avl\u00f8psanlegg. Gebyret beregnes per anlegg. \u00c5rsgebyret belastes eier av avl\u00f8psanlegg. Eier av faktiske tilkoblede eiendommer til anlegget er solidarisk ansvarlig etter lik andel. Kapittel 4. Gebyr for saksbehandling og kontroll med utslipp eller p\u00e5slipp av oljeholdig avl\u00f8psvann \u00a74-1. Virkeomr\u00e5de Kapittelet gjelder gebyrer for kommunens saksbehandling og kontroll/tilsyn med utslipp eller p\u00e5slipp av oljeholdig avl\u00f8psvann fra: a. bensinstasjoner, b. vaskehaller for kj\u00f8ret\u00f8y, c. motorverksteder, d. bussterminaler, e. verksteder og klargj\u00f8ringssentraler for kj\u00f8ret\u00f8y, anleggsmaskiner og skinneg\u00e5ende materiell, og f. anlegg for understellsbehandling som enten har vaskeplass, sm\u00f8rehall, servicehall eller lignende, jf. kapittel 15 i forurensningsforskriften. Virksomheter som ikke er nevnt her, men har utslipp eller p\u00e5slipp av oljeholdig avl\u00f8psvann vil ogs\u00e5 omfattes av denne forskrift. \u00a74-2. Saksbehandlingsgebyr for behandling av s\u00f8knad om utslipp/p\u00e5slipp Det skal betales et gebyr for saksbehandling ved s\u00f8knad om tillatelse til utslipp eller p\u00e5slipp av oljeholdig avl\u00f8psvann. Saksbehandlingsgebyret gjelder ogs\u00e5 ved s\u00f8knad om endring av tillatelse til utslipp eller p\u00e5slipp av oljeholdig avl\u00f8psvann. Gebyret belastes tiltakshaver. \u00a74-3. \u00c5rsgebyr for kontroll/tilsyn av anlegg med utslipp/p\u00e5slipp av oljeholdig avl\u00f8psvann Det skal betales et \u00e5rlig gebyr for kontroll og tilsyn av anlegg ol. som nevnt i \u00a7 4-1. Gebyret beregnes per anlegg. \u00c5rsgebyret belastes eier/bruker av anlegg. Kapittel 5. Gebyr for saksbehandling og kontroll av fettholdig avl\u00f8psvann \u00a75-1. Virkeomr\u00e5de Kapittelet gjelder gebyrer for kommunens saksbehandling av og kontroll/tilsyn med p\u00e5slipp av fettholdig avl\u00f8psvann fra virksomhet, jf. kapittel 15A i forurensningsforskriften. \u00a75-2. Saksbehandlingsgebyr for behandling av s\u00f8knad om p\u00e5slipp Det skal betales et gebyr for saksbehandling ved s\u00f8knad om tillatelse til p\u00e5slipp av fettholdig avl\u00f8psvann fra virksomhet. Saksbehandlingsgebyret gjelder ogs\u00e5 ved s\u00f8knad om endring av tillatelse til p\u00e5slipp av fettholdig avl\u00f8psvann. Gebyret belastes tiltakshaver. \u00a75-3. \u00c5rsgebyr for kontroll/tilsyn av fettutskillere Det skal betales et \u00e5rlig gebyr for kontroll og tilsyn av virksomme fettutskillere. Gebyret beregnes per fettutskiller. \u00c5rsgebyret for kontroll og tilsyn belastes eier/bruker av fettutskiller. Kapittel 6. Ikrafttreden \u00a76-1. Ikrafttreden Forskriften trer i kraft fra 1. januar 2025. "
}