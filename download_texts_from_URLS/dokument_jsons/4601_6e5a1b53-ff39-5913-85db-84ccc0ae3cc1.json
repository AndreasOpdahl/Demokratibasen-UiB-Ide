{
  "dokument_id": "6e5a1b53-ff39-5913-85db-84ccc0ae3cc1",
  "doc_type": "case_presentation",
  "kommune": 4601,
  "tittel": "Fana gnr 49 bnr 245 m.fl. Hatlestad terrasse. Klage over avslag p\u00e5 s\u00f8knad om tomannsbolig m.m.",
  "url": "https://bergen.kommune.no/politikere-utvalg/api/fil/bk360/11213488/Framstilling-Fana-gnr-49-bnr-245-m-fl-Hatlestad-terrasse-Klage-over-avslag-pa-soknad-om-tomannsbolig-m-m-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/88182-6 Fana gnr 49 bnr 245 m.fl. Hatlestad terrasse. Klage over avslag p\u00e5 s\u00f8knad om tomannsbolig m.m. Hva saken gjelder: Saken gjelder klage over avslag p\u00e5 s\u00f8knad om tomannsbolig med tilh\u00f8rende hybler og utomhusareal (murer, trapper, uteoppholds- og parkeringsareal), samt etablering av ny avkj\u00f8rsel til kommunal vei. Bruksareal for bolig er oppgitt til 291,9 m2, og totalt bruksareal inkl. overflateparkering er 379,9 m2. Avslaget ble gitt den 08.05.2024 da en kom til at det ikke kan gis unntak fra plankravet i KPA 2018 \u00a7 3.1 med hjemmel i \u00a7 3.3.2. Det opplyses for \u00f8vrig om en rekke mangler i saken. Vedtaket er p\u00e5klaget av Advokatfirmaet Landsvik & Larsen v/Kari Seglem Larsen p\u00e5 vegne av tiltakshaver Centra Bolig AS i brev datert 29.05.2024. Ansvarlig s\u00f8ker er Part Arkitektur AS. Tiltaket er oms\u00f8kt p\u00e5 eiendommene gbnr. 49/245, 49/246, 49/247 og 49/248. Eiendommene er omfattet av reguleringsplan 31880000 fra 1967, og er i hovedsak avsatt til rekkehusbebyggelse, ubebygd areal og felles gangsti. KPA 2018 viser eiendommene avsatt til \u00f8vrig byggesone. I tillegg er de ber\u00f8rt av hensynssonene gul sone \u2013 veist\u00f8y og aktsomhetsomr\u00e5de for steinsprang, jord-, flom- og sn\u00f8skred. Det er s\u00f8kt om f\u00f8lgende dispensasjoner, jf. pbl. \u00a7 19-1: \u2022 Gjeldende reguleringsplan med hensyn til etablering av avkj\u00f8rsel for privat parkering ved eiendommen, hvor parkering er regulert til fellesanlegg. \u2022 Gjeldende reguleringsplan med hensyn til plassering av tomannsbolig i strid med regulert plassering av rekkehusbebyggelse. \u2022 Gjeldende reguleringsplan med hensyn til nedbygging av areal regulert til felles gangsti. \u2022 Gjeldende reguleringsplan med hensyn til plassering av bebyggelsen i strid med gjeldende byggegrense p\u00e5 12,5 meter til midtlinje av kommunal vei \u2022 Gjeldende reguleringsplan med hensyn til etablering av privat uteoppholdsareal innenfor areal regulert til fellesareal (innsendt ifm. supplerende klage) \u2022 Plan- og bygningsloven \u00a7 29-4 med hensyn til etablering av parkeringsplasser med tilh\u00f8rende terrenginngrep, forst\u00f8tningsmurer, trapp og st\u00f8yskjerm n\u00e6rmere nabogrense enn 4 meter. I Plan- og bygningsetatens avslagsvedtak og fagnotat opplyses det for \u00f8vrig om en rekke mangler, inkl. ytterligere behov for dispensasjoner fra reguleringsplanens og kommuneplanens bestemmelser. Det vises til innholdet i fagnotatets pkt. 3.3 og 3.4. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt to fellesmerknader \u2013 \u00c9n fra Hatlestad terrasse nr. 10-24 (Tore Boga, Khitam Ahmad Soliman, Jan Arnold og Nancy Beate Paulsen, Sissel Grimen Andersen, Ine- Therese Kannel\u00f8nning, Kari Aardal Johannessen, Anders Ole Onarheim og Nils Petter B\u00f8e) og \u00e9n fra Hatlestad terrasse nr. 30-48 A-F (Jon Borgen Takle, Himanshu Ardawatia, Kjetil 1 B\u00f8rhaug, Svein-\u00c5ge Kinn, Lucas Looki, Espen Drevassbukt, Abayomi Faleye, Stillaug Mundal, Sindre Hauge, Kunal Virani, Adam Dean Ahlquist og Arild Rokne Johannesen). Merknadene er omfattende og f\u00f8lger i sin helhet av vedlagt dokument Nabovarsel. N\u00e6rmere opplysninger om hva som er hovedpunktene i merknadene, f\u00f8lger av avslagsvedtakets pkt. 3.4. Det samme gjelder for s\u00f8kers tilsvar og Plan- og bygningsetatens vurderinger. Kort oppsummert ang\u00e5r nabomerknadene \u00f8nsker og behov som m\u00e5 ivaretas. I tillegg er det innvendinger til prosjektet med hensyn til bl.a. ulemper i form av st\u00f8y og \u00f8kt trafikk, samt \u00f8kt trafikkfare mv. Bymilj\u00f8etaten v/Natur- og milj\u00f8forvaltningsseksjonen har gitt uttalelse datert 25.03.2024 og vil frar\u00e5 dispensasjon. Vurderingen synes \u00e5 bero p\u00e5 at en m\u00e5 arbeide med \u00e5 integrere regulert gangstiforbindelse i forslag til tiltak. Bymilj\u00f8etaten anser da at eksisterende sti ikke har en funksjon som offentlig tilgjengelig gangsti, for det form\u00e5l regulert gangsti har. Bymilj\u00f8etaten v/Veiforvaltningsseksjonen p\u00e5peker i uttalelse datert 25.03.2024 at avkj\u00f8rsel ikke er tilstrekkelig dokumentert. Det foresp\u00f8rres tegninger som samsvarer med etatens. Heller ikke dispensasjonss\u00f8knad fra byggegrense mot kommunal vei er tilstrekkelig dokumentert. Plan- og bygningsetaten viser for \u00f8vrig til tidligere uttalelse fra Statens vegvesen datert 12.02.2020 i sak 201919293. Det ble da frar\u00e5det at det innvilges syv dispensasjoner for oppf\u00f8ring av firemannsbolig p\u00e5 eiendommene av hensyn til trafikksikkerheten. I tillegg ble det fremsatt krav om reguleringsplan for tiltaket. Vegvesenet har ikke uttalt seg p\u00e5 nytt til s\u00f8knaden i foreliggende sak. Klage: Det er innsendt fristavbrytende klage datert 29.05.2024. Avslutningsvis opplyses det om at utfyllende klage vil innsendes innen kort tid. Det er ikke mottatt noen nye opplysninger. Klager anf\u00f8rer i den fristavbrytende klagen at det er grunnlag for \u00e5 unnta tiltaket fra plankravet i KPA 2018 \u00a7 3.1. Det vises til at tiltaket gjelder reetablering av boliger i et omr\u00e5de som allerede er etablert med infrastruktur mv. Det er da verken \u00f8nskelig eller hensiktsmessig at det gjennomf\u00f8res en fullstendig planprosess. Antall dispensasjoner i saken er for \u00f8vrig en naturlig konsekvens av at tiltaket er erstatningsboliger til tidligere rekkehusbebyggelse, slik at det vil v\u00e6re behov for justeringer av bebyggelsen og omgivelsene med hensyn til regulert situasjon. Det vises til den fristavbrytende klagen i sin helhet. Etter at saken ble oversendt til politisk behandling er det blitt anmodet om, og gitt, anledning til supplere klagen. Supplerende klage og tilh\u00f8rende supplerende dokumenter mv., er omfattende og oppsummeres i det f\u00f8lgende: \u2022 Klager svarer ut Plan- og bygningsetatens vurderinger og bestrider for \u00f8vrig grunnlaget for \u00e5 gi avslag. I tillegg er tiltaket revidert, slik at saken n\u00e5 ang\u00e5r s\u00f8knad om to boenheter. Dette ber\u00f8rer vesentlige forhold ved fagetatens opprinnelige vurderinger, som f.eks. diverse krav i KPA 2018 som beror p\u00e5 antall boenheter, samt forhold som Bergen Vann ivaretar. \u2022 Det er levert supplerende dokumentasjon med hensyn til manglende st\u00f8yrapport, manglede renovasjonsteknisk plan, uklarheter i skredfareutredningen og videre. Det er ogs\u00e5 oms\u00f8kt dispensasjon med hensyn til at tiltaket delvis ber\u00f8rer regulert fellesareal. Fagetatens vurdering og anbefaling: Plan- og bygningsetaten som fagetat opprettholder avslagsvedtaket. Fagetatens vurderinger i vedlagt fagnotat er omfattende, og det vises i det f\u00f8lgende kun til hovedpunktene: \u2022 Det kan ikke gis unntak fra plankravet av hensyn til at tiltaket ikke er i samsvar med kommuneplanen for \u00f8vrig. Det b\u00f8r uansett utarbeides ny reguleringsplan for omr\u00e5det for \u00e5 bl.a. ivareta trafikksikkerheten p\u00e5 stedet. 2 \u2022 Fagetaten vurderer at oms\u00f8kte tomannsbolig med hybler m\u00e5 anses \u00e5 omfatte fire boenheter. Det vises bl.a. til at det ikke er relevant for nybygg at det etableres d\u00f8r mellom hoved- og delenhet, samt at alle hovedfunksjoner etableres i begge etasjene. Vurderingen er av betydning for en rekke krav, og s\u00f8ker b\u00f8r f\u00f8lgelig redegj\u00f8re ytterligere for dette forhold. \u2022 Det er store mangler i s\u00f8knaden knyttet til flere viktige forhold. Dette omfatter bl.a. manglende dispensasjonss\u00f8knader, utredninger, opplysninger og tillatelser fra andre relevante myndigheter, se fagnotatets pkt. 3.3 og 3.4. Fagetaten anser det mest hensiktsmessig dersom eiendommen skal bebygges, at det sendes inn en ny komplett s\u00f8knad til byggesaksbehandling. Det vises for \u00f8vrig til fagetatens notat datert 12.09.2024 i sin helhet. Det gj\u00f8res oppmerksom p\u00e5 at fagetaten ikke har hatt den supplerende klagen og de supplerende dokumentene til vurdering. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det stiller seg likevel utelukkende positiv til at det etableres nye boliger til erstatning for boligene som ble ber\u00f8rt av Hatlestad- raset: Flyfoto fra 2005 Skr\u00e5foto fra 2006. Illustrasjon. Oms\u00f8kte tiltak. Byr\u00e5det mener ogs\u00e5 at dette skal kunne l\u00f8ses innenfor unntaket fra plankravet i KPA 2018 \u00a7 3.1, forutsatt at tiltaket er i samsvar med kommuneplanens arealdel for \u00f8vrig, jf. \u00a7 3.3.2. Med dette vil byr\u00e5det p\u00e5peke at tiltaket ikke anses \u00e5 v\u00e6re i kjernen av hva forbudet mot vesentlig nybygging i KPA 2018 \u00a7 26.5.1 er ment \u00e5 omfatte. Det vises til at det ikke synes \u00e5 v\u00e6re noen begrensninger i bestemmelsen knyttet til om tomannsbolig etableres med eller uten sekund\u00e6rleiligheter. Dessuten synes ikke omr\u00e5det \u00e5 ha noe vesentlig utnyttingspotensiale i ett st\u00f8rre perspektiv, da i forhold til lignende sakskompleks som er behandlet av kommunen. Selv om byr\u00e5det i utgangspunktet har som hensikt \u00e5 v\u00e6re fleksibel i klagesaksbehandlingen, vurderes imidlertid de reviderte forhold og den supplerende dokumentasjonen i forbindelse med klagen av slik art og omfang at det \u00e5penbart b\u00f8r inng\u00e5 i en ny og komplett bygges\u00f8knad. Dette beror p\u00e5 en helhetlig oppfatning av det konkrete sakskomplekset, men byr\u00e5det vil i det f\u00f8lgende s\u00e6rskilt p\u00e5peke enkelte forhold som det er rimelig grunnlag for \u00e5 stille sp\u00f8rsm\u00e5l ved og som b\u00f8r inng\u00e5 i fagetatens f\u00f8rstegangsbehandling. Det innstilles dermed til utvalg for milj\u00f8 og byutvikling \u00e5 ikke ta klagen til f\u00f8lge med henvisning til fagetatens vurderinger. Om skredfarekartleggingen Vedlagt s\u00f8knaden f\u00f8lger skredfarekartlegging datert 13.09.2019, utf\u00f8rt av Multiconsult. Rapporten konkluderer med at gjeldende krav til sikkerhet mot ras er innfridd uten behov for skredforebyggende tiltak utover det som allerede er etablert. Fagetaten viser likevel til at den 3 er nesten fem \u00e5r gammel og utarbeidet i forbindelse med s\u00f8knad om et annet tiltak, og mener det m\u00e5 utf\u00f8res oppdaterte skredfarevurderinger for \u00e5 sikre gjeldede krav i TEK17 \u00a7 7- 3 og KPA 2018 \u00a7 33.7. Klager p\u00e5 sin side har innhentet uttalelse fra Multiconsult som tilsier at rapporten fra 2019 kan benyttes. Det finnes ingen foreldelsesregler for skredfarekartlegginger. Kartleggingens gyldighet m\u00e5 p\u00e5 lang vei bero p\u00e5 kommunens oppfatning av dens relevans som grunnlag i byggesaksbehandlingen. Byr\u00e5det stiller seg i denne sammenheng sv\u00e6rt skeptisk til \u00e5 ta stilling til tiltaket med utgangspunkt i en skredfarekartlegging, som n\u00e5 er over fem \u00e5r gammel og som er utarbeidet i forbindelse med et annet tiltak enn hva som er oms\u00f8kt. Dette gj\u00f8res fullt ut gjeldende b\u00e5de for skredfarekartleggingen i seg selv, og skredfarekartleggingen i lys av eiendommens historikk. Byr\u00e5det deler dermed fagetatens konklusjon om at skredfarekartleggingen b\u00f8r oppdateres for \u00e5 sikre at kravene ivaretas. Byr\u00e5det mener ogs\u00e5 at ovennevnte vurdering b\u00f8r ses i lys av kommunens s\u00e6rskilte ansvar for \u00e5 p\u00e5se at disse forhold er ivaretatt i plan- og byggesaker. Ansvaret strekker seg s\u00e5 langt at kommunen kan gj\u00f8res erstatningsansvarlig dersom det ikke er gjort forsvarlige vurderinger av naturskaderisikoen p\u00e5 vedtakstidspunktet. Om revidert planl\u00f8sning Fagetaten har vurdert det oms\u00f8kte tiltaket slik at det er tale om \u00e5 etablere \u00e9n tomannsbolig med totalt fire boenheter (to hovedenheter og to sekund\u00e6renheter). Planl\u00f8sningen er i forbindelse med klagen revidert, \u00abved at d\u00f8ren i gangen i sokkeletasjen er flyttet slik at hyblene blir mindre\u00bb, se illustrasjon. Klager mener n\u00e5 at \u00abhyblene ikke lenger anses som egne boenheter da de ikke har soverom, og en st\u00f8rrelse som medf\u00f8rer at det m\u00e5 anses som en egen boenhet\u00bb. Det endelige svaret p\u00e5 denne problemstillingen har stor betydning for hvilke krav som skal stilles til oms\u00f8kte tiltak. Endringene inneb\u00e6rer i hovedsak at d\u00f8r flyttes, slik at soverom og bod ikke blir naturlig tilh\u00f8rende hyblene. Hyblene har enda et areal tilsvarende om lag 33 m2, alle hovedfunksjoner og egen inngang. Hyblene kan dermed fullt ut benyttes som en selvstendig boenhet. Byr\u00e5det anser derfor ikke dette tema som avklart, og mener at endret tiltak b\u00f8r inng\u00e5 i ny byggesaksbehandling. Om nabomerknader mv. Forslag til endringer av tiltak i forbindelse med klage, skal som hovedregel behandles i en ny komplett s\u00f8knad. Byr\u00e5det p\u00e5peker likevel at det hender at endringer inng\u00e5r i 4 klagesaksbehandlingen. I dette tilfellet mener byr\u00e5det imidlertid at omfanget av endringer, samt omfanget av supplerende dokumentasjon og opplysninger b\u00f8r inng\u00e5 i ny bygges\u00f8knad - ogs\u00e5 av hensyn til naboer. Byr\u00e5det kan i denne sammenheng ikke se bort ifra at supplerende klage inneholder forhold som er direkte relevant for ber\u00f8rte naboer, som allerede har inngitt vesentlige merknader. Opplysninger som ber\u00f8rer naboers eller gjenboeres interesser skal inng\u00e5 i nabovarsling, jf. pbl. \u00a7 21-3 og byggesaksforskriften \u00a7 5-2. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 08.05.2024 opprettholdes. Klagen tas ikke til f\u00f8lge. Dato: 7. januar 2025 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 12.09.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplaner 4. Klage datert 29.05.2024 5. Avslag datert 08.05.2024 6. Nabovarsel 7. Uttale Statens vegvesen datert 12.02.2020 8. Uttale bymilj\u00f8etaten datert 25.03.2024 9. S\u00f8knad 10. Tegninger 2) Supplerende klage med f\u00f8lgende vedlegg: 1. Bilag 1 Revidert plantegning av 23.10.2024 2. Bilag 2 Situasjonsplan av 15.11.2024 3. Bilag 3 Perspektivtegninger av 15.11.2024 4. Bilag 4 Visualiseringer 5. Bilag 5 S\u00f8knad om dispensasjon fra arealform\u00e5let fellesareal 6. Bilag 6 Forenket TRP 7. Bilag 7 Revidert st\u00f8yrapport fra Brekke Strand AS 13.11.24 8. Bilag 8 \u2013 Redegj\u00f8relse fra Multiconsult av 30.10.2024 5 "
}