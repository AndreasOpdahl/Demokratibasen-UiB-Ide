{
  "dokument_id": "e604f693-37a0-563f-b731-669e47b1d713",
  "doc_type": "case_attachment",
  "kommune": 4601,
  "tittel": "Oppgavegjennomgang 2024, premisser og mandat for gjennomf\u00f8ring av kartlegging",
  "url": "https://bergen.kommune.no/politikere-utvalg/api/fil/bk360/9613683/Oppgavegjennomgang-2024-premisser-og-mandat-for-gjennomforing-av-kartlegging",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/286926-1 Oppgavegjennomgang 2024 - premisser og mandat for gjennomf\u00f8ring av kartlegging Hva saken gjelder: Byr\u00e5det har i sin tiltredelseserkl\u00e6ring og i budsjettsammenheng vist til at det er behov for en oppgavegjennomgang. Hovedm\u00e5let med oppgavegjennomgangen er \u00e5 frigj\u00f8re kapasitet og \u00f8konomiske midler til det som i 2024 vil v\u00e6re h\u00f8yere prioriterte omr\u00e5der. Byr\u00e5det anser dette som en n\u00f8dvendig prosess blant annet for \u00e5 m\u00f8te en krevende, demografisk endring i befolkningen. I Klosterhagenerkl\u00e6ringen er behovet for oppgavegjennomgangen omtalt som f\u00f8lger: \u00abFor \u00e5 gjennomf\u00f8re byr\u00e5dets satsinger og samtidig ta h\u00f8yde for demografiutfordringene og den underliggende kostnadsveksten, vil det v\u00e6re n\u00f8dvendig \u00e5 ha en klar prioritering av hva Bergen kommune skal bruke penger p\u00e5 de neste \u00e5rene. Byr\u00e5det vil derfor igangsette en oppgavegjennomgang der m\u00e5let er \u00e5 vurdere hvilke oppgaver som kan kuttes, hvilke som kan gj\u00f8res mer effektivt med mindre ressursbruk og hvilke som andre kan utf\u00f8re bedre.\u00bb I byr\u00e5dets tilleggsinnstilling til handlings- og \u00f8konomiplanen for 2024-27 er form\u00e5let med oppgavegjennomgangen ytterligere spesifisert slik: \u00abByr\u00e5det vil iverksette en oppgavegjennomgang for \u00e5 frigj\u00f8re handlingsrom til de mest prioriterte oppgavene. Gjennomgangen vi bli gjennomf\u00f8rt de f\u00f8rste m\u00e5nedene av 2024, og byr\u00e5det legger opp til \u00e5 oppn\u00e5 innsparinger p\u00e5 kr 95 mill.1 det f\u00f8rste \u00e5ret. Oppgavegjennomgangen skal kartlegge oppgaver som kan kuttes eller reduseres i omfang, eventuelt overlates til andre som kan utf\u00f8re oppgavene mer effektivt. Gjennomgangen skal ogs\u00e5 vise om avdelinger som utf\u00f8rer forvaltnings- og administrative oppgaver er for h\u00f8yt dimensjonerte. Videre er det et m\u00e5l \u00e5 redusere byr\u00e5kratiske prosesser i selve tjenesteproduksjonen, som tar tid og oppmerksomhet bort fra kjerne- oppgavene. Ved \u00e5 frigj\u00f8re tid til kjerneoppgavene vil dette kunne \u00f8ke kvaliteten i tjenestene, men ogs\u00e5 gi rom for \u00f8kt tjenesteproduksjon uten tilsvarende tilf\u00f8rsel av nye ressurser.\u00bb Bystyret har med andre ord i forbindelse med sitt budsjettvedtak lagt til grunn at det i 2024 er behov for en varig kostnadsreduksjon p\u00e5 95 mill. kroner for \u00e5 dekke inn nye satsinger. Utover dette er det signalisert behov for ytterligere kostnadsreduksjon i de etterf\u00f8lgende \u00e5rene i \u00f8konomiplanen. Det siste er ikke ytterligere kvantifisert s\u00e5 langt. 1 Byr\u00e5det foreslo opprinnelig kr 85 mill., som ble endret til 95 mill. i budsjettavtalen mellom byr\u00e5ds- og samarbeidspartiene. 1 Oppgavegjennomgangen inndeles i to faser: 1. Kartleggingsfase, der hensikten er \u00e5 synliggj\u00f8re et handlingsrom for kostnadsreduksjon. 2. Vurderingsfase, der hensikten er \u00e5 gj\u00f8re politiske prioriteringer som skal sikre at kommunens ressurser anvendes i tr\u00e5d med kommunens viktigste satsinger. Byr\u00e5dsavdeling for finans er gitt i oppgave \u00e5 organisere oppgavegjennomgangen. I saken redegj\u00f8r finansbyr\u00e5den for premisser for denne, og gir forslag til mandat for kartleggings- fasen. Et viktig premiss for oppgavegjennomgangen, er \u00e5 skape den n\u00f8dvendige balanse mellom utvikling av virksomheten og beskyttelse av arbeidstakerne i kommunen. Uansett utfallet av oppgavegjennomgangen, skal den enkelte ansatte ha trygghet for at en ikke vil bli sagt opp. Bergen kommune har et godt og veletablert samarbeid mellom arbeidstakerorganisasjonene, vernetjenesten og arbeidsgiver p\u00e5 alle niv\u00e5. Kommunens omstillingsregelverk vil bli benyttet der det blir overtallighet som f\u00f8lge av at oppgaver blir avviklet eller ved reduksjon i ressurser til \u00e5 utf\u00f8re oppgaver. Finansbyr\u00e5den foresl\u00e5r, med utgangspunkt i premissene og de vedtatte merknadene fra budsjettbehandlingen i desember, at fase 1 i oppgavegjennomgangen (kartleggingen) organiseres som et prosjekt i Byr\u00e5dsavdeling for finans. M\u00e5let er \u00e5 synliggj\u00f8re kommunens oppgavel\u00f8sning p\u00e5 en slik m\u00e5te at byr\u00e5d og bystyre kan avgj\u00f8re hvilke oppgaver som eventuelt kan tas helt bort fra kommunens tjenestetilbud, eller hvor kapasiteten kan reduseres for \u00e5 frigj\u00f8re midler til h\u00f8yere prioriterte oppgaver. Kommunaldirekt\u00f8r for finans vil v\u00e6re prosjekteier. Det utpekes en prosjektleder fra samme byr\u00e5dsavdeling. Prosjektledelsen tilrettelegger for at prosjektet planlegges, gjennomf\u00f8res og kvalitetsikres i den enkelte byr\u00e5dsavdeling. Et viktig element i planleggingen er \u00e5 lage hensiktsmessige definisjoner og eksempler p\u00e5 hva som menes med oppgaver i denne sammenheng. Finansbyr\u00e5den legger til grunn at prosjekteier ser til at Hovedavtalens bestemmelser blir ivaretatt i l\u00f8pet av hele prosessen.2 Til \u00e5 st\u00f8tte prosjektledelsen etableres det en arbeidsgruppe som best\u00e5r av \u00e9n ressursperson fra hver byr\u00e5dsavdeling. Arbeidsgruppen skal bidra til \u00e5 utforme og kvalitetssikre kartleggingsskjema eller -verkt\u00f8y, veiledere og annet st\u00f8ttemateriell. Medlemmene i arbeidsgruppen vil v\u00e6re bindeleddet mellom prosjektledelsen og egen byr\u00e5dsavdeling i gjennomf\u00f8ringen av kartleggingen. Sluttproduktet skal v\u00e6re en skjematisk oversikt sortert p\u00e5 byr\u00e5dsavdeling, etat og resultatenhet. Kartleggingen skal gi en oversikt over oppgaver som l\u00f8ses, begrunnelse for disse, \u00e5rsverk/ressurser som medg\u00e5r til \u00e5 utf\u00f8re oppgavene, og gi kortfattede, n\u00f8kterne konsekvensvurderinger av endringer per oppgave. Det tas sikte p\u00e5 at resultatet av kartleggingen foreligger medio mars 2024, slik at materialet kan benyttes b\u00e5de i byr\u00e5dets arbeid med handlings- og \u00f8konomiplan for 2025-28, og i arbeidet med revidert budsjett for 2024. I tillegg til det materialet som framkommer gjennom oppgavegjennomgangen, vil byr\u00e5det parallelt kunne benytte andre kilder til \u00e5 vurdere endringer i kommunens oppgavel\u00f8sning. Tjenesteoversiktene slik de kommer frem p\u00e5 kommunens egne nettsider kan v\u00e6re en slik kilde. Det samme gjelder for \u00abtilskuddslisten\u00bb: P\u00e5 samme m\u00e5te som kommunens egen 2 BFIN har gitt en f\u00f8rste informasjon om oppgavegjennomgangen p\u00e5 Informasjons- og dr\u00f8ftingsm\u00f8te konsern den 13.12.2023. 2 oppgavel\u00f8sning legges under lupen, vil det v\u00e6re riktig \u00e5 vurdere om fordelingen av tilskudd til eksterne akt\u00f8rer b\u00f8r endres, for bedre \u00e5 treffe med de politiske prioriteringene av i dag. Bystyrets merknader i budsjettvedtaket \u2013 restriktiv ansettelsespraksis i administrative stillinger Bystyret har, i forbindelse med behandlingen av sak 52/23 (handlings- og \u00f8konomiplanen), vedtatt to merknader som ber\u00f8rer oppgavegjennomgangen: \u00abMerknad 1 Oppgavegjennomgang: I forbindelse med den varslede oppgavegjennomgangen ber bystyret byr\u00e5det vurdere etatsstrukturen i kommunen med form\u00e5l om mer effektiv drift. Byr\u00e5det bes s\u00e6rlig om \u00e5 se p\u00e5 Klimaetaten og Byarkitekten. Byr\u00e5det bes ogs\u00e5 om \u00e5 se p\u00e5 kommunens behandling av omr\u00e5deplaner. Dersom en gjennomgang av arealdisponering per avdeling kan avdekke innsparingspotensial, ber bystyret at byr\u00e5det ogs\u00e5 vurderer det i l\u00f8pet av oppgave- gjennomgangen. Merknad 2 Restriktiv praksis for ansettelser i administrative stillinger: Som en konsekvens av den varslete oppgavegjennomgangen, ber bystyret byr\u00e5det om at det iverksettes en restriktiv ansettelsespraksis for ansettelser i administrative stillinger i byr\u00e5dsavdelingene og i etatene i Bergen Kommune. Det betyr at det skal gj\u00f8res en s\u00e6rlig vurdering av behov for nyansettelser og at eventuelle nyansettelser skal godkjennes av kommunaldirekt\u00f8rene.\u00bb Den f\u00f8rste merknaden gir ytterligere f\u00f8ringer for oppgavegjennomgangen, og ivaretas av denne. Sp\u00f8rsm\u00e5let om arealdisponering ser finansbyr\u00e5den som en naturlig konsekvens av gjennomgangen, og Etat for bygg og eiendom vil f\u00e5 i oppgave \u00e5 gjennomf\u00f8re de n\u00f8dvendige prosesser for \u00e5 sikre redusert arealbruk der dette blir en del av utfallet. Merknad 2 legger opp til en restriktiv ansettelsespraksis for ansettelser i administrative stillinger i byr\u00e5dsavdelingene og i etatene s\u00e5 lenge arbeidet med oppgavegjennomgangen p\u00e5g\u00e5r. Byr\u00e5det ser dette som et n\u00f8dvendig grep b\u00e5de for \u00e5 sikre kostnadsreduksjoner helt fra \u00e5rets begynnelse (hel\u00e5rsvirkning), men ogs\u00e5 for \u00e5 skape n\u00f8dvendig handlingsrom dersom oppgavegjennomgangen peker p\u00e5 mulige endringer i de administrative oppgavene. Byr\u00e5det vil likevel presisere at oppgavegjennomgangen ikke handler om administrative funksjoner alene, men ogs\u00e5 om tjenester og tilbud av mer faglig karakter som ikke er like h\u00f8yt prioriterte i dag som den gang de ble etablert. Bystyret har gjennom merknad 2 gitt kommunaldirekt\u00f8rene i hver byr\u00e5dsavdeling mandat til \u00e5 gj\u00f8re fortl\u00f8pende vurderinger av hvilke administrative stillinger som evt. kan holdes vakante mens oppgavegjennomgangen p\u00e5g\u00e5r. Effektivisering En oppgavegjennomgang er av natur noe annet enn \u00e5 se etter effektiviseringsgevinster i tjenestene. Oppgavegjennomgangen handler prim\u00e6rt om tjenester/oppgaver som helt kan utg\u00e5 eller dimensjoneres ned, mens effektivisering handler om \u00e5 utf\u00f8re de samme tjenestene til en lavere kostnad. Byr\u00e5det vil i sitt budsjettarbeid ogs\u00e5 sette s\u00f8kelys p\u00e5 effektiviserings- tiltak. I den grad oppgavegjennomgangen ogs\u00e5 avdekker et slikt potensial, vil effektiviseringstiltak selvsagt bli vurdert og implementert p\u00e5 lik linje med endringer i oppgavel\u00f8sningen. \u00d8konomiske konsekvenser: Oppgavegjennomgangen gjennomf\u00f8res i tr\u00e5d med vedtatt budsjett 2024. Kartleggingsfasen, som gjennomf\u00f8res f\u00f8rste kvartal 2024, har ikke direkte \u00f8konomiske konsekvenser. Den etterf\u00f8lgende vurderingsfasen skal legge til rette for \u00e5 realisere de krav til kostnads- 3 reduksjoner som er innbakt i budsjettopplegget, og saken kan dermed ha \u00f8konomiske konsekvenser i form av kostnadsreduksjoner p\u00e5 sikt. Byr\u00e5dens vurdering og anbefaling/konklusjon: Byr\u00e5d for finans anbefaler at oppgavegjennomgangen gjennomf\u00f8res i tr\u00e5d med det skisserte opplegget i saken. N\u00e5r kartleggingen er gjennomf\u00f8rt og kvalitetssikret administrativt, vil byr\u00e5det vurdere materialet og benytte dette videre i budsjettsammenheng og i utvikling og prioritering av tjenestetilbudet i kommunen. Vedtakskompetanse: Byr\u00e5dets fullmakter \u00a7 2.1 og \u00a7 2.3 vedtatt av bystyret 16.12.2020 i sak 378/20: \u00a7 2.1 Byr\u00e5det har kompetanse til \u00e5 ut\u00f8ve politisk skj\u00f8nn innenfor alle omr\u00e5der av sine fullmakter, hvor adgang til \u00e5 ut\u00f8ve et slikt skj\u00f8nn - ikke eksplisitt er avgrenset. \u00a7 2.3 Byr\u00e5dets kompetanse som \u00f8verste ledelse av kommunens administrasjon, f\u00f8lger av kommuneloven \u00a7 10-2. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Byr\u00e5det vedtar foreliggende forslag til gjennomf\u00f8ring av oppgavegjennomgangen. 2. Byr\u00e5det delegerer til byr\u00e5d for finans \u00e5 organisere og iverksette kartleggingen av oppgaver. Dato: 9. januar 2024 Eivind K. N\u00e6vdal-Bolstad Byr\u00e5d for finans Dokumentet er godkjent elektronisk. 4 "
}