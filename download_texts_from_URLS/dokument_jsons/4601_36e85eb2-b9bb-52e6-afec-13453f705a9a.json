{
  "dokument_id": "36e85eb2-b9bb-52e6-afec-13453f705a9a",
  "doc_type": "case_attachment",
  "kommune": 4601,
  "tittel": "Anbefaling om ikke \u00e5 avgi h\u00f8ringsuttalelse - H\u00f8ring om ny bestemmelse i naturmangfoldloven - forbud mot nye torvuttak",
  "url": "https://bergen.kommune.no/politikere-utvalg/api/fil/bk360/12099300/Anbefaling-om-ikke-a-avgi-horingsuttalelse-Horing-om-ny-bestemmelse-i-naturmangfoldloven-forbud-mot-nye-torvuttak",
  "tekst": " BBU - kommunaldirekt\u00f8rens stab Til Intern korrespondanse Byr\u00e5dsleders avdeling stab (Arbeidssted) V\u00e5r referanse: 2024/192152-6 Saksbehandler: Ulrikke Christina Kj\u00e6r Fra Dato: 20. februar 2025 BBU - kommunaldirekt\u00f8rens stab Anbefaling om ikke \u00e5 avgi h\u00f8ringsuttalelse - H\u00f8ring om ny bestemmelse i naturmangfoldloven - forbud mot nye torvuttak Milj\u00f8direktoratet har p\u00e5 oppdrag fra Klima- og milj\u00f8departementet (KLD) sendt KLDs forslag til ny bestemmelse for forbud mot torvuttak p\u00e5 h\u00f8ring. H\u00f8ringsfrist er 28.02.2025. Forslaget til forbud mot nye torvuttak foresl\u00e5s hjemlet i naturmangfoldloven med en ny bestemmelse som lyder slik: \u00a7 56a. (forbud mot n\u00e6ringsmessig uttak av myr) N\u00e6ringsmessig uttak av myr til torvprodukt eller andre tekniske form\u00e5l er forbudt. Forbudet gjelder ikke uttak fra omr\u00e5der som er \u00e5pnet for n\u00e6ringsmessig uttak av myr i arealplan etter plan- og bygningsloven fastsatt f\u00f8r x.x.202x. Forbudet vil bety at det ikke vil v\u00e6re anledning til \u00e5 etablere nye torvuttak utover de som allerede er regulert til form\u00e5let. Det betyr at torvindustrien over tid vil avvikles slik den er i dag. Forbudet rammer ikke uttak av torv til eget husbruk, for eksempel ved reparasjon av torvtak eller bygging av torvgammer. Per i dag ansl\u00e5r man at det er 10-15 km2 med aktive torvuttak i Norge. Uttak av torv fra disse arealene er estimert \u00e5 gi et klimagassutslipp p\u00e5 40 000 \u2013 60 000 tonn CO2-ekvivalenter \u00e5rlig. De store omr\u00e5dene for torvuttak ligger p\u00e5 \u00d8stlandet, samt i Tr\u00f8ndelag og Nordland. Det er f\u00e5 aktive produsenter i Norge (ca. ti), med en total \u00e5rlig omsetning p\u00e5 ca. 320 mill. kroner, og ca. 63 \u00e5rsverk (estimert i 2017). Et forbud mot \u00e5 \u00e5pne nye torvuttak vil ikke ha umiddelbare store effekter for hverken karbonutslipp eller for markedet. Det er estimert at torvuttakene som er i drift vil kunne opprettholde driften i gjennomsnitt 15 \u00e5r til, men med store variasjoner mellom uttakene. Forbudet vil p\u00e5 lang sikt gi \u00f8konomiske konsekvenser for torvprodusentene. N\u00e5r dagens torvuttak er brukt opp, kan bransjen bli avviklet om den ikke har omstilt seg. Byr\u00e5dens vurdering og anbefaling Byr\u00e5d for byutvikling har vurdert saken, og kommet til at den er lite aktuell for Bergen kommune \u00e5 gi uttale til. Byr\u00e5den er ikke kjent med at vi har aktive torvuttak i kommunen. Av h\u00f8ringsnotatet fremkommer det at det ikke ventes vesentlige konsekvenser for statlig eller kommunal sektor. For Bergen kommunes del vil konsekvensene omhandle kommunens eventuelle bruk av torvprodukter. Slik bestemmelsen er utformet i h\u00f8ringsutkastet, vil det fortsatt kunne p\u00e5g\u00e5 torvuttak i eksisterende og planlagte torvuttak i lang tid fremover (trolig flere ti\u00e5r). Dette gir markedet og n\u00e6ringen god tid til \u00e5 omstille seg, og utvikle nye torvfrie erstatningsprodukter. Byr\u00e5d for byutvikling anbefaler at kommunen avst\u00e5r fra \u00e5 uttale seg. Med hilsen Christine Kahrs - Byr\u00e5d for byutvikling Dokumentet er godkjent elektronisk. "
}