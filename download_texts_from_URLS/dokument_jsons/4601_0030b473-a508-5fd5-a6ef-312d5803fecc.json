{
  "dokument_id": "0030b473-a508-5fd5-a6ef-312d5803fecc",
  "doc_type": "case_presentation",
  "kommune": 4601,
  "tittel": "Representantforslag fra Mailiss Solheim-\u00c5kerblom (R), Andreas Madsen Berg (SV) og Thor Haakon Bakke (MDG) om \u00f8kt bruk av fartsgrense 30 km/t for en b\u00e6rekraftig byutvikling",
  "url": "https://bergen.kommune.no/politikere-utvalg/api/fil/bk360/12570019/Framstilling-Representantforslag-fra-Mailiss-Solheim-Akerblom-R-Andreas-Madsen-Berg-SV-og-Thor-Haakon-Bakke-MDG-om-okt-bruk-av-fartsgrense-30-km-t-for-en-baerekraftig-byutvikling",
  "tekst": " Forretningsutvalget Saksframstilling V\u00e5r referanse: 2025/161292-2 Saksbehandler: Bjarte K. Fr\u00f8nsdal Representantforslag fra Mailiss Solheim-\u00c5kerblom (R), Andreas Madsen Berg (SV) og Thor Haakon Bakke (MDG) om \u00f8kt bruk av fartsgrense 30 km/t for en b\u00e6rekraftig byutvikling Hva saken gjelder: Bystyrerepresentantene Mailiss Solheim-\u00c5kerblom (R), Andreas Madsen Berg (SV) og Thor Haakon Bakke (MDG) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 29.4.25. Forslaget lyder som f\u00f8lger: En ny rapport fra Transport\u00f8konomisk institutt ser p\u00e5 erfaringer fra europeiske byer som har innf\u00f8rt fartsgrense p\u00e5 30 km/t i st\u00f8rre omr\u00e5der. Rapporten viser en lang rekke positive konsekvenser, og f\u00e5 eller ubetydelige negative konsekvenser, og kan slik sies \u00e5 underst\u00f8tte anbefalingene fra FN, EU, OECD, WHO og International Transport Forum om \u00e5 innf\u00f8re 30 km/t som generell fartsgrense i byer og tettsteder. Rapporten viser blant annet at reduksjonen i fartsgrenser har f\u00f8rt til en kraftig nedgang i ulykker og d\u00f8dsulykker, at f\u00e6rre plages av trafikkst\u00f8y, \u00f8kning i trivsel, bedre folkehelse, stor st\u00f8tte til tiltaket, og at lavere fartsgrenser for biler gj\u00f8r at flere velger \u00e5 g\u00e5 og sykle. En interessant sideeffekt er at redusert fartsgrense og dermed ulykkesfrekvens i deler av byen, ogs\u00e5 f\u00f8rer til at bruk av h\u00f8y fart og ulykker blir redusert i andre deler av byen. Unders\u00f8kelsen plukker fra hverandre mange av mytene om 30-fartsgrense, som at folk vil kj\u00f8re omtrent like fort som f\u00f8r og ikke respektere grensene, eller at en derfor kan f\u00e5 flere ulykker. Den viser ogs\u00e5 at brukere av buss og privatbil bare vil komme marginalt senere frem. Dette fremst\u00e5r ogs\u00e5 som logisk siden redusert fartsgrense f\u00f8rer til f\u00e6rre biler p\u00e5 veiene, fordi bilene kan kj\u00f8re tettere n\u00e5r de kj\u00f8rer saktere, og fordi en bilist mye av tiden kj\u00f8rer saktere enn fartsgrensen (grunnet hindre, sikt, venting ved veikryss, osv.) Ettersom forfatterne av rapporten argumenterer for at resultatene h\u00f8yst sannsynlig er overf\u00f8rbare til norske byer og tettsteder, synes det \u00e5 gjenst\u00e5 sv\u00e6rt f\u00e5 argumenter mot \u00e5 redusere fartsgrensene i Bergen og \u00e5 ta i bruk 30 km/t i hele eller store deler av byen. I foreg\u00e5ende bystyreperiode startet ogs\u00e5 Bymilj\u00f8etaten opp et prosjekt med 30-sone i ulike boligsoner, og blant annet ble sone syv gjort om til 30-sone. 1 Forslag til vedtak: 1. Bystyret ber byr\u00e5det s\u00f8rge for at 30-fartsgrense blir standard p\u00e5 alle kommunale veier. 2. Bystyret ber byr\u00e5det s\u00f8rge for at det blir 30-sone i alle boligsoner og andre steder i Bergen der det er 50- eller 40-grense i dag. 3. Bystyret ber byr\u00e5det redegj\u00f8re for status p\u00e5 prosjektet om redusert fart i boligomr\u00e5der i regi av Bymilj\u00f8etaten. 4. Bystyret ber byr\u00e5det samarbeide tettere med Statens Vegvesen og Vestland Fylkeskommune for \u00e5 redusere farten p\u00e5 veiene i kommunen. M\u00e5let er lavere st\u00f8y, bedre luft og \u00f8kt trafikksikkerhet. 5. Bystyret ber byr\u00e5det s\u00f8ke relevante myndigheter om et pr\u00f8veprosjekt med fartsgrense 20 km/t i noen utvalgte gater/veier der det er lite biltrafikk og der det ikke er fysisk plass til \u00e5 bygge sykkelvei. Dette for \u00e5 gj\u00f8re disse veiene mer tilgjengelig for syklister og sparkesyklister, og \u00e5 gj\u00f8re fortauene tryggere og sikrere for fotgjengere. 6. Bystyret ber byr\u00e5det unders\u00f8ke mulighetene og arbeide for \u00e5 etablere nye gatetun, omr\u00e5der der trafikanter har vikeplikt for g\u00e5ende og ikke m\u00e5 kj\u00f8re fortere enn gangfart, en modell som per i dag er vanligere i andre europeiske land enn i Norge. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 22.10.25. Det foresl\u00e5s at utvalg for milj\u00f8 og byutvikling avgir innstilling i saken. Forslag til vedtak: 1. Representantforslag fra Mailiss Solheim-\u00c5kerblom (R), Andreas Madsen Berg (SV) og Thor Haakon Bakke (MDG) om \u00f8kt bruk av fartsgrense 30 km/t for en b\u00e6rekraftig byutvikling, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 22.10.25. 3. Utvalg for milj\u00f8 og byutvikling avgir innstilling i saken. 2 Dato: 29. april 2025 \u00d8ivind Hauge St\u00f8le - seksjonssjef Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. 3 "
}