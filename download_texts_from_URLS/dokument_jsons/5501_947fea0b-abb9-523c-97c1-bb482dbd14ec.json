{
  "dokument_id": "947fea0b-abb9-523c-97c1-bb482dbd14ec",
  "doc_type": "case_attachment",
  "kommune": 5501,
  "tittel": "24_11735-3 H\u00f8ringssvar - forslag til ny forskrift for plan, bygge- og geodatatjenester med vid 1783415_2_1",
  "url": "https://innsyn.tromso.kommune.no/application/getMoteDokument?dokid=2001789478",
  "tekst": " V\u00e5r dato: V\u00e5r referanse 05.07.2024 2024/7025 Deres dato: Deres referanse 26.06.2024 24/11735-2 TROMS\u00d8 KOMMUNE Telefonnummer til saksbehandler Postboks 6900 Stakkevollan Sara Holthe Jaklin, 77642078 9299 TROMS\u00d8 H\u00f8ringssvar \u2013 forslag om ny forskrift om gebyrregulativ for behandling av plan, bygge- og geodatatjenester mv. Viser til h\u00f8ringsbrev av 24.6.2024. Vi vil innledningsvis vise til at h\u00f8ringsperiode og frist er lagt til en periode hvor det er ferieavvikling, og ber om at kommunen ved neste gangs revisjon unng\u00e5r dette s\u00e5 langt det lar seg gj\u00f8re. Den korte h\u00f8ringsfristen medf\u00f8rer dessuten at Statsforvalteren ikke kan gi tilbakemelding til de endringene som gjelder gebyr for plansaker. Dersom kommunen \u00f8nsker tilbakemelding til disse bestemmelsene, m\u00e5 h\u00f8ringsfristen utsettes til slutten av august. Statsforvalteren vil videre innledningsvis presisere at vi ikke har anledning til \u00e5 foreta en full gjennomgang av lovligheten av forslaget til ny lokal forskrift. Vi m\u00e5 derfor ta forbehold om at en n\u00e6rmere vurdering av lovligheten av enkeltbestemmelser i den nye forskriften vil bli vurdert i eventuelle seinere klagesaker med grunnlag i forskriften. De forhold som tas opp i v\u00e5re merknader under er forhold som har v\u00e6rt tema i klagesaker om gebyr, og er ikke ment \u00e5 v\u00e6re utt\u00f8mmende. V\u00e5re merknader Kommentar til punkt 1.2 \u2013 generelt om innretningen i gebyrene Kommunen viser innledningsvis til at den hittil ikke har hatt klagesaker p\u00e5 gebyrene som tilsier at innretningen av gebyrene er ulovlig. Innretningen p\u00e5 gebyrene i dagens gebyrforskrift anses derfor \u00e5 v\u00e6re riktig sett i forhold til lovhjemlene for gebyrene, og i tr\u00e5d med departementets veileder for beregning av selvkost og gebyrforskrift i byggesaker. Statsforvalteren vil understreke at det er et f\u00e5tall av gebyrene som ilegges som ender opp som klagesaker. Det vil i tillegg gjerne v\u00e6re tilfeldigheter som preger hvilke saker som klages inn, og hvilke tema som tas opp i klagesakene. Statsforvalteren har opphevet flere gebyrsaker fra Troms\u00f8 kommune de siste \u00e5rene, og det anbefales \u00e5 ta en gjennomgang av disse i forbindelse med revisjon av forskriften. E-postadresse: Postadresse: Bes\u00f8ksadresse: Telefon: 78 95 03 00 sftfpost@statsforvalteren.no Postboks 700 Strandvegen 13, Troms\u00f8 www.statsforvalteren.no/tf Sikker melding: 9815 Vads\u00f8 Damsveien 1, Vads\u00f8 www.statsforvalteren.no/melding Org.nr. 967 311 014 Side: 2/4 For \u00f8vrig er Statsforvalteren enig i at det uansett er rom for \u00e5 gj\u00f8re forbedringer og forenklinger, da en velfungerende og klar gebyrforskrift p\u00e5 plan- og byggesaksomr\u00e5det er viktig b\u00e5de for kommunen og for de som ilegges gebyr. Kommentar til bestemmelser om reduksjon av gebyr I v\u00e5rt h\u00f8ringssvar til forrige revisjon viste vi til Veileder om beregning av selvkost i byggesak og punkt 3.2.2.4 om Grunnlag for redusert gebyr og rabatter. Vi viser til v\u00e5rt brev av 10.11.2022 i sin helhet. Oppsummert g\u00e5r det et skille mellom tilfeller der kommunen har en plikt til \u00e5 redusere gebyret, fordi det er ulovlig h\u00f8yt eller saksbehandlingsfristen er overskredet, og der kommunen kan redusere gebyret. Sistnevnte har kommunen tatt h\u00f8yde for ved at det gis anledning til \u00e5 s\u00f8ke om nedsatt gebyr. Plikt til \u00e5 redusere gebyr n\u00e5r saksbehandlingsfristene er overskredet f\u00f8lger direkte av lov og forskrift. N\u00e5r det gjelder andre tilfeller hvor et gebyr kan bli ulovlig h\u00f8yt siktes det i nevnte veileder til s\u00e5kalte atypiske saker. Vi gjengir f\u00f8lgende fra veilederen: Departementet mener en bestemmelse om gebyrer som klart overstiger selvkost i den enkelte sak (atypiske saker) skal baseres p\u00e5 at kommunen p\u00e5 eget initiativ skal redusere gebyret. Gebyret vil ellers v\u00e6re ulovlig, og kommunen vil uansett ha en plikt til \u00e5 redusere gebyret. Kommunal- og moderniseringsdepartementet har i uttalelse av 14.11.2019 (sak 19/4726) skissert n\u00e5r reduksjon m\u00e5 gj\u00f8res. Her sier departementet at dersom kommunen ikke kan dokumentere at gebyret i atypiske saker ligger innenfor selvkost i den enkelte saken, vil det etter forholdene v\u00e6re n\u00f8dvendig \u00e5 sette ned gebyret for \u00e5 sikre at det ikke overskrider selvkost. Se n\u00e6rmere kapittel 4 om synliggj\u00f8ring av kommunens gebyrkrav i atypiske saker. En bestemmelse om at kommunen kan redusere gebyret p\u00e5 eget initiativ skal f\u00f8rst og fremst sikre at kommunen, der den ser at gebyret blir klart urimelig, kan sette ned gebyret uten krav fra s\u00f8ker. Videre b\u00f8r s\u00f8ker ha en eksplisitt anledning til \u00e5 s\u00f8ke om redusert gebyr. Som det fremg\u00e5r av sitatet fra veilederen er det p\u00e5pekt et behov for \u00e5 ha en bestemmelse om at kommunen p\u00e5 eget initiativ skal redusere gebyrer som klart overstiger selvkost i den enkelte sak. Dette for \u00e5 ivareta kommunens plikt til \u00e5 redusere gebyr som ellers ville v\u00e6rt ulovlig. Statsforvalteren er kjent med at Troms\u00f8 kommune tidligere har hatt slike bestemmelser i forskriften, men i n\u00e5v\u00e6rende forskrift, og i forslag til endring, er ikke dette ivaretatt. Statsforvalteren er for \u00f8vrig ikke kjent med hvordan dette praktiseres i Troms\u00f8 kommune. Vi vil for \u00f8vrig vise til at dette har v\u00e6rt tema i klagesaker hos oss, blant annet i sak med v\u00e5r referanse 2021/6278, deres ref. BYGG- 20/02688. Vi vil ogs\u00e5 vise til Sivilombudets uttalelse med referanse 2015/947, som omhandler en kommunes forskrift uten bestemmelse om adgang til \u00e5 fravike de standardiserte satsene. Kommunen har i forskriften satt en frist p\u00e5 3 uker for \u00e5 fremsette en s\u00f8knad om redusert gebyr der den som ilegges gebyr mener at gebyret er urimelig h\u00f8yt. Statsforvalteren har i nevnte klagesak uttalt at denne fristen ikke kan avskj\u00e6re plikten til \u00e5 vurdere av eget initiativ hvorvidt et gebyr er i strid med selvkostprinsippet og dermed er ulovlig. Fristen p\u00e5 3 uker inneholder for \u00f8vrig ingen bestemmelse om oppreisning av oversittet frist, tilsvarende for klage etter forvaltningsloven. Ettersom adgangen til \u00e5 s\u00f8ke om nedsettelse av gebyr skal v\u00e6re en sikkerhetsventil for urimelige h\u00f8ye gebyrer, b\u00f8r kommunen vurdere hvorvidt en slik frist, s\u00e6rlig uten mulighet for oppreisning for oversittet frist, er lovlig. Side: 3/4 Kommentar til innf\u00f8ring av gebyr for konkret veiledning Kommunen har i forslagets punkt 5.1.1 innf\u00f8rt gebyr for veiledning, herunder avtalt veiledningsm\u00f8te i en konkret sak og skriftlig veiledning om konkret tiltak. Eksempelet som er gitt er der kommunen tar stilling til hvordan reguleringsplanen p\u00e5virker et konkret tiltak p\u00e5 en eiendom. Det er presisert at kommunen skal yte generell veiledning etter forvaltningsloven \u00a7 11, som ikke er gebyrbelagt. I tidligere nevnte veileder punkt 2.2.1.2 er det vist til at konkret veiledning kan gebyrlegges, eksempelvis forh\u00e5ndskonferanse. Vi viser til f\u00f8lgende utdrag fra veilederen: Dersom en utbygger stadig ber om r\u00e5d og avklaringer i en konkret byggesak m\u00e5 kommunen innkalle til forh\u00e5ndskonferanse dersom dette arbeidet \u2013 veiledningen \u2013 skal gebyrlegges s\u00e6rskilt. Det er viktig at kommunen p\u00e5 denne m\u00e5ten er tydelig p\u00e5 at tjenesten vil v\u00e6re gebyrbelagt. Ogs\u00e5 annen veiledning i konkrete byggesaker, eksempelvis arbeidet med utsending av mangelsbrev, kan det enten tas s\u00e6rskilt gebyr for eller s\u00e5 kan kostnader som kommunen har inng\u00e5 i beregningsgrunnlaget for selvkost. I likhet med departementet vil Statsforvalteren understreke viktigheten av at man er tydelig p\u00e5 skillet mellom generell veiledning og konkret veiledning. Det er viktig \u00e5 sikre hensynet til klarhet og forutberegnelighet i gebyrsammenheng, s\u00e6rlig overfor privatpersoner som ikke har forutg\u00e5ende kunnskap om plan- og bygningsloven. Kommentar til punkt 5.1.3 \u00d8vrige generelle gebyrer Statsforvalteren ser positivt p\u00e5 at kommunen \u00f8nsker \u00e5 innf\u00f8re et eget gebyrniv\u00e5 for saker som trekkes etter f\u00f8rste varsel om avslag eller mangelbrev. Det b\u00f8r for \u00f8vrig presiseres, dersom dette er den mente betydningen, at alternativet \u00abSak trekkes f\u00f8r behandling\u00bb menes \u00e5 v\u00e6re f\u00f8r behandling av s\u00f8knaden p\u00e5begynnes. Vi vil for \u00f8vrig her vise til v\u00e5r klagesak med kommunens referanse BYGG-23/00733 og v\u00e5r referanse 2024/453, datert 26.3.2024. Her ble det fra klager anf\u00f8rt usikkerhet knyttet til forskjellen p\u00e5 grunnlaget for \u00e5 kreve gebyr i tilfeller hvor en s\u00f8knad aktivt trekkes etter varsel om avvisning (66 prosent av fullt gebyr), og dersom en s\u00f8ker ikke lar h\u00f8re fra seg igjen etter varsel om avvisning, og da f\u00e5r s\u00f8knaden avvist p\u00e5 grunn av dette (n\u00e5v\u00e6rende gebyrforskrift tilsvarende 20 prosent av fullt gebyr). Kommunens gebyrileggelse ble opphevet, og kommunen ble bedt om \u00e5 vurdere hvorvidt en slik praksis er i tr\u00e5d med hensynet til forutberegnelighet for s\u00f8kerne og selvkostprinsippet. Dette sp\u00f8rsm\u00e5let gj\u00f8r seg etter v\u00e5r vurdering fortsatt gjeldende selv om kommunen i det nye forslaget til forskrift vil g\u00e5 bort fra bestemmelsen om 20 prosent av gebyret ved avvisningen. Med hilsen Toril Feldt (e.f.) Sara Holthe Jaklin justis- og kommunaldirekt\u00f8r nestleder juridisk seksjon Dokumentet er elektronisk godkjent Side: 4/4 "
}