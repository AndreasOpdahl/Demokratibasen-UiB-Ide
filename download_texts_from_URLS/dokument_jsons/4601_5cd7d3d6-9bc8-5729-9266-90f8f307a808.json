{
  "dokument_id": "5cd7d3d6-9bc8-5729-9266-90f8f307a808",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra Stiftelsen Fargespill",
  "url": "https://bergen.kommune.no/politikere-utvalg/api/fil/bk360/10949989/Horingsinnspill-fra-Stiftelsen-Fargespill",
  "tekst": " H\u00f8ring _Bergen kommune_Stiftelsen Fargespill KULTURLIVET GENERELT Bergen har ambisjon om \u00e5, p\u00e5 ny, bli europeisk kulturhovedstad. For at dette skal gi mening kreves det et solid l\u00f8ft for kulturlivet og ikke det motsatte som er signalisert fra det sittende byr\u00e5det. Stikkord er visjon, ambisjon, politisk vilje til gjennomf\u00f8ring og sannsynligvis en dose med galskap. Det er nok mange ting man kan ta l\u00e6rdom av fra den gang da Bergen sist kunne smykke seg med tittelen europeisk kulturhovedstad, men det hadde noen langsiktige, positive effekter som f.eks. BRAK (kompetansesenter for musikere) og BIFF (Bergen internasjonale filmfestival). Fagmilj\u00f8er fant hverandre og sammen med noen gode kulturpolitikere ble det etablert varige kulturforetak som har v\u00e6rt til berikelse for byen. Det som har v\u00e6rt unikt for kunstnere og kulturarbeidere i Bergen er delingskulturen. Det er et varemerke for denne byen. P\u00e5 Bergen kommunes egne sider st\u00e5r det: \u00abBergen som kunst- og kulturby har blitt et knutepunkt for det nordiske kreative uttrykket. Byen er kjent for et mylder av gallerier, musikkscener, atelierer og studioer. Det finnes et stort spekter av kulturtilbud og aktiviteter for og med barn og unge.\u00bb Dette er fine ord og man f\u00e5r umiddelbart lyst til \u00e5 klappe seg p\u00e5 brystet og si h\u00f8yt: \u00abGu kor go \u0301 vi e\u00bb Men ord alene skaper ingen utvikling. Det kan synes som om visjoner og ambisjoner for det Bergenske kulturliv er lagt p\u00e5 is fra v\u00e5re myndigheter sin side. Dette henger kanskje sammen med en stram kommune\u00f8konomi, men ambisjoner, kreativitet og vekst er spesielt viktig i nedgangstider. Vi har ikke r\u00e5d til \u00e5 st\u00e5 stille, da g\u00e5r vi baklengs. For \u00e5 sitere Monica M\u00e6land i BA 12.07.24.: \u2013 Politikken i Bergen siste fem-seks \u00e5rene har handlet om to ting: Bybanen og bompenger. Det er en debatt helt uten ambisjoner, fullstendig uten entusiasme og begeistring. \u2013 Folk utenfor oss har alltid tenkt at bergensere er noe for seg selv, men n\u00e5 lurer de p\u00e5 hva i himmelens navn som er i veien med oss. De begriper ikke hva vi driver med. Vi har gravd oss ned i en sump, og jeg m\u00e5 si jeg ogs\u00e5 er forundret. \u2013 Vi m\u00e5 l\u00f8fte blikket, vi m\u00e5 definere hva som er v\u00e5re m\u00e5l, hvordan vi f\u00e5r til boligbygging, hvordan f\u00e5r vi studenter til \u00e5 bli igjen, hvordan f\u00e5r vi flere gr\u00fcndere og barnefamilier til \u00e5 bli, hvordan blir vi den g\u00f8yeste og mest spennende byen \u00e5 bo i. \u2013 Uten vekst og utvikling, vil ikke folk investere her. Vi f\u00e5r ingen nyskapning, vi f\u00e5r et d\u00e5rligere arbeidsmarked og vi f\u00e5r et kulturliv som forvitrer. Dette m\u00e5 vi snu! Vi tror det er lurt \u00e5 fokusere p\u00e5 noen punkter: \uf0d7 Kunsten er autonom, men m\u00e5 ogs\u00e5 sees i sammenheng mht. levek\u00e5r, psykisk helse samt synergieffekt mht. n\u00e6ringsliv, reiseliv, attraktivitet mht. bosetting og \u00f8konomisk vekst. \uf0d7 Kulturlivet m\u00e5 fritas for kutt og bevilgninger m\u00e5 \u00f8kes for \u00e5 skape forutsigbare rammer som gir anledning for god og klok utvikling. FARGESPILL SPESIELT Fargespill hadde sin f\u00f8rste forestilling under festspillene i Bergen i 2004. I 2008 tok Bergen kommune prosjektet under sine vinger og vi begynte \u00e5 bygge organisasjonen som etter hvert ble til Stiftelsen Fargespill. Siden den gang har organisasjonen vokst og konseptet Fargespill finnes n\u00e5 i over 20 byer og steder i landet, noen avdelinger under stiftelsen og noen selvstendige kompanier, men med kursing og oppf\u00f8lging av oss. Fargespills viktigste oppgave er \u00e5 synliggj\u00f8re stemmer som representerer ulike perspektiv, og slik utgj\u00f8re en motkraft til stigmatiserende og ensidig fremstilling av utsatte grupper i det norske samfunnet. Vi \u00f8nsker \u00e5 p\u00e5virke samfunnet til \u00e5 se etter, og finne, ressurser i alle. Med Fargespill i bagasjen v\u00e5ger flere og flere av v\u00e5re akt\u00f8rer, eller fargespillere som vi liker \u00e5 kalle dem, \u00e5 bruke sin stemme. Gjennom \u00e5renes l\u00f8p har tusenvis av barn og unge f\u00e5tt ta del i Fargespills prosjekter og hundretusener har sett forestillingene. I 2008, da vi begynte \u00e5 bygge organisasjonen var budsjettet v\u00e5rt p\u00e5 2,6 mill. og 1,5 \u00e5rsverk. I dag har vi et totalbudsjett p\u00e5 26,6 millioner og 14,5 \u00e5rsverk, der 39,5% er offentlig finansiert (kommune, fylke og stat). Av kun Fargespill Bergen sitt budsjett p\u00e5 9,9 mill. er kun 13,3% dekket inn av Bergen kommune. Vi trenger s\u00e5rt en \u00f8kning p\u00e5 neste \u00e5rs budsjett og et kutt vil v\u00e6re en katastrofe. Vi leser i Bergens Tidende 07.08.24. at byr\u00e5det for kultur vil at det skal vedtas en prioriteringsliste for Kultur-Bergen hvor \u00f8kt statlig st\u00f8tte er mest n\u00f8dvendig. Denne listen b\u00f8r Stiftelsen Fargespill inn p\u00e5 i tillegg til at vi f\u00e5r \u00f8kt st\u00f8tte fra Bergen kommune. Staten bidrar kun med 21,6 % ift. v\u00e5rt totalbudsjett. Fargespill er en banebrytende organisasjon i Norge og Norden med utgangspunkt i Bergen. Vi tror det er lurt \u00e5 styrke denne organisasjonen fordi: \uf0d7 Fargespill lager forestillinger av h\u00f8y kunstnerisk kvalitet \uf0d7 Fargespill ivaretar kulturarv \uf0d7 Fargespill er en innovativ organisasjon \uf0d7 Fargespill forandrer menneskers liv \uf0d7 Fargespill skaper sterke stemmer i samfunnslivet \uf0d7 Fargespill bidrar med viktige perspektiver for fellesskapet \uf0d7 Fargespill sp\u00f8r, \u00abhva har du?\u00bb i motsetning til \u00abhva mangler du\u00bb? Kulturlivet, og ikke minst Stiftelsen Fargespill, st\u00e5r ved et veiskille. De valgene vi tar n\u00e5, vil definere byens kulturelle fremtid. Bergen har muligheten til \u00e5 gjenreise deg som ledende europeisk kulturhovedstad, men dette krever investeringer, ikke nedskj\u00e6ringer. N\u00e5 sp\u00f8r Fargespill Bergen kommune: Ka har du, Bergen? La oss sammen sikre at Bergen forblir en by som ikke bare snakker om kultur, men som er kultur i sitt vesen. MVH Kjersti Berge Avd. leder Fargespill Bergen Vedlagt: presentasjon "
}