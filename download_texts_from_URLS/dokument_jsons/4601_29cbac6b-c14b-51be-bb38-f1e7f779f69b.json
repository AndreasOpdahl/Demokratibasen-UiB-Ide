{
  "dokument_id": "29cbac6b-c14b-51be-bb38-f1e7f779f69b",
  "doc_type": "case_attachment",
  "kommune": 4601,
  "tittel": "Svar p\u00e5 Skriftlig sp\u00f8rsm\u00e5l nr. 11 fra Christian Haugen om involvering av n\u00e6rmilj\u00f8 og naboer i plasseringen av nye botilbud. Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/9932055/Svar-pa-Skriftlig-sporsmal-nr-11-fra-Christian-Haugen-om-involvering-av-naermiljo-og-naboer-i-plasseringen-av-nye-botilbud-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/33005-3 Bystyrets kontor v/ Anne Marit Myrstad Eriksen Saksbehandler: Elisabeth Franzen Dato: 6. mars 2024 Fra Byr\u00e5d for barnevern, sosiale tjenester og mangfold Svar p\u00e5 Skriftlig sp\u00f8rsm\u00e5l nr. 11 fra Christian Haugen om involvering av n\u00e6rmilj\u00f8 og naboer i plasseringen av nye botilbud. Utvalg for helse og sosial 2024 Representanten Christian Haugen (FrP) har 18.02.2024 sendt inn f\u00f8lgende skriftlige sp\u00f8rsm\u00e5l: Den 13. februar ble det arrangert et informasjonsm\u00f8te om nye botiltak i Sanddalsringen og i Fanaposten den 16. februar kunne man lese om bekymrede beboere som ettersp\u00f8r bedre involvering, tidligere involvering og mer informasjon. https://www.fanaposten.no/ma-vare-forberedt-pa-utrykninger-til-rusboligene-i sanddalsringen/s/5-153-54119 Sp\u00f8rsm\u00e5l til byr\u00e5den: Kan byr\u00e5den redegj\u00f8re for hva som er normal/standard praksis for involvering av n\u00e6rmilj\u00f8 og naboer i plasseringen av nye botilbud som f eks Nyhavnsveien og Sanddalsringen? Opplever byr\u00e5den at man har involvert n\u00e6rmilj\u00f8 og naboer godt nok i de to aktuelle tilbudene? Hvordan vil byr\u00e5den sikre at man involverer n\u00e6rmilj\u00f8 og naboer bedre enn under det forrige byr\u00e5det? Svar fra byr\u00e5den: Byr\u00e5den mener Bergen kommune kan bli bedre n\u00e5r det gjelder involvering og medvirkning fra naboer og n\u00e6rmilj\u00f8 ved etablering av botiltak for vanskeligstilte. M\u00e5let m\u00e5 v\u00e6re transparente prosesser hvor innbyggere blir h\u00f8rt, og ikke opplever at beslutninger allerede er tatt n\u00e5r medvirkningsprosessene starter. Bergen skal v\u00e6re en trygg by for alle, og vi skal ta bekymringer som folk har ved nye tiltak p\u00e5 alvor. Bakgrunnen for at kommunen har hatt mange utviklingsprosjekter de siste \u00e5rene er Bergen kommune sitt boligprogram. I februar 2017 vedtok bystyret Handlingsplan for 250 flere kommunale utleieboliger 2017-2021 (sak 44-17), ogs\u00e5 kalt Boligprogrammet. N\u00e5r kommunen planlegger boliger i Boligprogrammet gjennomf\u00f8rer Bergen kommune utvidete medvirkningsprosesser med n\u00e6rmilj\u00f8, i tillegg til det som kreves etter Plan- og bygningsloven. Det er viktig \u00e5 ha informasjon- og innspillsm\u00f8ter s\u00e5 tidlig som mulig i prosessen. Det er utarbeidet en helhetlig plan for involvering og medvirkning i reguleringssaker, som svar p\u00e5 merknad til Boligmelding 2020-2026 og i representantforslag, sak9/21. I tillegg er oppdaterte nettsider med informasjon om status p\u00e5 de ulike prosjektene viktig for \u00e5 v\u00e6re transparente. Prosessen tilpasses det gjeldende nabolag, men hovedelementene er de samme: \u2022 Informasjonsm\u00f8te og medvirkning rundt risikoidentifikasjon med nabolag og omgivelser foreg\u00e5r etter at saken har v\u00e6rt ute til offentlig ettersyn. De som har kommet med merknader i saken inviteres til deltakelse i prosessen. Oppdatert risikoidentifikasjon samt informasjon om prosessen sendes til Plan- og bygningsetaten og f\u00f8lger videre i saken \u2022 Dialog med nabolag i forbindelse med byggestart. Etablering av kontaktpunkter, vurdere jevnlige dialogm\u00f8ter. B\u00e5de byggeier og tjenesteyter vil ha roller her \u2022 Vi inviterer til \u201c\u00e5pent hus\u201d for n\u00e6rmilj\u00f8et f\u00f8r innflytting i boligene \u2022 Dialog med nabolag etter ferdigstilling, rapportering ved eventuelle u\u00f8nskede hendelser mm. Jevnlige m\u00f8ter ved behov. Vi har enda til gode \u00e5 gjennomf\u00f8re hele medvirkningsprosessen slik den er beskrevet i representantforslaget. For hver gang vi gjennomf\u00f8rer medvirkning og involvering av et n\u00e6rmilj\u00f8 evalueres prosessen. L\u00e6ringspunkter blir tatt med videre til nye prosjekter og vil p\u00e5virke hvordan vi har medvirkning i nye prosjekter. Medvirkning knyttet til etablering av midlertidig botilbud i Nyhavnsveien 10 var en krevende prosess og kommunen l\u00e6rte mye. I dag fungerer samhandlingen med n\u00e6rmilj\u00f8et godt og kommunen opplever at det er god dialog. N\u00e5r det gjelder Sandalsringen er dette en p\u00e5g\u00e5ende prosess, og byr\u00e5det er \u00e5pen for ytterlige dialog med nabolaget for \u00e5 f\u00e5 innspill til prosjektet. Hva som er god nok involvering n\u00e5r boliger for vanskeligstilte skal etableres er vanskelig \u00e5 gi et entydig svar p\u00e5. Det er politisk vedtatt at boliger i boligprogrammet skal etableres i omr\u00e5der med f\u00e5 kommunale utleieboliger og f\u00e5 levek\u00e5rsutfordringer. Boligene skal etableres med n\u00e6rhet til kollektivtransport, matbutikk osv. \u00c5 finne egnede tomter i omr\u00e5der som er i tr\u00e5d med dette, med et nabolag som har aksept for kommunens behov, er krevende. Langt de fleste nabolag som blir involvert, \u00f8nsker andre typer boliger enn de som kommunen har behov for \u00e5 bygge. Byr\u00e5det er opptatt av \u00e5 f\u00e5 til en bedre prosess i fremtidige saker. I Klosterhagenerkl\u00e6ringen er byr\u00e5det tydelig p\u00e5 at vi vil \u00abunng\u00e5 \u00e5 etablere boliger for mennesker i aktiv rus i umiddelbar n\u00e6rhet til barnehager og skoler og s\u00f8rge for en bedre spredning av tilbud til tunge rusmisbrukere, samt sikre tidligere involvering av nabolag ved etablering av slike tilbud.\u00bb Prosessen for medvirkning og involvering av nabolag er vanskelig, og partene i prosessen har ofte ulikt st\u00e5sted og behov. Byr\u00e5den mener det er n\u00f8dvendig \u00e5 g\u00e5 gjennom dagens praksis, med m\u00e5l om \u00e5 finne bedre l\u00f8sninger n\u00e5r det gjelder involvering ved etablering av boliger for vanskeligstilte med sammensatte utfordringer. Medvirkningen m\u00e5 v\u00e6re reell og beslutninger m\u00e5 ikke v\u00e6re tatt f\u00f8r prosessene starter, samtidig som vi m\u00e5 klare \u00e5 skaffe flere boliger til mennesker som sliter med store livsutfordringer i byen v\u00e5r, som rusavhengighet. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk "
}