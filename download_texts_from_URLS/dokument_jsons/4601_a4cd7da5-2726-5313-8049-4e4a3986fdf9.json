{
  "dokument_id": "a4cd7da5-2726-5313-8049-4e4a3986fdf9",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 24 fra Marte Teigen (R) om 11-erbane p\u00e5 Dokken - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/10249417/Svar-pa-skriftlig-sporsmal-nr-24-fra-Marte-Teigen-R-om-11-erbane-pa-Dokken-Utvalg-for-barnehage-skole-og-idrett",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/62137-3 Saksbehandler: Gerd Nilsen Fra Dato: 29. april 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 24 fra Marte Teigen (R) om 11- erbane p\u00e5 Dokken - Utvalg for barnehage, skole og idrett Representanten Marte Stadheim Teigen (R) har 11.04.2024 sendt inn f\u00f8lgende skriftlige sp\u00f8rsm\u00e5l: I rulleringen av idrettsplanens anleggsdel, vedtatt enstemmig i Bystyret 21. juni 2023, pekte bystyret p\u00e5 behovet for at n\u00f8dvendig areal p\u00e5 Dokken reguleres til idrettsform\u00e5l p\u00e5 et tidlig tidspunkt. Bystyret vedtok at \u00abDet vurderes som sv\u00e6rt viktig at sosial infrastruktur er p\u00e5 plass f\u00f8r eller samtidig med boligutbyggingen slik at det nye byomr\u00e5det p\u00e5 Dokken blir en attraktiv plass \u00e5 bo fra f\u00f8rste stund.\u00bb I arealstrategien for Dokken vedtok et enstemmig bystyre at \u00abDet blir arbeid med \u00e5 finne areal til ein 11-arbane for fotball, og at det eventuelt blir prioritert framfor to 7- arbanar.\u00bb I forbindelse med det p\u00e5begynte planprogrammet for Dokken S\u00f8r, er det ikke tatt inn ny 11- erbane for fotball. P\u00e5 informasjonsm\u00f8te i januar 2024 ble det orientert om at man ikke finner rom til baner p\u00e5 bakkeplan, og vil arbeide for \u00e5 bygge denne type idrettsanlegg p\u00e5 hustak. Da er det verken rom til 9-er eller 11-erbane, men planlegges for en 7-erbane. Anleggssituasjonen for fotball i Bergenhus bydel generelt - og indre by spesielt - er kritisk. Bergenhus bydel har f\u00e6rrest anleggspoeng pr. innbygger av alle bydeler. Samtidig har bydelen h\u00f8yest andel aktive av alle bydeler. I fotballen er anleggsdekningen rundt halvparten av gjennomsnittet for byen. For indre by er situasjonen enda vanskeligere. Barn og unge i sentrum har bare M\u00f8hlenpris idrettsplass og 7-erbanen p\u00e5 Nordnes som omr\u00e5der for fotballaktivitet. Brukerne av anleggene gir uttrykk for at kapasiteten er mer enn sprengt i dag, og det vil v\u00e6re sv\u00e6rt krevende \u00e5 gi tilbud til de mange som skal flytte inn i indre by i forbindelse med utbyggingene av b\u00e5de N\u00f8stet og Dokken. For idrettslagene i omr\u00e5det og det viktige arbeidet disse gj\u00f8r rundt inkludering, forebygging og folkehelse, er det kritisk viktig at ikke 11-erbanen p\u00e5 Dokken skyves ut av planprogrammet til en plass i framtiden. Det b\u00f8r derfor s\u00f8rges for at banen reguleres inn snarest og at arbeid kan begynne s\u00e5 snart arealer er frigjort. Sp\u00f8rsm\u00e5l til byr\u00e5den: Stemmer det at areal til 11-erbane p\u00e5 Dokken n\u00e5 nedprioriteres og at planene vedtatt av bystyret ikke realiseres? Hvordan jobber byr\u00e5den for \u00e5 sikre gode forhold for idretten i den nye bydelen p\u00e5 Dokken og for \u00e5 m\u00f8te behovene for \u00f8kt anleggskapasitet for fotballen i Bergenhus bydel? Svar fra byr\u00e5den: Byr\u00e5den har hentet inn svar p\u00e5 f\u00f8rste sp\u00f8rsm\u00e5l fra byr\u00e5dsavdeling for byutvikling, som har hovedansvaret for planprogrammet p\u00e5 Dokken. P\u00e5 bakgrunn av vedtatt arealstrategi er 11\u2019er-bane for fotball ikke en del av arbeidet med omr\u00e5dereguleringsplan for Dokken s\u00f8r. Arealstrategien vedtatt av bystyret viser ballbaner p\u00e5 bakkeplan i omr\u00e5det i nord, og dette arealform\u00e5let vil dermed l\u00f8ses i neste fase av utviklingen p\u00e5 Dokken. Det vil da bli prioritert en 11-er-bane fremfor to 7\u2019er-baner. N\u00e5r det gjelder sp\u00f8rsm\u00e5l to, viser byr\u00e5den til bystyresak 226/23 Idrettsplan 2023-2027 - rullering av anleggsdelen. Planen peker p\u00e5 at en utbygging av nye boliger p\u00e5 Dokken vil utl\u00f8se behov for nye idrettsanlegg i bydelen. Bergenhus bydel har en h\u00f8y andel aktive i idretten sammenlignet med andre bydeler i Bergen. Samtidig viser statusanalysen i planen, som representanten skriver, en forholdsvis lav anleggsdekning m\u00e5lt i anleggspoeng per aktiv. Utviklingen av nye, og da spesielt st\u00f8rre idrettsanlegg i Bergenhus er utfordrende p\u00e5 grunn av arealknapphet. Idrettsplanens prioritering av tiltak i resterende planperiode er \u00e5 sikre funksjonaliteten av Stemmemyren idrettshall, vurdere utviklingen av det eksisterende anlegget p\u00e5 Stemmemyren, samt arbeide for \u00e5 sikre areal for idrett og aktivitet i byutviklingsprosjektene langs Store Lungeg\u00e5rdsvann og ikke minst p\u00e5 Dokken. P\u00e5 Dokken er det i Idrettsplanen spesifikt pekt p\u00e5 at det vil v\u00e6re behov for arealer og funksjoner for ulike typer fysisk aktivitet og idrett som for eksempel en stor fotballbane, en ny idrettshall, et Fysak-bygg, skateanlegg, n\u00e6rmilj\u00f8anlegg, tilrettelegging for vannsport samt badefasiliteter til hel\u00e5rsbruk. Byr\u00e5den ser behovet for \u00e5 sikre areal til idrett og fysisk aktivitet, herunder ogs\u00e5 11-bane p\u00e5 Dokken. Byr\u00e5den vil jobbe aktivt for \u00e5 f\u00e5 p\u00e5 plass n\u00f8dvendig areal som kan reguleres til idrettsform\u00e5l p\u00e5 et tidlig tidspunkt, og sikre at utbygging av nye idrettsanlegg ivaretar idretten sine behov. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}