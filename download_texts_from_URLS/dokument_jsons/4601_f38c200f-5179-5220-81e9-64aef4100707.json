{
  "dokument_id": "f38c200f-5179-5220-81e9-64aef4100707",
  "doc_type": "case_attachment",
  "kommune": 4601,
  "tittel": "Klimaetatens innspill til mulig omorganisering",
  "url": "https://bergen.kommune.no/politikere-utvalg/api/fil/bk360/10648307/Klimaetatens-innspill-til-mulig-omorganisering",
  "tekst": " KLIMAETATEN BBU - Seksjon klima, milj\u00f8 og samfunn V\u00e5r referanse: 2024/99776-1 (Arbeidssted) Saksbehandler: Stina Ellevseth Oseland Postboks 7700 Dato: 17. juni 2024 5020 BERGEN Deres ref.: Klimaetatens innspill til mulig omorganisering Klimaetaten vil i dette notatet komme med innspill til forhold vi mener det er spesielt viktig \u00e5 v\u00e6re bevisst p\u00e5 i vurderingen av en eventuell nedleggelse av Klimaetaten og omorganisering av etatens oppgaver. Vi vil ikke komme med innspill til eventuelle andre organiseringer, men forklare viktigheten av \u00e5 beholde et samlet fagmilj\u00f8. Kort beskrivelse av Klimaetatens rolle og arbeid Klimaetaten ble opprettet for \u00e5 gi klima en uavhengig faglig stemme, for \u00e5 styrke kommunens klimaarbeid og for \u00e5 tilrettelegge for samarbeid og synergier p\u00e5 tvers av byr\u00e5dsavdelinger. Forvaltningsrevisjon for klima- og milj\u00f8tiltak som stort sett beskriver situasjonen f\u00f8r etableringen av Klimaetaten og implementeringen av forrige versjon av Gr\u00f8nn strategi vedtatt i 2016, viste at klimaarbeidet i kommunen var fragmentert og at det manglet gode system for oppf\u00f8lging og rapportering. Fordi Klimaetaten var bevisst p\u00e5 den manglende felles forst\u00e5elsen og arbeidet innen klima, var nettopp medvirkning og en helhetlig prosess i utviklingen av klimastrategien (\u00abGr\u00f8nn strategi\u00bb) prioritert. Det har resultert i en strategi med p\u00e5f\u00f8lgende handlingsplan og en plan for virksomheten (\u00abGr\u00f8nn Virksomhet\u00bb) som er godt forankret i organisasjonen og med tydelige og konkrete oppf\u00f8lgingsplaner og tiltaksutvikling i flere etater, enheter og byr\u00e5dsavdelinger. Dette var alts\u00e5 et ledd i \u00e5 institusjonalisere klimaarbeidet, og gj\u00f8re tiltak og kunnskapsutvikling relevant i alle deler av kommunen. Et slikt institusjonaliseringsarbeid er ikke gjort i en h\u00e5ndvending, men krever langsiktig og stadig oppf\u00f8lging. Et resultat av de mange prosessene underveis, er at Klimaetaten har opprettet og drifter en serie tverrsektorielle og \u2013faglige nettverk i kommunen. Dette for \u00e5 sikre kunnskapsdeling (av klimafaglig art, og tilgrensende andre fag), felles forst\u00e5else av problemstillinger og dermed utvikling av helhetlige l\u00f8sninger. Dette har resultert i en rekke gode prosjekter p\u00e5 tvers, hvor Klimaetaten har samarbeidet med andre enheter ogs\u00e5 om \u00e5 skaffe til veie midler for gjennomf\u00f8ring fra Klimasats, ulike EU-program og forskningsprosjekt med avsatte midler til gjennomf\u00f8ring. En viktig rolle Klimaetaten har er \u00e5 holde kontakt med og v\u00e6re i dialog med relevante fagmilj\u00f8 for \u00e5 sikre god kunnskapsflyt mellom klimaforskning og forvaltning. Dette resulterer i at kommunen f\u00e5r god bearbeiding av kunnskap som blir relevant og brukbar i ulike deler av kommunen (plan og areal, helse og samfunnssikkerhet som tre eksempler) og at vi tar del i utviklingen av nye forskningsprosjekt p\u00e5 et mye tidligere tidspunkt \u2013 og dermed f\u00e5r bidratt til at ny forskning blir relevant for oss i forvaltningen. Klimaetatens roller og funksjoner er med andre ord sentralt i det som har blitt en vellykket start p\u00e5 helhetlig lokal omstilling. Dette er grunnen til at etaten selv er opptatt av \u00e5 beholde et samlet fagmilj\u00f8 som fortsatt kan v\u00e6re p\u00e5driver og tilrettelegger for kommunens klimaarbeid, og bearbeider av ny kunnskap. Kjerneoppgaver Effektiv iverksetting av tiltak for \u00e5 kutte klimagassutslipp, redusere klimarisiko og bidra til \u00f8kt sirkularitet krever samarbeid p\u00e5 tvers av byr\u00e5dsavdelinger og etater i kommunen, samt med sentrale akt\u00f8rer innenfor n\u00e6ringsliv, innovasjon og sivilsamfunn. For \u00e5 muliggj\u00f8re dette har Klimaetaten fungert som en etatsovergripende klimaledelsesfunksjon som har tilrettelagt for samarbeid, synergier og langsiktig klimaarbeid gjennom tematiske nettverk og integrering av klimaarbeid i kommunens eksisterende styringssystemer, samt gjennom kunnskapsarbeid som bidrar til identifisering og iverksetting av effektive tiltak for klimatilpasning, sirkul\u00e6re l\u00f8sninger og redusering av klimagassutslipp. Mest kostnadseffektivt blir dette arbeidet hvis tiltak iverksettes s\u00e5 tidlig som mulig, hvis langsiktig klimaarbeid kan integreres i l\u00f8pende drifts- og vedlikeholdsarbeid, og hvis det bygges videre p\u00e5 synergier mellom klimaomstilling og f.eks. folkehelse. Et samlet fagmilj\u00f8 er viktig for \u00e5 f\u00e5 til helhetlig og effektivt arbeid med disse oppgavene ettersom det krever samarbeid mellom ulike faglige bakgrunner og kompetanser samt erfaringsutveksling mellom ulike prosjekter og prosesser. Klimaetaten bidrar ogs\u00e5 til \u00e5 oppfylle lovp\u00e5lagte forpliktelser gjennom v\u00e5re kjerneoppgaver. Bergen kommune har et omfattende ansvarsomr\u00e5de og oppgaver som myndighetsut\u00f8ver og samfunnsutvikler etter blant annet kommuneloven, plan- og bygningsloven, folkehelseloven, sivilbeskyttelsesloven, og naturmangfoldloven, deriblant tilknyttede regelverk som statlige planretningslinjer for klima- og energiplanlegging og klimatilpasning. Samtidig foreg\u00e5r det en \u00f8kende rettsliggj\u00f8ring av klimaarbeidet, senest i Den europeiske menneskerettsdomstolens avgj\u00f8relse i KlimaSeniorinnen. Derfor et det ventet at kommunene ogs\u00e5 vil f\u00e5 mer ansvar og flere lovp\u00e5lagte oppgaver tilknyttet klima fremover, b\u00e5de nasjonalt og fra EU/E\u00d8S. For \u00e5 minimere omstillings- og ansvarsrisikoen som medf\u00f8lger, kreves det spesialisert kompetanse og kunnskapsutvikling lokalt. N\u00e5r det gjelder prioriteringer av \u00e5rsverk for konkrete prosjekter og tematiske satsinger, beskriver oppgavegjennomgangen grovmasket situasjonen i 2023. Ut fra Gr\u00f8nn strategi, Gr\u00f8nn virksomhet, handlingsplaner, politiske bestillinger og utvikling nasjonalt og internasjonalt, vil en litt mer detaljert beskrivelse av kjerneoppgavene for \u00e5rene fremover handle om: - En st\u00f8rre andel av Klimaetatens ressurser og \u00e5rsverk vil prioriteres til klimatilpasning og systematisk og tverretatlig samarbeid for \u00e5 identifisere og iverksette tiltak for \u00e5 redusere klimarisiko. Dette arbeidet er koblet til bystyrevedtaket om \u00e5 gjennomf\u00f8re en helhetlig klimas\u00e5rbarhetsanalyse som oppf\u00f8lging av Forvaltningsrevisjon av klimarisiko \u2013 forebygging og beredskap, tiltak i Handlingsplanen for Gr\u00f8nn strategi, anbefalinger i helhetlig Bergen ROS 2024, og politiske f\u00f8ringer om en ny plan for klimatilpasning. I dette arbeidet er det langsiktige folkehelseperspektivet s\u00e6rlig viktig. En helhetlig tiln\u00e6rming til klimatilpasning krever et fagmilj\u00f8 som har erfaring og kapasitet til \u00e5 koordinere, tilrettelegge for samarbeid, vurdere klimarisiko og utvikle tiltak p\u00e5 tvers av ansvarsomr\u00e5dene for individuelle etater og byr\u00e5dsavdelinger. Det krever ogs\u00e5 samarbeid med andre byer, n\u00e6ringsliv og forskningsinstitusjoner, b\u00e5de for selve kartleggingen, men ogs\u00e5 fordi dette arbeidet vil kreve metodeutvikling. Kostnadene knyttet til mangelfull klimatilpasning ansl\u00e5s \u00e5 v\u00e6re sv\u00e6rt h\u00f8ye, og det er dermed viktig \u00e5 f\u00e5 et helhetlig bilde av Bergens utsatthet for klimarisiko for \u00e5 kunne integrere klimatilpasning i l\u00f8pende drifts- og investeringsplaner. En krone investert i klimatilpasning ansl\u00e5s til \u00e5 gi en uttelling p\u00e5 2 til 10 kr i \u00e5rene som kommer. - En st\u00f8rre andel av Klimaetatens ressurser og \u00e5rsverk vil prioriteres til arbeid med \u00e5 utvikle og gjennomf\u00f8re tiltak for \u00e5 redusere klimagassutslipp. Arbeidet med \u00e5 sikre gjennomf\u00f8ring av Gr\u00f8nn Strategis m\u00e5l om 85 % kutt i klimagasser krever en helhetlig tiln\u00e6rming og klimatiltak basert p\u00e5 tett samarbeid med b\u00e5de n\u00e6ringsliv og sivilsamfunn. Dette sikrer ikke bare forankring i b\u00e5de kommuneorganisasjonen og Bergenssamfunnet, men ogs\u00e5 m\u00e5lrettede tiltak basert p\u00e5 lokale behov. Gjennom kontakt med andre nordiske byer, og da s\u00e6rlig st\u00f8rre norske kommuner, sikrer vi at Bergen implementerer utpr\u00f8vde og kostnadseffektive tiltak for klimakutt. Klimaetaten Side 2 av 4 har vist stor evne til \u00e5 hente b\u00e5de statlige og internasjonale midler til gjennomf\u00f8ring av klimatiltak i Bergen, noe som blir verdifullt med anstrengt kommune\u00f8konomi. - En st\u00f8rre andel av Klimaetatens ressurser og \u00e5rsverk vil prioriteres til satsninger innen sirkul\u00e6r \u00f8konomi, fremtidsrettede byggeprosjekter og energisystemer, samt energieffektivisering. Arbeidet vil s\u00e6rlig omhandle ombruk i bygg og anlegg, blant annet gjennom prosjekter som BkOmbruk/ombruksavdelingen og Futurebuilt. Bergen kommune har ambisi\u00f8se og n\u00f8dvendige m\u00e5l innen energieffektivisering av egen bygningsmasse. Fremtidens energimarked vil kreve tiltak innen kartlegging av energibehov, utbygging av str\u00f8mnett, egenproduksjon av energi og innovative energil\u00f8sninger. Renovasjonsfeltet er et annet viktig omr\u00e5de med nye krav til utsortering, ombruk og materialgjenvinning av avfall. Med en rekke EU-direktiver er p\u00e5 vei inn i det norske lovverket, \u00f8nsker vi \u00e5 avdekke hvordan Bergen kommune blir ber\u00f8rt ved implementering. Arbeidet vil foreg\u00e5 i tett samarbeid med n\u00e6ringslivet og sikre drivkraft til innovasjon og n\u00e6ringsutvikling. Det planlegges ogs\u00e5 en styrking av arbeidet med sirkul\u00e6re anskaffelser og matsvinn, noe som vil redusere utgiftene knyttet til kommunens materielle forbruk. Ogs\u00e5 arbeid for \u00e5 tilrettelegge for mer ombruk og deling for husholdningene og innbyggerne er viktig, noe ogs\u00e5 innbyggere ettersp\u00f8r i b\u00e5de gjestebud for Gr\u00f8nn strategi og den \u00e5rlige klimaunders\u00f8kelsen. - Fortsette arbeidet med institusjonalisering og utrulling av helhetlig klimaomstilling i Bergen og internt i kommunen. Klimaledelse er spesielt viktig for \u00e5 sikre et samordnet klimaarbeid, etablere varige systemer og sikre at klimahensynet ivaretas i kommunens styringssystemer. Dette inneb\u00e6rer blant annet videreutvikling og implementering av klimabudsjettet, utvikling av rutiner og prosedyrer for klimaarbeidet, samt profesjonalisering og oppskalering av pilotprosjekter. Klimaomstilling er en omfattende og kompleks prosess som krever tverrfaglighet og langsiktighet. For \u00e5 lykkes vil det derfor v\u00e6re avgj\u00f8rende at ansvaret for samordning har en tydelig forankring og er tydelig plassert i virksomheten. - Fortsatt satsing p\u00e5 \u00e5 sikre ekstern finansiering for utvikling og implementering av klimatiltak fra nasjonale og internasjonale kilder, f.eks. Milj\u00f8direktoratet, EU og Forskningsr\u00e5det. Her er Klimaetatens rolle i \u00e5 tilrettelegge for effektivt samarbeid internt i kommunen og etablering og vedlikehold av partnerskap og samarbeid med nasjonale myndigheter, andre byer nasjonalt og internasjonalt (f.eks. gjennom UTM- samarbeidet), n\u00e6ringsliv og forskningsmilj\u00f8er sv\u00e6rt viktig. \u00c5 sikre finansiering p\u00e5 klimaomr\u00e5det er komplekst, og krever et sterkt fagmilj\u00f8 som b\u00e5de har den n\u00f8dvendige erfaringen av s\u00f8knadsskriving, etablerte nettverk med relevante samarbeidspartnere og er oppdatert p\u00e5 utviklingen i klimafeltet. Disse samarbeidene er ogs\u00e5 sentrale for \u00e5 sikre tilgang til et godt kunnskapsgrunnlag for utvikling av effektive klimatiltak i Bergen. - Fortsatt bidra i prosesser i kommunen, Bergenssamfunnet og p\u00e5 andre forvaltningsniv\u00e5 som styrkes av \u00e5 ha med klimafaglig kompetanse. Klimaetatens bidrag ettersp\u00f8rres b\u00e5de internt i kommunen og i bergenssamfunnet ellers til prosesser og arbeid som er tilgrensende kommunens klimaarbeid. Dette kan v\u00e6re enkelt i form av bidrag p\u00e5 arrangementer, men ogs\u00e5 i st\u00f8rre og mer langsiktige prosesser. Ogs\u00e5 arbeid opp mot andre forvaltningsniv\u00e5 er sentralt \u2013 for \u00e5 sikre n\u00f8dvendig handlingsrom og reguleringer for \u00e5 f\u00e5 til lokal klimaomstilling. Denne typen arbeid er som regel integrert i kjerneoppgavene skissert over, men vi \u00f8nsker \u00e5 fremheve viktigheten av \u00e5 ha kapasitet til \u00e5 bidra i den typen arbeid. Flere av disse satsingene henger sammen, og krever arbeid p\u00e5 tvers, ogs\u00e5 internt i det klimafaglige milj\u00f8et. De fleste inneb\u00e6rer ogs\u00e5 flere av rollene og kjerneprosessene som beskrevet i oppgavegjennomgangen; b\u00e5de innspill til h\u00f8ringer, nettverk og kunnskapsutvikling, dialog og kommunikasjon, og tilskuddsforvaltning vil v\u00e6re sentrale prosesser for \u00e5 kunne jobbe helhetlig med klimaomstilling. Side 3 av 4 Oppsummering En nedleggelse av etaten og omorganisering av oppgavene vil ha en konsekvens for kommunens klimaarbeid. Klimaetaten har ikke innspill til hvordan en alternativ organisering kan se ut, men vil understreke viktigheten av \u00e5 beholde et samlet fagmilj\u00f8 for \u00e5 oppn\u00e5 fremdrift og helhet i kommunens klimaarbeid. Klimaetaten er satt sammen av r\u00e5dgivere med ulik faglig bakgrunn, variasjon i erfaring og kompetanse, og nettopp dette gj\u00f8r at etaten er i stand til \u00e5 drive ulike type prosesser, ta flere typer p\u00e5driverroller og videreutvikle ulik type samarbeid forskning og bidra til kunnskapsutvikling til nytte for kommunen og Bergenssamfunnet. Skal fagmilj\u00f8et innen klima fortsatt kunne ta de rollene og funksjonene som er bygd opp b\u00e5de internt i kommunen og generelt i bergenssamfunnet, er det viktig at det gis mandat og delegeringer som muliggj\u00f8r en slik rolle p\u00e5 tvers av niv\u00e5er og byr\u00e5dsavdelinger. Vi ser ikke hvordan organisasjonsform i seg selv kan gi innsparinger, og er bekymret for at rollene og funksjonene Klimaetaten i dag har bygd opp og fyller vil brytes ned eller bli vanskelige \u00e5 gjennomf\u00f8re ved andre organiseringsformer. Med hilsen Klimaetaten Stina E. Oseland - Klimadirekt\u00f8r Dokumentet er godkjent elektronisk. Kopi til: BBU - Seksjon klima, milj\u00f8 og samfunn (Arbeidssted) - Ulrikke Christina Kj\u00e6r, BBU - Seksjon klima, milj\u00f8 og samfunn (Arbeidssted) - Tale Severina S\u00e6grov Hals\u00f8r Side 4 av 4 "
}