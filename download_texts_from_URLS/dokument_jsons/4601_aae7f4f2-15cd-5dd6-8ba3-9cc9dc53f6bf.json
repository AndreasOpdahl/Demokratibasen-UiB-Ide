{
  "dokument_id": "aae7f4f2-15cd-5dd6-8ba3-9cc9dc53f6bf",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Katrine N\u00f8dtvedt (MDG) om midlertidig bruk av gr\u00e5 arealer p\u00e5 Mindemyren",
  "url": "https://bergen.kommune.no/politikere-utvalg/api/fil/bk360/10091645/Svar-pa-representantforslag-fra-Katrine-Nodtvedt-MDG-om-midlertidig-bruk-av-gra-arealer-pa-Mindemyren",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/284462-8 Saksbehandler: Senia Raum Fra Dato: 24. april 2024 Byr\u00e5d for byutvikling Svar p\u00e5 representantforslag fra Katrine N\u00f8dtvedt (MDG) om midlertidig bruk av gr\u00e5 arealer p\u00e5 Mindemyren Forretningsutvalget behandlet saken i m\u00f8tet 16.01.2024 sak 12/24 og fattet f\u00f8lgende vedtak: 1. Representantforslag fra Katrine N\u00f8dtvedt (MDG) om midlertidig bruk av gr\u00e5 arealer p\u00e5 Mindemyren, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.6.2024. 3. Utvalg for milj\u00f8 og byutvikling avgir innstilling i saken Representanten Katrine N\u00f8dtvedt (MDG) har fremmet f\u00f8lgende representantforslag: Den nye bybanelinjen til Fyllingsdalen vil v\u00e6re spydspissen i transformasjonen av Mindemyren fra et omr\u00e5de for bilbasert og arealkrevende n\u00e6ring til et sentrumsn\u00e6rt omr\u00e5de med boliger, ny skole og flotte rekreasjonsomr\u00e5der. Allerede har vi kanalen, som ble \u00e5pnet og rehabilitert i forbindelse med bybaneprosjektet. Omr\u00e5det er fortsatt i en utviklingsfase, og flere store tomter ligger tomme og ubrukte. Mellom det nye bybanestoppet \u00abMindemyren\u00bb og den nye kanalen, og sykkelveien p\u00e5 vestsiden, ligger det en stor ubrukt tomt som for \u00f8yeblikket er asfaltert og ligger \u00f8de. Tomten er p\u00e5 26 dekar, og er eid blant annet av Bane Nor og ble brukt som anleggsplass under byggingen av linje 2. Representanten er opptatt av at vi skal bruke midlertidige omr\u00e5der som ligger brakk til allmennyttige form\u00e5l. Man kunne for eksempel sett for seg en park etter modell fra Tempelhofer Feld i Berlin, der en nedlagt flyplass har blitt et mekka for syklister, rullesk\u00f8ytegjengere og skatere. Tempelhof-parken har ogs\u00e5 et omr\u00e5de avsatt til urban dyrking og er et godt eksempel p\u00e5 hvordan man kan tilrettelegge for biologisk mangfold og gr\u00f8nne lommer p\u00e5 tidligere gr\u00e5 arealer. Bergen har ogs\u00e5 stort behov for lekeplasser, skateparker, grillplasser og lignende. Alt dette kunne man tilrettelagt for midlertidig p\u00e5 Mindemyren, for eksempel etter modell fra de midlertidige installasjonene p\u00e5 BOBs tomt i M\u00f8llendal. Midlertidige tiltak trenger ikke heller \u00e5 koste s\u00e5 mye i kroner og \u00f8rer, men krever politisk vilje. P\u00e5 skriftlige sp\u00f8rsm\u00e5l (nr 38 i UMBY) fra representanten har byr\u00e5det sagt at de ogs\u00e5 vil sikre mer sosial infrastruktur p\u00e5 Mindemyren. Byr\u00e5det stiller seg ogs\u00e5 bak intensjonen om at det er klokt med midlertidige tiltak p\u00e5 store gr\u00e5 arealer, men opplyser samtidig om at de ikke har noen konkrete planer, initiativ eller behov. Som vist over mener representanten at det er b\u00e5de behov og mange alternativer for bruk av tomten i en midlertidig fase frem til transformasjon og noe mer endelig skjer p\u00e5 tomten. Men ogs\u00e5 andre tomter innenfor det som defineres som \u201cMindebyen\u201d har et slikt potensiale. Forslag til vedtak: 1. Bystyret ber byr\u00e5det ta aktive grep for \u00e5 tilrettelegge for midlertidig bruk av st\u00f8rre, gr\u00e5 arealer p\u00e5 Mindemyren, i p\u00e5vente av transformasjon av omr\u00e5det. 2. Bystyret ber byr\u00e5det prioritere aktiviteter for barn og unge, og arealer for urban dyrking. Byr\u00e5dets vurdering av representantforslaget: Byr\u00e5det har store ambisjoner for Mindemyren, og anser omr\u00e5det som et av de viktigste transformasjonsomr\u00e5dene i Bergen. Denne transformasjonen fra et n\u00e6ringsomr\u00e5de til et ferdig, levende urbant milj\u00f8 skal gjennomf\u00f8res over tid og i flere etapper. Byr\u00e5det ser at det ligger et stort potensiale for midlertidig bruk i denne mellomfasen hvor arealene st\u00e5r tomme og uprogrammerte. Det gjelder b\u00e5de gr\u00e5 arealer, men kan ogs\u00e5 gjelde lokaler som blir st\u00e5ende tomme i p\u00e5vente av godkjent reguleringsplan og avklart arealbruk. Midlertidig bruk kan v\u00e6re verdib\u00e6rende og identitetsskapende for omr\u00e5det. P\u00e5 den ene siden er det positivt at grunneiere kan f\u00e5 en hensiktsmessig bruk av arealene for \u00e5 redusere den \u00f8konomiske belastningen som transformasjon kan medf\u00f8re. P\u00e5 den andre siden vil aktivitet i omr\u00e5det, som spiller p\u00e5 lag med m\u00e5lene og ambisjonene for byutviklingen, gi stor verdi for de f\u00f8rste byggetrinnene og fremskynde \u00f8nsket attraktivitet og aktivitet i omr\u00e5det. I representantforslaget til Kathrine N\u00f8dtvedt (MDG) er Bane Nor sin tomt spesielt trukket fram som en egnet lokasjon. Denne er kjent som delfelt S11 og er per dags dato under bearbeiding til 1. gangs behandling hos Plan- og bygningsetaten, f\u00f8r offentlig ettersyn og h\u00f8ring. Byr\u00e5det er enig i at det er gode muligheter for \u00e5 kunne ta i bruk blant annet delfelt S11 til forskjellige midlertidige tiltak, og stiller seg positiv til \u00e5 samarbeide med aktuelle grunneiere for \u00e5 tilrettelegge slike arealer for dette. Byr\u00e5det \u00f8nsker per i dag \u00e5 ikke starte opp nye prosjekt eller tiltak grunnet kommunens ressurssituasjon, men heller prioritere igangsatte og p\u00e5g\u00e5ende prosjekt. Samtidig er byr\u00e5det \u00e5pen for \u00e5 vurdere og bist\u00e5 med eventuelle private initiativ. Midlertidig bruk kan utl\u00f8se krav om byggesaksbehandling og dispensasjon fra gjeldende plan, og Plan- og bygningsetaten kan v\u00e6re behjelpelig med veiledning knyttet til dette. Konklusjon: Byr\u00e5det \u00f8nsker initiativ om midlertidige tiltak p\u00e5 Mindemyren velkommen. Byr\u00e5det vil gjerne ha dialog med grunneierforumet p\u00e5 Mindemyren om aktuelle midlertidige tiltak, men vurderer det som vanskelig \u00e5 prioritere ressurser til denne type initiativer. Byr\u00e5det oppmuntrer til at eiendomsutviklere selv, som sitter p\u00e5 eierskap, tar initiativ til dette. Christine Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}