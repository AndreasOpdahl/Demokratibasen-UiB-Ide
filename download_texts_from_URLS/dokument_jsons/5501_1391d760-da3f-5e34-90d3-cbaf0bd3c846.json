{
  "dokument_id": "1391d760-da3f-5e34-90d3-cbaf0bd3c846",
  "doc_type": "case_presentation",
  "kommune": 5501,
  "tittel": "Kulturkvartalet - valg av tomt for etablering av nytt Kulturbygg",
  "url": "https://innsyn.tromso.kommune.no/application/getMoteDokument?dokid=2001517712",
  "tekst": "Arkivsaksnr. 23/14690-3 Saksbehandler Kjersti Lund Martinsen Saksgang M\u00f8tedato Kommunestyret Formannskapet Milj\u00f8-, idrett-, kultur- og samfunnsutviklingsutvalget Kommune- og byutviklingsutvalget Kulturkvartalet - valg av tomt for etablering av nytt Kulturbygg Kommunedirekt\u00f8rens innstilling til vedtak: Opsjonsavtale for kj\u00f8p av aksjene i Kulturbyggtomta AS (under stiftelse) mellom Troms\u00f8 kommune og Mack \u00d8st AS godkjennes. Mari Enoksen Hult Mette Moh\u00e5g Konstituert kommunedirekt\u00f8r Avdelingsdirekt\u00f8r for Bymilj\u00f8 1 Hva saken gjelder Saken gjelder valg av tomt til etablering av nytt kulturbygg (Kulturbygget). Med grunnlag i tidligere kommunestyresak (sak 22/15026), fikk Seksjon for eiendom i mandat \u00e5 p\u00e5begynne forhandlinger om kj\u00f8p av tomt til etablering av Kulturbygget. I forbindelse med lokalisering av Kulturbygget ble det sett p\u00e5 tre ulike tomter \u2013 S\u00f8rsjeteen, Mack \u00d8st og Strandvegen 8. Troms\u00f8 kommune utarbeidet et notat i oktober 2022 hvor man s\u00e5 p\u00e5 de ulike tomtealternativene. S\u00f8rsjeteen var en tomt som ble vurdert med mye usikkerhet, det ble derfor ikke anbefalt \u00e5 ta denne med i den videre vurderingen. I det videre arbeidet har det av denne grunn kun v\u00e6rt f\u00f8rt forhandlinger med Mack \u00d8st AS og Strandvegen 8 Eiendom AS. Forhandlingene har f\u00f8rt til enighet om opsjonsavtale for begge eiendommene. Opsjonsavtalene gir Troms\u00f8 kommune en rett, men ikke plikt til kj\u00f8p av eiendom for etablering av Kulturbygget. De forplikter likevel den som gir opsjonen til \u00e5 \u00abholde av\u00bb eiendommen i opsjonsperioden. Administrasjonen legger frem opsjonsavtalene med innstilling om \u00e5 g\u00e5 videre med en av eiendommene. For \u00e5 kunne etablere Kulturbygget er kommunen avhengig av statlige midler til finansiering av prosjektet. Kommunen forutsetter at staten finansierer 1/3 av investeringskostnadene for konserthusdelen av K4 Troms\u00f8 kulturkvartal (som definert i konseptnotatet). Det forutsettes videre at staten finansierer hele investeringskostnaden for Nordnorsk Kunstmuseum sin andel av eiendommen. Dette er bakgrunnen for at det n\u00e5 fremlegges en opsjonsavtale og ikke en kj\u00f8pekontrakt. N\u00e5r kommunen har oversikt over hvor stor andel av prosjektet som finansieres med statlige midler og dermed kan inng\u00e5 kj\u00f8pekontrakt for eiendommen, vil saken fremlegges kommunestyret for ny politisk behandling for \u00e5 vedta kommunens andel av finansieringen. I den videre saksutredningen vil det redegj\u00f8res for de to tomtealternativene. En av eiendommene er byggeklar, mens den andre krever at det gjennomf\u00f8res flere tiltak f\u00f8r den kan realiseres. Disse ulikhetene gir ogs\u00e5 utslag i ulike kj\u00f8pesummer. I forbindelse med lokalisering av tomt for etablering av Kulturbygget, har kommunen i mindre utstrekning vurdert problemstillinger som statsst\u00f8tte og mva-kompensasjon. Disse problemstillingene b\u00f8r utredes ytterligere i prosjektet. Saksutredning 1.1. Bakgrunn I kommunestyret (sak 22/15026) fra januar 2023 ble det redegjort for konseptnotatet \u00abTroms\u00f8 Kulturkvartal\u00bb. Konseptnotatet tar for seg dagens kulturtilbud, og kommunens fremtidige behov. Infrastrukturen for kunst- og kultursektoren i Troms\u00f8 og regionen har lenge v\u00e6rt preget av forfall og manglende investeringer. Et \u00f8nske om et forbedret tilbud med s\u00e6rlig fokus p\u00e5 akustikk og kunstneriske kvaliteter, ble dr\u00f8ftet allerede i 2017. P\u00e5 bakgrunn av dette har kommunen utarbeidet et konseptnotat som har sett n\u00e6rmere p\u00e5 en forbedring av kunst- og kulturinfrastrukturen i Troms\u00f8. Meningen med prosjektet er en videreutvikling av kunst- og kulturarenaer i kommunen, som skal legge til rette for et bredt spekter av kunst- og kulturarrangementer. Nytt kulturbygg skal bidra til at ambisjonene i den nye Nordomr\u00e5demeldingen, samt Hurdalsplattformen oppfylles. Innenfor et regionalt byutviklingsperspektiv er det \u00f8nskelig at prosjektet bygger opp under regjeringens politikk om \u00absamordnet areal, transport og boligplanlegging\u00bb. Det er behov for at viktige funksjoner som et kulturbygg planlegges og realiseres innenfor sentrum slik at det sees i sammenheng med Troms\u00f8s nullvekstm\u00e5l, tilgjengelighet for folk flest, logistikk og infrastruktur, samt mulighet for samordnet arealplanlegging. 2 Kulturbygget skal videre v\u00e6re b\u00e5de tilgjengelig og synlig for alle i Troms\u00f8, b\u00e5de innbyggere, tilreisende og turister. Prosjektet skal styrke Troms\u00f8 som destinasjon, men det skal ogs\u00e5 skape viktige m\u00f8teplasser for byens innbyggere. Kunst- og kulturarenaer i Troms\u00f8 skal bygges p\u00e5 arealeffektive og bruksfleksible m\u00e5ter med bakgrunn i b\u00e6rekraftsm\u00e5lene; \u00f8konomisk, sosialt og klima og milj\u00f8messig. Disse nasjonale og regionale m\u00e5lene vil i stor grad oppn\u00e5s ved \u00e5 etablere et kulturbygg, fremfor flere nybygg. Kommunestyret ga januar 2023 sin tilslutning til at alternativ K4 (Troms\u00f8 Kulturkvartal) skulle jobbes videre med i form av et forprosjekt, avhengig av ytterligere bevilgning fra Kultur- og likestillingsdepartementet. I forbindelse med dette ble det besluttet at kommunen skulle g\u00e5 videre med valg av tomt for etablering av Kulturbygget. Ved valg av tomt for etablering av kulturbygget er det derfor viktig \u00e5 vurdere om eiendommene bidrar til oppfyllelse av kommunens m\u00e5l som nevnt over. 1.2. Mack \u00d8st 1.2.1. Eiendommen Eiendommen Mack \u00d8st er beliggende sentralt, s\u00f8r i sentrum. Eiendommen er ferdig regulert til aktuelt form\u00e5l og Mack \u00d8st arbeider n\u00e5 med utvikling av hele eiendommen hvor det planlegges boliger, handel og n\u00e6ring. Arealet som tilbys Troms\u00f8 kommune som kulturkvartal er den nord- \u00f8stre delen av eiendommen (merket med r\u00f8d sirkel i oversiktsbildet nedenfor). Oversiktsbilde over eiendommen Gjeldende regulering for Mackkvartalet er detaljreguleringsplan 1911 for Universitetsmuseum og Mack \u00d8st, som ble vedtatt i Kommunestyret den 14.12.2022. Vedtaket legger til rette for inntil 45.000 m2 BRA over terreng i varierende koteh\u00f8yder p\u00e5 Mack \u00d8st, samt 250 p-plasser og arealer i u. etasjer. Hele eiendommen er regulert til Sentrumsform\u00e5l, som \u00e5pner for fleksibel disponering av arealene. Eiendommen som er aktuell \u00e5 etablere nytt Kulturbygg p\u00e5 tillater at det bygges inntil 11 etasjer over bakken og i to lameller. H\u00f8yeste tillatte koteh\u00f8yde er +42,0 og tillates ved bruk til kulturform\u00e5l. Ved annen bruk er tillatt koteh\u00f8yde noe lavere. I tillegg er det kun tillatt utkragning p\u00e5 bygget dersom det skal benyttes til kulturform\u00e5l. Eiendommen som er satt av til Kulturbygget 3 gir en utnyttelse p\u00e5 ca. 23 245 kvm BTA (ca. 21 385 kvm BRA). Arealbehovet som er redegjort for i konseptnotatet er p\u00e5 15 400 kvm. Eiendommen grenser til resten av Mack kvartalets i s\u00f8r-vest. Det forutsettes at Kulturbygget kan bygges i to lameller hvor NNKM er beliggende p\u00e5 den s\u00f8rlige delen av eiendommen, mens konserthuset planlegges i den nordlige lamellen av eiendommen. Bilde under illustrerer hvordan byggene blir plassert p\u00e5 eiendommen. Det er forel\u00f8pig ikke avklart om kvartalet blir seksjonert eller om hver av eiendommene f\u00e5r egne bruksnummer. Uansett matrikulering, vil Kulturbygget huse noen fellesfunksjoner som kan benyttes av hele kvartalet, herunder varelevering og innkj\u00f8ring til parkeringskjeller. Ettersom b\u00e5de varelevering og innkj\u00f8ring til parkeringskjeller er beliggende p\u00e5 kulturbyggtomta m\u00e5 kommunen bidra til etablering av disse, hvor kostnader til etablering fordeles ut fra en fordelingsn\u00f8kkel. Partene m\u00e5 sannsynligvis ogs\u00e5 inng\u00e5 avtaler om bruk av disse arealene. I forbindelse med utbygging av omr\u00e5det vil det og v\u00e6re behov for \u00e5 plassere kommunens pumpestasjon under bakken p\u00e5 kulturbyggtomta. Eiendommen vil ha tilgang til uteomr\u00e5dene rundt kvartalet. Det legges ogs\u00e5 opp til at Troms\u00f8 kommune vil ha eksklusiv bruksrett til uteomr\u00e5det rett utenfor Kulturbygget. Dette for bruk til egne installasjoner, uteservering etc. 1.2.2. Takster Mack \u00d8st For Mack \u00d8st eiendommen besluttet partene \u00e5 innhente takst sammen. Ettersom omr\u00e5det er komplekst \u00f8nsket partene \u00e5 innhente to takster for \u00e5 gi et mest mulig riktig bilde av eiendommenes verdi. Det ble derfor utarbeidet et felles takstmandat som ble grunnlaget for takseringen. Det ble utlyst konkurranse for takseringsoppdraget og partene endte opp med \u00e5 velge b\u00e5de Newsec AS og Akershus Eiendom AS. Begge firmaene arbeider nasjonalt og har god erfaring med st\u00f8rre takseringsoppdrag. Partene ble enige om premissene for takseringen, blant annet hvilket form\u00e5l som skulle ligge til grunn for verdisettingen. Her var det enighet om at tilbyderne skulle vurdere eiendommen b\u00e5de med kulturform\u00e5l og sentrumsform\u00e5l med bolig og handel. Den vurderingen som ga h\u00f8yest takstverdi skulle utgj\u00f8re eiendomsverdien. 4 Takstene legger til grunn en byggeklar tomt, hvor bygning er revet og grunnen er ferdig planert og klar for utgraving. Vurderingene legger ogs\u00e5 til grunn at rekkef\u00f8lgekrav er oppfylt og at eiendommen ikke best\u00e5r av forurensning som vil kreve tiltak. Kostnader til rekkef\u00f8lgekrav og opprydding av forurensning vil ha en negativ effekt p\u00e5 eiendomsverdien. Verdivurderingen forutsetter ogs\u00e5 at det kan bygges i to lameller (NNKM-tomta og Kulturbygget) med en total utnyttelse p\u00e5 23 245 kvm BTA, med mulighet for \u00e5 etablere p-plasser i kjeller. AE har vurdert eiendommens verdi til kr. 209 800 000,-, og Newsec har vurdert eiendommens verdi til kr. 241 422 000,-. Verdivurderingene legger til grunn handel og n\u00e6ring i de to f\u00f8rste etasjene og bolig de resterende etasjene. I tillegg er det anledning til \u00e5 bruke to underetasjer til lager og parkering. Kommunedirekt\u00f8ren er i all hovedsak enige i vurderingene som gj\u00f8res. Kommunen har likevel gjort Mack \u00d8st og takseringsfirmaene oppmerksomme p\u00e5 at man mener det er lagt til grunn en for h\u00f8y Kvm-pris for bolig, og at det ikke er tatt h\u00f8yde for h\u00f8ye byggekostnader i Troms\u00f8. I m\u00f8ter med Mack \u00d8st AS har kommunen, p\u00e5 bakgrunn av det overnevnte, lykkes med \u00e5 forhandle eiendomsverdien ned til kr. 200 000 000,-. 1.2.3. Opsjonsavtale 1.2.3.1. Overordnet Troms\u00f8 kommune og Mack \u00d8st har siden sommeren 2023 forhandlet om opsjonsavtale for eiendommen. Opsjonsavtalen skal gi kommunen en rett, men ikke plikt til kj\u00f8p av eiendommen. Etablering av et kulturbygg p\u00e5 Mack \u00d8st tomta kan v\u00e6re krevende med tanke p\u00e5 samordning mellom partene og det har derfor v\u00e6rt behov for \u00e5 avklare en del forhold allerede i opsjonsavtalen, slik at rammene for et eventuelt kj\u00f8p i stor grad er satt allerede n\u00e5. Opsjonsavtalen for Mack \u00d8st gir opsjon p\u00e5 kj\u00f8p av alle aksjene i Kulturbyggtomta AS. Kommunen gis rett til \u00e5 kj\u00f8pe aksjer i selskapet, og ikke eiendommen i seg selv. Selskapet Kulturbyggtomta AS er likevel heleier av eiendommen, og kommunen vil som s\u00e5dan v\u00e6re eier av denne. Eiendommen som overtas er en byggeklar tomt med rettigheter til uteomr\u00e5der. Med byggeklar tomt menes at eiendommen skal v\u00e6re ferdig planert uten asfaltering, all tidligere infrastruktur p\u00e5 eiendommen skal v\u00e6re fjernet, eksisterende bygningsmasse skal v\u00e6re revet, samt at alle rekkef\u00f8lgekrav til eiendommen er oppfylt. For \u00f8vrig skal eiendommen overdras \u00abas is\u00bb i tr\u00e5d med meglerstandarden. Kj\u00f8pesummen for aksjene er beregnet utfra eiendomsverdien (200 MNOK) med tillegg av eventuelt bankinnskudd og fordringer i selskapets balanse, og med fratrekk for eventuell gjeld i selskapets balanse. Endelig eiendomsverdi vil basere seg p\u00e5 opprinnelig eiendomsverdi i opsjonsavtalen (200 MNOK) justert med eventuelle \u00f8kninger i KPI. Ved kj\u00f8p av aksjene i Kulturbyggtomten AS vil det ikke v\u00e6re en eiendomstransaksjon og derfor vil ikke ervervet utl\u00f8se dokumentavgift for eiendommen. Ettersom verdivurderingene ikke har hensyntatt kostnader til infrastruktur skal det gj\u00f8res fratrekk fra kj\u00f8pesummen dersom det er en forventning til at kommunen skal bidra med kostnader for utbedring/etablering. Det samme gjelder dersom kommunen ikke lovlig kan utnytte eiendommen som beskrevet i opsjonsavtalen. Dersom arealene avviker med mer enn 5 % anses det ogs\u00e5 som en vesentlig mangel og kommunen kan heve avtalen. Dette skal sikre at kommunen har tilgang til de arealene det er behov for iht utarbeidet konseptnotat. 5 P\u00e5 n\u00e5v\u00e6rende tidspunkt er ingen av partene kjent med at eiendommen er forurenset. Det er ikke gjort n\u00e6rmere unders\u00f8kelser p\u00e5 eiendommen, men dette er noe man vil f\u00e5 en fullstendig oversikt over ved realisering av prosjektet. Ettersom eiendommen kj\u00f8pes \u00abas is\u00bb vil ikke kj\u00f8pesummen justeres dersom kommunen oppdager forurensning p\u00e5 tomta. Dette er i tr\u00e5d med den alminnelige risikofordelingen ved kj\u00f8p av eiendom. Mack \u00d8st er allerede n\u00e5 i prosess for \u00e5 p\u00e5begynne utbygging av resterende del av Mack kvartalet. Her planlegges det butikker, bolig og n\u00e6ring. Ettersom Mack \u00d8st bygger ut noe f\u00f8r Troms\u00f8 kommune er det en stor sannsynlighet for at kommunen m\u00e5 bygge kulturkvartalet inn mot et eksisterende bygg. Partene forplikter seg i opsjonsavtalen til \u00e5 samarbeide om en god og samordnet utbygging, og fors\u00f8ke \u00e5 gjennomf\u00f8re byggearbeidet med minst mulig ulempe for den andre. 1.2.3.2. Frist Troms\u00f8 kommune f\u00e5r frist til 1. mars 2024 med \u00e5 erkl\u00e6re om man \u00f8nsker \u00e5 benytte opsjonen, men slik at det fortsatt gjelder et forbehold om tilstrekkelig finansiering. Forutsatt at kommunen benytter opsjonen innen denne fristen f\u00e5r kommunen utvidet frist til 1. desember 2025 med \u00e5 l\u00f8fte forbeholdet om finansiering. Dersom kommunen ikke har oversikt over statlig finansiering innen fristen, er partene er enige om at fristene i avtalen kan forskyves dersom begge parter er omforent om slik l\u00f8sning. Kommunen forplikter seg i opsjonsperioden til \u00e5 gj\u00f8re sitt ytterste for \u00e5 sikre realisering av prosjektet, herunder utarbeide forprosjekt og \u00e5 jobbe for fullfinansiering av prosjektet. Dersom kommunen l\u00f8fter forbeholdet om finansiering innen fristen, skal partene lojalt forhandle om en endelig kj\u00f8pekontrakt. Kj\u00f8pekontrakten skal basere seg p\u00e5 meglerstandard for kj\u00f8p av aksjer. 1.2.3.3. Risiko Ved inng\u00e5else av opsjonsavtale med Mack \u00d8st forplikter kommunen seg til \u00e5 arbeide eksklusivt kun med Mack \u00d8st-eiendommen, og ikke alternative lokasjoner. Dersom kommunen oppn\u00e5r finansiering, men velger \u00e5 bruke dette p\u00e5 en alternativ tomt i strid med eksklusiviteten, er det forhandlet frem at kommunen betaler en opsjonspremie for blant annet \u00e5 erstatte det tap som Mack \u00d8st har hatt ved \u00e5 gi opsjonen. Opsjonspremien er satt til 7 % rente p.a. av eiendomsverdien fra 1. mars 2024 og frem til bortfall av avtalen og utgj\u00f8r kr. 14 000 000 pr \u00e5r. Ettersom kommunen kj\u00f8per aksjene i Kulturbyggtomten AS i stedet for eiendommen, slipper Mack \u00d8st AS \u00e5 betale gevinstbeskatning for salget, noe de ville m\u00e5ttet gjort ved salg av eiendommen. Denne skatteulempen overf\u00f8res selskapet Kulturbyggtomta AS og vil ligge som en latent skatteulempe i selskapet, og indirekte for kommunen som eier av selskapet. Slik skatt bel\u00f8per seg til 30-40 MNOK beregnet fra tall mottatt fra Mack \u00d8st AS (22 % av differansen mellom eiendomsverdien og den skattemessige verdien av eiendommen). Dersom kommunen p\u00e5 et tidspunkt \u00f8nsker \u00e5 realisere eiendommen og legge den inn i kommunen, vil Kulturbyggtomta AS belastes gevinstbeskatning p\u00e5 30-40 MNOK. At det vil v\u00e6re behov for \u00e5 realisere eiendommen og legge denne inn under kommunen er heller ikke usannsynlig. Ettersom kommunen \u00f8nsker \u00e5 oppn\u00e5 mva-kompensasjon for prosjektet (se punkt 1.5 nedenfor) kan det v\u00e6re at kommunen m\u00e5 st\u00e5 som eier av eiendommen, og ikke aksjeselskapet. I forbindelse med den latente skatteulempen har administrasjonen bedt om bistand fra CMS Kluge Advokatfirma AS for \u00e5 f\u00e5 dette vurdert. CMS Kluge Advokatfirma AS mener det kan v\u00e6re mulig \u00e5 forhindre at selskapet m\u00e5 skatte av gevinsten ved salg av eiendommen til kommunen. Kommunen m\u00e5 ved prosjektets oppstart innhente en bindende 6 forh\u00e5ndsuttalelse (BFU) fra Skatteetaten for \u00e5 f\u00e5 dette sp\u00f8rsm\u00e5l endelig avklart. F\u00f8r en slik BFU foreligger, er det en risiko for at den reelle kj\u00f8pesummen for dette tomtealternativet er 230-240 MNOK. 1.3. Strandvegen 8 1.3.1. Eiendommen Eiendommen Strandvegen 8 er et av de siste store utviklingsomr\u00e5dene i Troms\u00f8 sentrum, og ligger mellom H\u00e5logaland teater og Framsenteret. Her \u00f8nsker man \u00e5 organisere omr\u00e5det i tre soner som forbindes med byrommet Teaterplassen. Det er ment at n\u00e6ringsbebyggelsen skal f\u00f8lge Strandvegen og boligene skal strekkes ut mot sj\u00f8en. Eiendommen er p\u00e5 n\u00e5v\u00e6rende tidspunkt regulert til offentlig form\u00e5l og parkering, jf. plan 504-1300 Polarmilj\u00f8senteret med omkringliggende omr\u00e5der. Strandvegen 8 Eiendom AS (SV8 AS) har imidlertid store ambisjoner for omr\u00e5det og jobber med en reguleringsplan for arealet. Arealet som tilbys kommunen til konserthus og NNKM er delen av eiendommen som er beliggende nordvest, illustrert med r\u00f8d sirkel p\u00e5 bildet under. Oversiktsbilde over hele eiendommen Ettersom det ikke er en vedtatt reguleringsplan for omr\u00e5det som tillater kulturform\u00e5l kan kommunen f\u00f8rst overta eiendommen n\u00e5r omr\u00e5det er ferdig regulert. Denne eiendommen har alts\u00e5 noe lengre utviklingstid enn Mack \u00d8st eiendommen. Selv om man p\u00e5 n\u00e5v\u00e6rende tidspunkt ikke vet hvilken utnyttelse arealet vil f\u00e5, legges det likevel til grunn at eiendommen som tilbys kommunen vil tilfredsstille arealbehovet fremlagt i konseptnotatet. Eiendommen overtas n\u00e5r den er ferdig regulert, men vil ikke overleveres som en byggeklar tomt. Kommunen vil selv v\u00e6re ansvarlig for \u00e5 rydde eventuell forurensning i grunnen, v\u00e6re ansvarlig for infrastruktur som kreves for \u00e5 bygge ut eiendommen, samt ansvarlig for \u00e5 rive eksisterende bygg. Ogs\u00e5 dette f\u00f8rer til at eiendommen vil v\u00e6re byggeklar noe senere enn overtakelse. Arealet som tilbys er delt opp i delfelt A og B. Begge delfeltene eies av SV8 AS i dag. Det er imidlertid slik at delfelt A ble ervervet av SV8 AS fra kommunen i 2022, uten at det forel\u00f8pig ikke er foretatt noe oppgj\u00f8r for transaksjonen (i henhold til kj\u00f8pekontrakten skal dette skje etappevis, i takt med utbyggingen av omr\u00e5det). Kommunen har ogs\u00e5 utarbeidet en tilleggsavtale til kj\u00f8pekontrakten fra 2022 som regulerer forholdet mellom kj\u00f8pekontrakten og opsjonsavtalen. 7 Delfelt B ble ervervet av SV8 AS fra kommunen i 2019 og er gjennomf\u00f8rt oppgj\u00f8r for. P\u00e5 bildet under har SV8 illustrert hvordan delfeltene kan benyttes. Kons erthus NNK M B A 1.3.2. Takster Strandvegen 8 Troms\u00f8 kommune innhentet tilbud p\u00e5 verdivurdering av Strandvegen 8, og etter konkurranse var det Verdian Analyse AS (Veridian) og Newsec AS (Newsec) kommunen inngikk avtale med. Ogs\u00e5 her \u00f8nsket kommunen \u00e5 kvalitetssikre kj\u00f8pesummen ved \u00e5 innhente to verdivurderinger. Verdivurderingene har delt opp taksten i delfelt A, B og C. Parsell A er ubebygget og best\u00e5r dels av en asfaltert parkeringsplass og dels av en asfaltert gangvei. Parsell B er bebygget med del av et eldre kontorbygg. Delfelt C eies i dag av Statsbygg. Ettersom SV8 AS ikke har lyktes \u00e5 komme videre med dialogen med Statsbygg om erverv av delfelt C, er denne n\u00e5 utelatt fra opsjonsavtalen og erverv til Kulturbygget. Ved et eventuelt erverv skal det kun utbetales oppgj\u00f8r for delfelt B, ettersom det for delfelt A vil motregnes i kj\u00f8pesummen SV8 AS skylder kommunen ved sitt erverv av delfeltet. Administrasjonen har likevel ansett det som riktig \u00e5 fastsette en verdi for begge delfeltene, selv om det alts\u00e5 kun skal utbetales oppgj\u00f8r for \u00e9n av dem. De angitte parsellene som ble vurdert er under p\u00e5g\u00e5ende regulering og sentrumsplanen som ikke er vedtatt ble lagt til grunn for verdsettelsen etter \u00f8nske fra oppdragsgiver. I den nye sentrumsplanen er eiendommene regulert til sentrumsform\u00e5l. Ved vurderingen er det bruk som n\u00e6ring i henhold til p\u00e5g\u00e5ende regulering som ble vurdert, og ikke s\u00e6rskilt bruk som kulturbygg. Verdivurderingene har hensyntatt at kj\u00f8per, ved kj\u00f8p av eiendommen, vil belastes store kostnader i form av rydding av forurensning, rivekostnader for eksisterende bygg og oppfyllelse av rekkef\u00f8lgekrav. Veridian har vurdert eiendommens verdi til kr. 96 000 000,-. Fordelt p\u00e5 de ulike delfelt ser regnestykket slik ut: 8 Newsec har vurdert eiendommens verdi til kr. 60 000 000,-. Fordelt p\u00e5 de ulike delfelt ser regnestykket slik ut: Parsell A kr. 23 255 000 Parsell B kr. 36 745 000 Totalt kr. 60 000 000 Som det fremkommer av verdivurderingene er det et noe sprik i vurdering av verdiene. For delfelt B skiller det med kr. 17 955 000,-, og for delfelt A skiller det med kr. 18 045 000,-. Bakgrunnen for den store variasjonen i takstene er at det er lagt til grunn ulike verdier for salgsinntekter. Begge vurderingene har lagt seg p\u00e5 samme niv\u00e5 for byggekostnadene. Mens Veridian har benyttet en kvm.pris p\u00e5 kr. 68 500,-, har Newsec lagt seg p\u00e5 en Kvm.pris p\u00e5 kr. 67 500,-. For salgsinntektene har Veridian benyttet Kvm.pris p\u00e5 kr. 94 621,-, mens Newsec har lagt til grunn en Kvm.pris p\u00e5 kr. 88 000,-. Administrasjonen mener det for begge vurderingene er lagt til grunn for lave byggekostnader. I Troms\u00f8 m\u00e5 man p\u00e5regne h\u00f8yere byggekostnader enn resten av landet grunnet frakt og avstander. N\u00e5r det gjelder salgsinntektene vurderer administrasjonen det slik at de b\u00f8r v\u00e6re lave grunnet dagens boligmarked, men likevel et sted mellom de to verdivurderingene. Etter forhandlinger har kommunen og SV8 blitt enige om at verdi for hele eiendommen er 74 MNOK, med henholdsvis 45 MNOK for delfelt B, og 29 MNOK for delfelt A. 1.3.3. Opsjonsavtale 1.3.3.1. Overordnet Troms\u00f8 kommune og SV8 AS har siden sommeren forhandlet om opsjonsavtale for eiendommen. Opsjonsavtalen skal gi kommunen en rett, men ikke plikt til kj\u00f8p av eiendommen. Opsjonsavtalen mellom kommunen og SV8 AS gjelder opsjon p\u00e5 kj\u00f8p av eiendommen, alts\u00e5 ikke kj\u00f8p av aksjer, slik som for Mack \u00d8st. Eiendommen som tilbys er tenkt fradelt og gitt eget bruksnummer. Dette betyr at kommunen og SV8 AS ikke har behov for det samme samarbeidet mellom partene som kreves i avtalen med Mack \u00d8st. Arealene som skal erverves etter opsjonsavtalen er delfelt A og B. For delfelt A skal oppgj\u00f8ret skje ved motregning. Partene er blitt enige om at verdien for delfelt A utgj\u00f8r kr. 29 MNOK. Ettersom det ikke er foretatt oppgj\u00f8r da SV8 AS ervervet eiendommen fra kommunen vil det ikke gjennomf\u00f8res noen \u00f8konomisk transaksjon ved gjennomf\u00f8ring av denne avtalen. For delfelt B er partene enige i at kj\u00f8pesummen utgj\u00f8r 45 MNOK. Totalt summeres kj\u00f8pesummen til 74 MNOK. Kj\u00f8pesummen er fast i opsjonsperiodens f\u00f8rste 3 (av 5) \u00e5r. De siste 2 \u00e5rene av opsjonsperioden og dersom opsjonsavtalen forlenges, skal prisen for Delfelt B indeksreguleres i henhold til konsumprisindeksen (KPI), basert p\u00e5 indeksen fra \u00e5r 3. Omkostninger kommer i tillegg til kj\u00f8pesummen. Ingen av eiendommene er overskj\u00f8tet fra kommunen, og ervervet vil av den grunn ikke belastes dokumentavgift. Det vil likevel m\u00e5tte p\u00e5regnes kostnader til fradeling og oppm\u00e5ling av ny matrikkelenhet. Vilk\u00e5r for gjennomf\u00f8ring av avtalen er at arealet overdras som det er ved overtakelse. Eventuell forurensning i grunnen er kommunens ansvar og det kan ikke gj\u00f8res krav mot SV8 AS som f\u00f8lge av dette. Det antas at eiendommen er forurenset da det er registrert som et tidligere 9 kommunalt deponi, i tillegg til at det er noe man gjerne definerer som \u00abbyjord\u00bb, med mye p\u00e5virkning fra forurensningskilder rundt og ofte i massene som er brukt. Administrasjonen har ikke gjennomf\u00f8rt ytterligere unders\u00f8kelser, og m\u00e5 ved et erverv av eiendommen p\u00e5regne st\u00f8rre kostnader til opprydding av forurenset grunn. Kommunen skal selv b\u00e6re ansvaret for opparbeidelse av eventuelle rekkef\u00f8lgekrav, samt betale forholdsmessig bidrag for kostnader til felles infrastruktur. Ettersom planen ikke er vedtatt enn\u00e5 har ikke administrasjonen en oversikt over kostnader til offentlig og privat infrastruktur. Til sist har ogs\u00e5 kommunen ansvar for \u00e5 b\u00e6re alle kostnader forbundet med rivning og fjerning av eksisterende bygningsmasse p\u00e5 den delen av eiendommen som skal eventuelt skal erverves av kommunen. For rivning av resterende bygningsmasse er SV8 AS ansvarlig. Ettersom kj\u00f8pesummen for eiendommen ikke hensyntar kostnader til riving, etablering av offentlig infrastruktur og forurensning m\u00e5 kommunen legge til grunn at kostnaden for erverv av eiendommen og gjennomf\u00f8ring av tiltak for \u00e5 f\u00e5 en byggeklar tomt vil v\u00e6re langt h\u00f8yere enn 74 MNOK. 1.3.3.2. Frist Opsjonen kan tidligst utl\u00f8ses ved endelig planvedtak for omr\u00e5deplanen som omfatter delfelt A og B, forutsatt at det ikke er krav om detaljregulering for at eiendommen kan bebygges. For \u00e5 kunne benytte opsjonen er kommunen avhengig av at omr\u00e5deregulering ferdigstilles og godkjennes. Det vil derfor alltid v\u00e6re en risiko for at slik prosess tar lengre tid enn forventet, eventuelt at tenkt regulering ikke blir gjennomf\u00f8rt som planlagt. Kommunen har derfor gitt SV8 AS frist p\u00e5 tre \u00e5r til \u00e5 s\u00f8rge for vedtatt regulering for omr\u00e5det. Dersom denne fristen ikke overholdes, faller opsjonsavtalen bort. Opsjonsavtalen har en varighet p\u00e5 5 \u00e5r, regnet fra avtalen er signert av begge parter. Dersom ikke kommunen f\u00e5r anledning til \u00e5 utl\u00f8se opsjonen i henhold til avsnitt over om endelig planvedtak innen de fem \u00e5rene opsjonen gjelder, faller opsjonen bort. 1.3.3.3. Risiko Dersom opsjonen faller bort som f\u00f8lge av at det ikke er fattet endelig planvedtak for omr\u00e5det innen fristen p\u00e5 tre, \u00e5r risikerer kommunen \u00e5 st\u00e5 uten alternativ for etablering av Kulturbygget. Dersom opsjonen ikke utl\u00f8ses senest innen utl\u00f8pet av opsjonsperioden, forutsatt at opsjonshaver faktisk kan utl\u00f8se opsjonen, er kommunen forpliktet til \u00e5 betale vederlag for \u00e5 kompensere SV8 AS for arbeidet med regulering av arealet. Vederlaget utgj\u00f8r et fast bel\u00f8p p\u00e5 kr 2.500.000, -. Eiendommen kj\u00f8pes as is og kommunen p\u00e5tar seg alt ansvar for eventuell forurensning i grunnen, rivekostnader og oppfyllelse av rekkef\u00f8lgekrav. Ettersom man p\u00e5 n\u00e5v\u00e6rende tidspunkt ikke vet kostnadene forbundet med dette ansvaret b\u00f8r kommunen v\u00e6re forberedt p\u00e5 at slikt ansvar vil \u00f8ke totalkostnaden med ervervet. 1.4. Oppsummering Troms\u00f8 kommune kan velge mellom to eiendommer for etablering av nytt Kulturbygg. Begge eiendommene har ulike kvaliteter, og kommunen legger til grunn at begge eiendommene oppfyller kommunens behov beskrevet i konseptnotat for nytt Kulturbygg og kommuens overordnede m\u00e5l. Begge lokasjonene er plassert i sentrum, er synlige og lett tilgjengelig for de aller fleste. Eiendommenes beliggenhet i sentrum vil ogs\u00e5 bidra til kommunens nullvekstm\u00e5l ettersom sentrum har gode kollektivl\u00f8sninger. 10 Eiendommene skal ogs\u00e5 romme kommunens arealbehov. Det er \u00f8nskelig \u00e5 skape synergier mellom de ulike kulturfeltene ved \u00e5 samle disse i et bygg. Kulturbygget skal v\u00e6re arealeffektivt, men ogs\u00e5 fleksibelt. Her m\u00e5 eiendommene legge opp til at arealene dekker n\u00e5v\u00e6rende behov, men ogs\u00e5 fremtidige behov. Mack \u00d8st tilbyr opsjon p\u00e5 en byggeklar tomt. Eiendommen er ferdig regulert som vil gj\u00f8re det enklere \u00e5 jobbe videre med et forprosjekt, noe som igjen er n\u00f8dvendig for \u00e5 oppn\u00e5 statlig finansiering. Ettersom eiendommen er ferdig regulert, vet vi allerede rammene av utnyttelsen, og at denne dekker kommunens n\u00e5v\u00e6rende og eventuelt fremtidig behov. Mack \u00d8st tomta vil kunne bidra til at kommunen kan bygge et arealeffektivt og fleksibelt bygg med gode synergier for kulturfeltet. Eiendommen overtas ogs\u00e5 klar for \u00e5 p\u00e5begynne utbygging, da eksisterende bygningsmasse vil v\u00e6re revet og tomten vil v\u00e6re planert. Mack \u00d8st skal selv bekoste rekkef\u00f8lgekrav som p\u00e5legges etter planen. Kommunen har anledning til \u00e5 komme raskt i gang s\u00e5 snart man vet om kommunen vil motta statlige midler. Som f\u00f8lge av at eiendommen i stor grad er tilrettelagt for \u00e5 p\u00e5begynne prosjektet med etablering av nytt kulturkvartal gjenspeiles dette i kj\u00f8pesummen p\u00e5 200 MNOK, som er 126 MNOK mer enn kj\u00f8p av eiendommen p\u00e5 Strandvegen. Det er likevel utfordringer knyttet til erverv av eiendommen, herunder nevnes samordnet bygging med Mack \u00d8st, samt at eiendommen vil v\u00e6re avhengig av fellesarealer, b\u00e5de p\u00e5 egen og andres eiendom med de forpliktelser det medf\u00f8rer. I tillegg vil kommunen ved kj\u00f8p av aksjene i Kulturbyggtomta AS p\u00e5ta seg en latent skatteulempe p\u00e5lydende 30-40 MNOK. Det er ikke usannsynlig at kommunen vil belastes for denne. SV8 AS tilbyr opsjon p\u00e5 kj\u00f8p av en eiendom med eget bruksnummer, og slikt sett ikke en eiendom som er s\u00e6rlig avhengig av samordning med eiendommene rundt. Eiendommen tilbys kommunen for 74 MNOK, hvorav deler av kj\u00f8pesummen gj\u00f8res opp ved motregning og 45 MNOK skal gj\u00f8res opp ved overtakelse. Eiendommen overtas videre som den er hvor kommunen p\u00e5tar seg all risiko for forurensning i grunnen, riving av bygg og de kostnader det kan medf\u00f8re ettersom bygget sannsynlig ogs\u00e5 best\u00e5r av en del forurensede masser. Strandvegen 8 er under regulering og kommunen har per n\u00e5 ingen oversikt over n\u00e5r slik regulering vil v\u00e6re ferdigstilt. I tillegg kommer oppfyllelse av rekkef\u00f8lgekrav som man p\u00e5 n\u00e5v\u00e6rende tidspunkt ikke vet omfanget av. Det er med andre ord en del usikkerhet og risiko knyttet til \u00e5 kj\u00f8pe eiendommen. Med den usikkerheten som er knyttet til Strandvegen forbundet med p\u00e5g\u00e5ende regulering, rekkef\u00f8lgekrav, forurensning og riving er det administrasjonens oppfatning at slikt kj\u00f8p er forbundet med for mye risiko for kommunen. Kommunen \u00f8nsker ogs\u00e5 \u00e5 komme i gang med forprosjekt og jobbe for \u00e5 sikre statlige midler. All den tid Strandvegen 8 ikke er kommet lengre i prosessen mener administrasjonen at det i tillegg til risiko ved kj\u00f8p av eiendommen ogs\u00e5 kan knytte seg risiko til realisering. Selv om administrasjonen i forhandlingene har lagt til grunn at Strandvegen 8 eiendommen bidrar til oppfyllelse av kommunens behov og overordnede m\u00e5l, m\u00e5 det presiseres at dette er med noe mer usikkerhet enn Mack \u00d8st eiendommen da rammene for omr\u00e5det ikke er vedtatt. P\u00e5 bakgrunn av dette er kommunedirekt\u00f8ren av den oppfatning at Mack \u00d8st er det beste tomtealternativet for etablering av nytt Kulturbygg. Mack \u00d8st er forbundet med minst risiko, og her har kommunen en bedre oversikt over kostnader, realisering og m\u00e5loppn\u00e5else. 11 1.5. Statsst\u00f8tte og MVA I forbindelse med forhandlingene \u00f8nsket administrasjonen \u00e5 unders\u00f8ke n\u00e6rmere utfordringer knyttet til statsst\u00f8tte og MVA. Kommunen ba CMS Kluge Advokatfirma AS om bistand, og har mottatt en overordnet tilbakemelding. N\u00e5r det gjelder statsst\u00f8tte, uttalte CMS Kluge Advokatfirma AS blant annet f\u00f8lgende: Det er gode muligheter for \u00e5 yte investerings- og driftsst\u00f8tte til kulturell aktivitet. I mange tilfeller vil det ikke v\u00e6re tale om \u00f8konomisk aktivitet (og derfor falle utenfor statsst\u00f8tteregelverket), jf. Kommisjonens s\u00e5kalte \u00abInfrastructure analytical grid for culture, heritage and nature conservation\u00bb. Trolig vil det v\u00e6re en del virksomhet i tilknytning til kulturkvartalet som anses som \u00f8konomisk aktivitet, slik som konserter med store internasjonale artister og utleie til konferansevirksomhet mv. I slike tilfeller vil det i utgangspunktet m\u00e5tte s\u00f8rges for at det ikke skjer noen kryssubsidiering mellom den \u00f8konomiske og ikke-\u00f8konomiske aktiviteten, eksempelvis gjennom separate regnskap. Dersom den \u00f8konomiske aktiviteten er begrenset (under 20 % av kapasiteten), kan ogs\u00e5 all aktivitet som foreg\u00e5r i kulturkvartalet anses som ikke-\u00f8konomisk aktivitet. F\u00f8lgelig fremst\u00e5r det som forenelig med statst\u00f8tteregelverket \u00e5 gjennomf\u00f8re prosjektet. Det er samtidig n\u00f8dvendig \u00e5 vurdere dette n\u00e6rmere og foreta n\u00f8dvendige justeringer i prosjektet allerede i oppstarten og i utf\u00f8relsen. N\u00e5r det gjelder MVA kan kommunen kreve mva-kompensasjon for byggekostnadene jfr. merverdiavgiftskompensasjonsloven \u00a7 2. Et vilk\u00e5r for kompensasjon er at det er snakk om kommunens egne investeringskostnader, og ikke et eventuelt kommunalt eid aksjeselskap. CMS Kluge Advokatfirma AS har vurdert dette slik at kommunen mest sannsynlig m\u00e5 eie eller feste eiendommen selv, og deretter v\u00e6re byggherre, for \u00e5 oppn\u00e5 mva-kompensasjon for investeringskostnadene. Med tanke p\u00e5 erverv av eiendommen vurderer kommunedirekt\u00f8ren det p\u00e5 n\u00e5v\u00e6rende tidspunkt at eiendommen b\u00f8r ligge i kommunens eie. Kommunen vil for Kulturbygget kun f\u00e5 kompensert mva i den utstrekning byggekostnadene knytter seg til ikke-\u00f8konomisk aktivitet. Ettersom Kulturbygget delvis ogs\u00e5 vil benyttes til \u00f8konomisk aktivitet (eksempelvis konserter med \u00abkommersielle\u00bb akt\u00f8rer), vil kommunen ikke oppn\u00e5 mva-kompensasjon for den totale byggekostnaden. Hvordan fordelingen mellom \u00f8konomisk og ikke-\u00f8konomisk aktivitet vil v\u00e6re, og hvordan man optimaliserer avgiftsbelastningen, m\u00e5 utredes i neste fase av prosjektet. Konklusjon Administrasjonen anbefaler at kommunen g\u00e5r videre med opsjon p\u00e5 kj\u00f8p av aksjene i Kulturbyggtomta AS fra Mack \u00d8st AS. Vedtakskompetanse KST 12 Vedlegg Opsjonsavtale Kulturkvartalet - Mack \u00d8st Opsjonsavtale Kulturkvartalet SV8 Tileggsavtale Kj\u00f8pekontrakt SV8 Signert kj\u00f8pekontrakt mellom TK og SV8E Konseptnotat - Troms\u00f8 kulturkvartal jan 23 Verdivurdering Mack \u00d8st - Akershus Eiendom Verdivurdering Mack \u00d8st - Newsec AS Verdivurdering Strandvegen 8 - Newsec AS Verdivurdering Strandvegen 8 - Veridian Analyse 13 "
}