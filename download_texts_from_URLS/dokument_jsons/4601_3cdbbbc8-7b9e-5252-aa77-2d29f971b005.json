{
  "dokument_id": "3cdbbbc8-7b9e-5252-aa77-2d29f971b005",
  "doc_type": "case_attachment",
  "kommune": 4601,
  "tittel": "Seksjon for n\u00e6ring og landbruks uttale datert 24.01.2025",
  "url": "https://bergen.kommune.no/politikere-utvalg/api/fil/bk360/12002872/Seksjon-for-naering-og-landbruks-uttale-datert-24-01-2025",
  "tekst": " Seksjon for n\u00e6ring og landbruk Til Intern korrespondanse BBU - Seksjon forvaltning og samhandling V\u00e5r referanse: 2024/153000-15 (Arbeidssted) v/St\u00e5le \u00d8vreb\u00f8 Saksbehandler: Svanhild Kambestad Dato: 24. januar 2025 Fra Seksjon for n\u00e6ring og landbruk Gnr 122 bnr 635 \u2013 Bj\u00f8rndalsbakken 9 \u2013 S\u00f8knad om riving av l\u00f8e og oppsetting av bolig/ n\u00e6ringsbygg - Uttalelse fra Seksjon for n\u00e6ring og landbruk Eiendom : Gnr. 122 bnr. 635 Adresse : Bj\u00f8rndalsbakken 9 Tiltakets art : S\u00f8knad om riving av driftsbygning og oppsetting av bolig-/ n\u00e6ringsbygg Hjemmelshaver/s\u00f8ker : Hege Kristin St\u00f8len Sivertsen/ Opus AS Hva saken gjelder: Seksjon for n\u00e6ring og landbruk viser til oversendelse for uttale fra BBU den datert 03.01.2025, sak (2024/153000-6). Saken gjelder riving av driftsbygning/l\u00f8e var p\u00e5 h\u00f8ring sommeren 2024. S\u00f8keren har den 02.09.2024 i tillegg s\u00f8kt om rammetillatelse for oppf\u00f8ring av nybygg. Dette for \u00e5 im\u00f8tekomme reguleringsbestemmelsene \u00a7 5.2 om at eksisterende l\u00f8e tillates revet under forutsetning av at det f\u00f8res opp et nybygg som ivaretar plassering, volum og formspr\u00e5k til dagens l\u00f8e. S\u00f8knad om riving av l\u00f8e ble avsl\u00e5tt av Plan- og bygningsetaten 13.09.2024, og er p\u00e5klaget. Tiltaket er avhengig av dispensasjon fra LNF-planform\u00e5let (KPA 2018). Planstatus: Eiendommen er ikke regulert alene, men den ligger inn under PlanID 16000000. I kommuneplanens arealdel viser eiendommen som LNF-omr\u00e5de (99,8 %). Eiendommen ligger i hensynssone kulturmilj\u00f8 - historiske veifar (4,8 %), hensynssoner for st\u00f8y; Haakonsvern skytefelt \u2013 gul sone (46 %), og i gul og r\u00f8d st\u00f8ysone (21,2 % og 78,8 %). Bygget er ikke SEFRAK-registrert. Eiendommen ligger innenfor PlanID 16000000, Bevaringsomr\u00e5der. Vi ber om at det vurderes om det her b\u00f8r kreves reguleringsplan, der plan om eventuell gjenreising av driftsbygningen er tatt med. Det b\u00f8r etter v\u00e5r mening, i en eventuell tillatelse om riving, vurderes om det skal settes krav om gjenreising av en driftsbygning av tilsvarende utseende, dersom dette er aktuelt. Dette temaet er blant annet omhandlet i Ot.prp. nr. 51 (1987-1988) s. 53. \u00abVisse tiltak vil alene i kraft av st\u00f8rrelsen utl\u00f8se reguleringsplanplikt. I andre tilfeller kan tiltak som ikke i seg selv er s\u00e5 store, men som plasseres i \u2018s\u00e5rbare\u2019 omr\u00e5der utl\u00f8se reguleringsplanplikt. Slike \u2018s\u00e5rbare\u2019 omr\u00e5der vil f.eks. v\u00e6re omr\u00e5der med s\u00e6rlig verdifullt kultur- eller naturlandskap, omr\u00e5der som er preget av bevaringsverdig bebyggelse eller som p\u00e5 annen m\u00e5te har s\u00e6rlig vernekarakter\u00bb. Fra PlanID 16000000 pkt. 2.5 nest siste avsnitt; \u00abTunet p\u00e5 Bj\u00f8rndal utgj\u00f8r et bygningsmilj\u00f8 som har h\u00f8y verdi som historiefortellende struktur i en tett utbygd bydel. Bygningskarakteren og volumene i tunet b\u00f8r bevares og tunets posisjon som landemerke med fri utsikt mot Bj\u00f8rndalspollen og Loddefjordalen b\u00f8r opprettholdes.\u00bb Videre i pkt 3.6 i planen \u00abTunet p\u00e5 Bj\u00f8rndal utgj\u00f8r et bygningsmilj\u00f8 som har h\u00f8y verdi som historiefortellende struktur i en tett utbygd bydel. Bortsett fra kjernen i v\u00e5ningshuset er alle bygningene fra tiden etter 2. verdenskrig. Bygningene er ikke spesifikt verneverdige, men bygningskarakteren og volumene i tunet b\u00f8r bevares. Omr\u00e5det er derfor foresl\u00e5tt som spesialomr\u00e5de bevaringsverdig g\u00e5rdstun\u00bb og i fjerde avsnitt st\u00e5r det; \u00abI bestemmelsene er det derfor \u00e5pnet opp for at l\u00f8en kan rives, under forutsetning av at det oppf\u00f8res et nytt bygg som ivaretar l\u00f8ens posisjon i tunet.\u00bb I PlanID 16000000 Pkt. 5.2, st\u00e5r det at ; \u00abBevaringsverdig g\u00e5rdstun. Omr\u00e5det er avsatt til spesialomr\u00e5de for g\u00e5rdstun som p\u00e5 grunn av kulturhistorisk verdi skal bevares. Alle tiltak skal ivareta karakteren i omr\u00e5det. Eksisterende l\u00f8e tillates revet under forutsetning av at det f\u00f8res opp et nybygg som ivaretar plassering, volum og formspr\u00e5k til dagens l\u00f8e. Bygningene p\u00e5 g\u00e5rden tillates modernisert/ombygget under forutsetning av at g\u00e5rdstunet bevares som struktur og at omr\u00e5det beholder sitt opprinnelige preg. Ved utvendige bygningsmessige endringer eller nybygging/ombygging skal en vektlegge at m\u00e5lestokk, takform, fasader, materialvalg og utforming av vinduer/d\u00f8rer mest mulig opprettholder det opprinnelige preget.\u00bb Seksjon for n\u00e6ring og landbruk forutsetter her at det nye bygget erstatter bruken av dagens l\u00f8e, ikke at det settes opp et leilighetsbygg med fire boenheter og n\u00e6ringsdel. Statsforvalteren har ogs\u00e5 gitt klare f\u00f8ringer p\u00e5 at antall v\u00e5ningshus/ hus p\u00e5 en landbrukseiendom ikke skal \u00f8kes. For \u00e5 sette opp nytt bolighus, skal det v\u00e6re behov for det i driften. Det er ikke tilfelle i denne saken. Dersom det her tillates \u00e5 reise et bygg med fire boenheter og n\u00e6ringsdel, vil en for alltid fjerne muligheten til \u00e5 drive noen form for landbruk p\u00e5 eiendommen. Hele eiendommen er avsatt til LNF i KPA 2018, og vi ser p\u00e5 eldre flybilder at det var drift p\u00e5 denne eiendommen. I dag er deler av eiendommen omdisponert til noe annet enn landbruk, uten at dette er oms\u00f8kt. Dette er i strid med jordloven \u00a7 9. Vurdering: Selve eiendommen er uregulert og er i kommuneplanens arealdel vist som landbruks-, natur- og friluftsomr\u00e5de, hvor det bare er tillatt med tiltak som er n\u00f8dvendig for g\u00e5rdens n\u00e6ringsvirksomhet og enkel tilrettelegging for friluftsliv, jf. bestemmelser og retningslinjer til kommuneplanens arealdel \u00a7 31. Eiendommen ligger inn under PlanID 16000000. Denne planen gjelder for eiendommen, inntil den er helt eller delvis opphevet. Eiendommen har if\u00f8lge arealressurskartet (AR5) et totalareal p\u00e5 6,1 dekar, hvorav 2,4 dekar annet markslag og 3,7 dekar bebygd/annet. Det oms\u00f8kte arealet ligger i et omr\u00e5de vist som bebygd/ annet. Arealet grenser til vei og bebyggelse, og ligger mellom av Bj\u00f8rndalsskogen/ Bergen Vest. P\u00e5 eldre flybilder er mye av eiendommen benyttet til landbruk. Den aktuelle eiendommen er i dag ikke drevet som en landbrukseiendom. S\u00f8ker oppgir at de f\u00f8rst s\u00f8ker om tillatelse til riving, for siden \u00e5 sette opp en bygning med fire boenheter og en n\u00e6ringsdel. Konklusjon: Tiltaket er i strid med bestemmelser i kommuneplanens arealdel. For \u00e5 f\u00e5 dispensasjon er det krav om at hensynet bak bestemmelsen etter en samlet vurdering ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene, jf. pbl \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Seksjon for n\u00e6ring og landbruk vil ut fra landbruksfaglige vurderinger frar\u00e5de at det gis tillatelse til det oms\u00f8kte tiltaket, da vil det stride mot reguleringsplanen for omr\u00e5det. Med hilsen Seksjon for n\u00e6ring og landbruk Gisle Nondal - seksjonsleder Svanhild Kambestad - jurist Dokumentet er godkjent elektronisk. "
}