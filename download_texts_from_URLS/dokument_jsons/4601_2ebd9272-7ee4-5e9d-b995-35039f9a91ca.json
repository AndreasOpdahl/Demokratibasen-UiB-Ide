{
  "dokument_id": "2ebd9272-7ee4-5e9d-b995-35039f9a91ca",
  "doc_type": "case_attachment",
  "kommune": 4601,
  "tittel": "H\u00f8ringsuttale - Forslag til endringer i markedsf\u00f8ringsloven -  Barns forbrukervern i digitale medier",
  "url": "https://bergen.kommune.no/politikere-utvalg/api/fil/bk360/11595611/Horingsuttale-Forslag-til-endringer-i-markedsforingsloven-Barns-forbrukervern-i-digitale-medier",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/170041-2 H\u00f8ringsuttale - Forslag til endringer i markedsf\u00f8ringsloven - Barns forbrukervern i digitale medier Hva saken gjelder: Barne- og familiedepartementet har sendt p\u00e5 h\u00f8ring forslag til endringer i markedsf\u00f8ringsloven for \u00e5 styrke barns forbrukervern i digitale medier. H\u00f8ringsfrist: 06.01.2025 I h\u00f8ringen foresl\u00e5r departementet at markedsf\u00f8ring som det er grunn til \u00e5 forvente at kan ses eller h\u00f8res av barn i sosiale medier og spill ikke skal inneholde omtale av, film eller bilder av eller henvisinger til ytelser som anses \u00e5 v\u00e6re uegnet for barn. Form\u00e5let er \u00e5 begrense mye av den problematiske markedsf\u00f8ringen som barn i dag eksponeres for i digitale medier, og som barn selv rapporterer om at er u\u00f8nsket. Departementet foresl\u00e5r ogs\u00e5 en utvidelse av Forbrukertilsynets hjemmel til \u00e5 ilegge overtredelsesgebyr slik at brudd p\u00e5 god markedsf\u00f8ringsskikk overfor barn ogs\u00e5 inkluderes p\u00e5 listen over bestemmelser i markedsf\u00f8ringsloven som kan sanksjoneres med overtredelsesgebyr. Forslagene sendes parallelt p\u00e5 h\u00f8ring i Norge og i E\u00d8S etter E\u00d8S-h\u00f8ringsloven. Eksempler p\u00e5 varer og tjenester som vil omfattes av forslaget til ny bestemmelse i \u00a7 21 er kosmetiske inngrep, kosmetiske injeksjoner, kosmetiske behandlinger, visse former for kosttilskudd, solarium og slankeprodukter. Konkret er det foresl\u00e5tt nye endringer i markedsf\u00f8ringsloven: \u00a7 21 a skal lyde: Markedsf\u00f8ring som det er grunn til \u00e5 forvente at kan ses eller h\u00f8res av barn i sosiale medier og spill, skal ikke inneholde omtale av, film eller bilder av eller henvisninger til ytelser som er uegnet for barn. Departementet kan ved forskrift fastsette hvilke ytelser og vurderingsmomenter som omfattes av f\u00f8rste ledd. \u00a7 42, f\u00f8rste ledd f\u00f8rste punktum skal lyde: Ved forsettlig eller uaktsom overtredelse av \u00a7 2 annet ledd annet punktum, \u00a7 6, \u00a7 10, \u00a7 11, \u00a7 12, \u00a7 13, \u00a7 13 a, \u00a7 14 f\u00f8rste ledd, \u00a7 15, \u00a7 16, \u00a7 16 a f\u00f8rste ledd bokstav a, \u00a7 17, \u00a7 17 a, \u00a7 18, \u00a7 20 annet ledd, \u00a7 21 jf. \u00a7 2, \u00a7 21 a eller \u00a7 22 eller av forskrift gitt i medhold av \u00a7 6 femte ledd eller \u00a7 10, som anses som vesentlig eller har skjedd gjentatte ganger, kan den ansvarlige ilegges et overtredelsesgebyr 1 Byr\u00e5dens vurdering og forslag til h\u00f8ringsuttalelse: H\u00f8ringsnotatet viser til at det er behov for \u00e5 tydeliggj\u00f8re regelverket av hensyn til barn og unge, men ogs\u00e5 for akt\u00f8rene som skal forholde seg til regelverket. Det er flere holdepunkter for at barn og unge p\u00e5virkes av innhold p\u00e5 nett. H\u00f8ringsutkastet viser til en rekke unders\u00f8kelser knyttet til markedsf\u00f8ring i sosiale medier og ellers p\u00e5 nett. Blant annet viser en SIFO-rapport fra 2018 at barn f\u00e5r mye reklame i sosiale medier for skadelige og upassende produkter. Den nevnte unders\u00f8kelsen viste for eksempel at 80% av norske barn fikk reklame for pengespill, hvert fjerde barn har f\u00e5tt reklame for alkohol, og nesten halvparten har f\u00e5tt reklame for plastisk kirurgi eller kosmetiske behandlinger. Rapporten viste at barna helst ville slippe \u00e5 f\u00e5 slik markedsf\u00f8ring. I en oppf\u00f8lgingsstudie fra SIFO i 2019 \u00f8nsket ungdom strengere regulering for markedsf\u00f8ring av plastisk kirurgi og kosmetiske behandlinger. H\u00f8ringsnotatet viser til hvordan markedsf\u00f8ring kan spille p\u00e5 usikkerhet og f\u00f8lelser, og skape press. En stor del av markedsf\u00f8ringen barn og unge f\u00e5r i sosiale medier kommer fra influensere med mye p\u00e5virkningskraft. Influensere bruker ulike virkemidler for \u00e5 p\u00e5virke f\u00f8lgerne sine, blant annet med produktplassering, konkurranser, sponsede lenker, rabattkuponger og bruk av hashtagger. Ofte brukes virkemidlene om hverandre og de er vanskelige for barn og unge \u00e5 gjenkjenne som markedsf\u00f8ring. Det er ogs\u00e5 gjennom spill og apper en stor arena for \u00e5 markedsf\u00f8re u\u00f8nsket innhold rettet mot barn og unge. Samlet sett viser dette at barn og unge i stor grad er eksponert for innhold som har potensiale til \u00e5 p\u00e5virke dem negativt. Byr\u00e5den foresl\u00e5r f\u00f8lgende h\u00f8ringsuttalelse: Bergen kommune \u00f8nsker velkommen et regelverk som gir tydeligere beskyttelse av barn og unge i den digitale verdenen. Barn lever store deler av livet sitt p\u00e5 mobil og nett, gjennom for eksempel sosiale medier, apper og gaming. Dette gj\u00f8r dem s\u00e5rbare for akt\u00f8rer som promoterer innhold som p\u00e5 ulike m\u00e5ter kan v\u00e6re en risiko for sikkerhet, psykisk og fysisk helse. Digitaliseringen som har skjedd de siste \u00e5rene utfordrer barn og unges forbrukervern gjennom markedsf\u00f8ring p\u00e5 barnas digitale arenaer. Det er et stort ansvar som m\u00e5 tas for \u00e5 beskytte barn for skadelig og/eller upassende innhold. Ulike studier viser at barn og unge sin psykiske helse er forverret de siste \u00e5rene, og at en h\u00f8yere andel barn og unge opplever symptomer p\u00e5 depresjon, angst og andre helseproblemer. I flere sammenhenger er det pekt p\u00e5 at denne utviklingen sammenfaller med inntoget av sosiale medier i barn og unges hverdag. I h\u00f8ringsnotatet vises det til at barn og unge selv opplever u\u00f8nsket innhold p\u00e5 nett, og at de opplever markedsf\u00f8ring som spiller p\u00e5 usikkerhet. Bergen kommune \u00f8nsker at akt\u00f8rer som retter seg mot barn og unge blir ansvarliggjort og mener at endringene h\u00f8ringsutkastet foresl\u00e5r vil bidra til dette. Bergen kommune mener at forslagene i h\u00f8ringsnotatet gir \u00f8kt handlekraft for myndighetene n\u00e5r det gjelder \u00e5 sette grenser for hvilket innhold barn og unge skal eksponeres for. Samtidig b\u00f8r ikke regelverket un\u00f8dvendig begrense lovlig markedsf\u00f8ring overfor myndige personer. Bergen kommune mener derfor at endringer i regelverket f\u00f8rst og fremst m\u00e5 adressere h\u00e5ndtering av brudd p\u00e5 markedsf\u00f8ringsloven i dag, begrensninger av markedsf\u00f8ring av produkter eller tjenester som er uegnet for barn, med siktem\u00e5l \u00e5 fremme salg for barn. Vedtakskompetanse: Byr\u00e5dets fullmakter pkt. 2.10.1 vedtatt av Bergen bystyre 27. november 2024 i sak 462/24: \u00abByr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det.\u00bb 2 Forretningsutvalget behandlet saken i m\u00f8tet 19.11.2024 sak 380/24 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - Forslag til endringer i markedsf\u00f8ringsloven - Barns forbrukervern i digitale medier\u00bb p\u00e5 vegne av Bergen kommune. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abForslag til endringer i markedsf\u00f8ringsloven - Barns forbrukervern i digitale medier\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 2. januar 2025 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Utkast til h\u00f8ringsnotat \u2013 Forslag til endringer i markedsf\u00f8ringsloven 3 "
}