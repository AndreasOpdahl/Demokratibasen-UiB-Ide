{
  "dokument_id": "fda720ba-45ad-59bb-a0f2-c0d93618afd7",
  "doc_type": "case_presentation",
  "kommune": 5501,
  "tittel": "HMS-handlingsplan for perioden 2024-2027",
  "url": "https://innsyn.tromso.kommune.no/application/getMoteDokument?dokid=2001690452",
  "tekst": "Arkivsaksnr. 24/05621-1 Saksbehandler Catrine Emilie Trygstad Saksgang M\u00f8tedato Arbeidsmilj\u00f8utvalget 25.04.2024 HMS-handlingsplan for perioden 2024-2027 Kommunedirekt\u00f8rens innstilling til vedtak: \u2022 Arbeidsmilj\u00f8utvalget vedtar HMS-handlingsplan for perioden 2024-2027. \u2022 Arbeidsmilj\u00f8utvalget ber HMS-utvalgene og HMS-gruppene utarbeide lokale HMS-m\u00e5l og handlingsplan basert p\u00e5 overordnede m\u00e5l og planer, samt lokale utfordringer og satsingsomr\u00e5der. Stig Tore Johnsen Mari Enoksen Hult Kommunedirekt\u00f8r Direkt\u00f8r stab for organisasjon 1 Hva saken gjelder Vedta HMS-handlingsplan for perioden 2024-2027. Saksutredning Alle virksomheter i Norge er p\u00e5lagt \u00e5 arbeide systematisk med helse, milj\u00f8 og sikkerhet (HMS). Ved \u00e5 etablere, ut\u00f8ve og vedlikeholde et internt kontrollsystem for HMS sikrer arbeidsgiver at regler og forskrifter ivaretas, og at HMS-prestasjonene kontinuerlig forbedres. Arbeidsmilj\u00f8loven \u00a7 3-1 og forskrift om systematisk helse-, milj\u00f8- og sikkerhetsarbeid i virksomheter (internkontrollforskriften) p\u00e5legger arbeidsgiver \u00e5 s\u00f8rge for at det utf\u00f8res systematisk helse-, milj\u00f8- og sikkerhetsarbeid p\u00e5 alle plan i virksomheten. Dette sikres gjennom internkontroll, som i internkontrollforskriften \u00a7 3 er forklart som \"systematiske tiltak som skal sikre at virksomhetens aktiviteter planlegges, organiseres, utf\u00f8res, sikres og vedlikeholdes i samsvar med krav fastsatt i eller i medhold av helse-, milj\u00f8- og sikkerhetslovgivningen\". Internkontroll handler derfor om \u00e5 jobbe kontinuerlig med HMS og \u00e5 v\u00e6re i forkant ved blant annet \u00e5 ha kontroll p\u00e5 risiko. Ved \u00e5 kjenne og f\u00f8lge regler om hvordan arbeid skal utf\u00f8res og hvordan arbeidsplasser skal utformes og tilrettelegges, ved regelmessig \u00e5 identifisere risiko, sette inn tiltak og kontinuerlig f\u00f8lge opp avvik og tiltaksplaner, er du i gang med \u00e5 ut\u00f8ve internkontroll. Systematisk HMS-arbeid er leders ansvar. Internkontrollsystemet er derfor ledelsens verkt\u00f8y for HMS-styring. Leder m\u00e5 sikre at HMS-arbeid planlegges, utf\u00f8res, f\u00f8lges opp og forbedres. Det er grundig dokumentert at et godt arbeidsmilj\u00f8 har positiv effekt b\u00e5de p\u00e5 produktivitet og l\u00f8nnsomhet. I tillegg er det knyttet lovkrav til hvilke tiltak, aktiviteter og dokumentasjon en virksomhet m\u00e5 ha p\u00e5 plass innen HMS. Det er utarbeidet et forslag til HMS-handlingsplan som inneholder tiltak for \u00e5 n\u00e5 HMS-m\u00e5lene. I handlingsplanen beskrives tiltak som hver enkelt leder er ansvarlig for. I tillegg er det beskrevet overordnede/st\u00f8ttende tiltak som gjennomf\u00f8res p\u00e5 overordnet niv\u00e5. Tidligere har det v\u00e6rt utarbeidet en handlingsplan med varighet p\u00e5 to \u00e5r. Arbeidsmilj\u00f8utvalgets arbeidsutvalg (AU) anbefaler at det vedtas en plan med fire \u00e5r varighet. Dette fordi det tar tid \u00e5 implementere HMS-arbeidet og gir resultater i form av \u00f8kt trivsel, redusert sykefrav\u00e6r og redusert turnover. HMS-handlingsplan er utarbeidet av en arbeidsgruppe best\u00e5ende av HVO, HVT og representanter fra avdelingene. Dette for \u00e5 sikre medvirkning fra organisasjonen. I arbeidet med HR-strategien ble det vedtatt at det skal v\u00e6re en egen handlingsplan for sykefrav\u00e6r. B\u00e5de arbeidsgruppen nevnt over, og AU har vurdert at det mest hensiktsmessige er \u00e5 ta inn handlingsplan for sykefrav\u00e6r inn i handlingsplanen til HMS. Bakgrunnen for denne vurderingen er at delm\u00e5l fire i HMS-m\u00e5lene er at Troms\u00f8 kommune skal jobbe aktivt og systematisk for \u00e5 forebygge og redusere sykefrav\u00e6r mot \u00e5rlige m\u00e5ltall. Det forebyggende arbeidet med \u00e5 redusere sykefrav\u00e6r er en del av det \u00e5 jobbe systematisk med HMS-arbeidet og dette m\u00e5 ses i sammenheng med delm\u00e5l 1-3. For \u00e5 n\u00e5 m\u00e5lsettingen m\u00e5 b\u00e5de m\u00e5l og handlingsplan iverksettes og lokaltilpasses i organisasjonen, og dette er et lederansvar. HMS-utvalgene og HMS-gruppene er arenaer hvor lokaltilpasningen skal skje sammen med arbeidstakerrepresentantene. 2 Det er igangsatt er arbeid med \u00e5 tilpasse lederrapporteringen til HMS-m\u00e5l og handlingsplan slik at dette blir en del av internkontrollen som skal skje jevnlig, ikke bare ved \u00e5rsavslutning og ende opp i \u00e5rsrapporten HMS. Framover blir det viktig at AMU f\u00f8lger opp denne rapporteringen for \u00e5 kontrollere at organisasjonen er p\u00e5 rett vei n\u00e5r det gjelder \u00e5 n\u00e5 HMS-m\u00e5lsettingen. Konklusjon HMS-handlingsplan vedtas og iverksettes i organisasjonen HMS-arbeid. Vedtakskompetanse Arbeidsmilj\u00f8utvalget. Vedlegg Overordnet HMS handlingsplan for perioden 2024-2027 3 "
}