{
  "dokument_id": "56408f99-0001-5f89-8811-24cd87702800",
  "doc_type": "case_attachment",
  "kommune": 4601,
  "tittel": "Fagnotat, datert 20.01.2025",
  "url": "https://bergen.kommune.no/politikere-utvalg/api/fil/bk360/11894564/Fagnotat-datert-20-01-2025",
  "tekst": " Bergen Vann Til Fagnotat BBU - Seksjon organisasjonsutvikling og V\u00e5r referanse: 2024/68640-9 virksomhetsstyring (Arbeidssted) Saksbehandler: Matthias Eugster Dato: 20. januar 2025 Fra Bergen Vann Fagnotat for dam Skredderdalen Hva saken gjelder: Gjennomf\u00f8ringsvedtak for oppstart av prosjekt/ for valg av alternativ. Dam Skredderdalen tilfredsstiller ikke kravene i Damsikkerhetsforskriften, noe som ble avdekket ved en revurdering av anlegget i 2014. I 2020 ble det utarbeidet et alternativ for fornying av dam Skredderdalen, og prosjekteringen ble senere gjennomf\u00f8rt. I 2022 ble det sendt et gjennomf\u00f8ringsvedtak til politisk behandling for fornying av dam Skredderdalen. Bystyret behandlet saken i m\u00f8te 08.12.2022, sak 1336/22, og vedtok rehabilitering til en totalkostnad p\u00e5 17,7 MNOK. Teknisk plan ble sendt til NVE h\u00f8sten 2021, og sent i h\u00f8sten 2023 kom NVE med tilbakemelding om at det forel\u00e5 en prosjekteringsfeil som ikke kunne utbedres. Den vedtatte l\u00f8sningen med fornying av dam Skredderdalen er dermed ikke gjennomf\u00f8rbar slik den var prosjektert (jf. sak 2024/68640-1). Bergen Vann har, med bakgrunn i dette, startet et nytt forprosjekt for \u00e5 se p\u00e5 alternativer for dam Skredderdalen. Det ble utarbeidet et forprosjekt for aktuelle alternativer for b\u00e5de fornying og nedlegging. Alternativene som ble utredet er: Alternative A med underalternativer Fjerne den eksisterende dammen og etablere en ny dam Skredderdalen som massiv betongdam: A.1 - Samme plassering, h\u00f8yde og HRV som dagens murdam A.2 - Plassert lenger oppstr\u00f8ms, samme h\u00f8yde og HRV som dagens murdam A.3 - Plassert lenger oppstr\u00f8ms, senket damkrone og HRV, st\u00f8rste h\u00f8yde 7 m Alternativ B - Ombygging av eksisterende dam og betydelig senking av vannspeilet Alternativ C - Nedlegging, fjerning av vannspeilet, riving av den eksisterende murdammen i dypl\u00f8pet Det utg\u00e5tte prosjektet med det planlagte fornyingsalternativet ble vurdert p\u00e5 nytt, og det ble funnet en l\u00f8sning for \u00e5 gj\u00f8re den tidligere prosjekterte l\u00f8sningen forskriftsmessig stabil. Det ble vurdert at en slik l\u00f8sning er teknisk og \u00f8konomisk sv\u00e6rt krevende, og ble derfor ikke inkludert videre som et alternativ i det nye forprosjektet. Forprosjektet danner grunnlag for prinsippvalg. N\u00e5r beslutningen om prinsippvalget foreligger, vil vi arbeide videre med detaljprosjektering og byggesaksbehandling for det valgte alternativet. Fagetatens vurdering: Bergen Vann anbefaler alternativ C med bakgrunn i at dette er et av alternativene med lavest kostnad, lavest klimagassregnskap og ingen fremtidige kostnader eller ressursbruk til forvaltning, drift og vedlikehold med hensyn til Damsikkerhetsforskriften. \u00c5 rive den eksisterende murdammen i dypl\u00f8pet inneb\u00e6rer at drikkevannsmagasinet i Skredderdalen forsvinner. Det vil bli tilrettelagt for \u00e5 muliggj\u00f8re etablering av et inntak ved Skredderdalen for overf\u00f8ring av tilsig til Svartediket ved behov senere. Tiltaket bidrar til \u00e5 f\u00f8re vannet tilbake til sitt naturlige l\u00f8p. Etter at tiltakene er utf\u00f8rt og det gamle magasinomr\u00e5det er arrondert, \u00e5pnes det opp et fint rekreasjonsomr\u00e5de rett over Bergen sentrum. Fagetatens anbefaling: 1. Bystyret tar forprosjekt for dam Skredderdalen til orientering. 2. Dam Skredderdalen legges ned som vassdragsanlegg, og alternativ C i det utarbeidede forprosjektet datert 11.12.2024 legges til grunn for videre arbeid. Byantikvaren, Bymilj\u00f8etaten og Bergen Elveforum vil bli involvert i det videre arbeidet. Saksutredning Bakgrunn for prosjektet Plan for rehabilitering av vassdragsanlegg 2020 \u2013 2030 ble vedtatt av Bergen bystyre i m\u00f8te 24.02.21, sak 38/21. Dam Skredderdalen inng\u00e5r i planen og er prioritert som prosjektpakke 3, med periode for utf\u00f8ring i 2022/2023. Prosjektet ble forsinket p\u00e5 grunn av avdekket prosjekteringsfeil i det tidligere prosjektet, og prosjektet m\u00e5tte startes p\u00e5 nytt (jf. sak 2024/68640-1). Det er behov for tiltak p\u00e5 grunn av mangler i henhold til Damsikkerhetsforskriften, avdekket i revurdering utf\u00f8rt i 2014 og tilleggsrevurdering av tappearrangementet i 2016. Manglene gjelder: \u2022 Stabilitet: \u2022 Lavere partier av dammen er ikke stabile, vederlager \u2022 Damh\u00f8yder over 10m er ikke stabil \u2022 Det m\u00e5 etableres opplegg for \u00e5rlig avlesning av lekkasjer \u2022 Plan for overv\u00e5kning og instrumentering m\u00e5 utarbeides \u2022 Tilstandsgraden til tappesystemet er d\u00e5rlig \u2022 Manglende sikring av tappesystemet i forhold til allmenheten \u2022 Diverse anmerkninger i forbindelse med utstyr som ikke lengre er i bruk m.m. Det er i etterkant av revurdering etablert et system for overv\u00e5king av dammen. Prosjektet omfatter Tiltak p\u00e5 dam Skredderdalen for \u00e5 tilfredsstille Damsikkerhetsforskriften. Det er utarbeidet et forprosjekt for utredning av alternative tiltak. Forprosjektet er vedlagt, datert 11.12.2024 (se vedlegg 1). Forprosjektet inkluderer alternativer for fornying og nedlegging. Alternativ A vurderer etablering av ny dam med komplett fjerning av eksisterende murdam. Ved etablering av ny dam f\u00e5r man anledning til \u00e5 tilpasse fundamentet dammen st\u00e5r p\u00e5, slik at den blir beregningsmessig stabil. Ved etablering av en ny massiv betongdam vil det ogs\u00e5 v\u00e6re behov for ny tappeluke og nytt arrangement for vannforsyning. Det er sett p\u00e5 tre alternativer for utforming og plassering av en ny betongdam, presentert som underalternativer. Alternativ A.1 inneb\u00e6rer etablering av ny betongdam med samme plassering og h\u00f8yde som dagens murdam. \u00c5 bruke samme plassering som eksisterende murdam vil inneb\u00e6re betydelige grunnarbeider for \u00e5 utbedre den ugunstige helningen p\u00e5 fundamentet, spesielt der dammen i dag er p\u00e5 sitt h\u00f8yeste i dypl\u00f8pet. L\u00f8sningen vil bevare n\u00e5v\u00e6rende vannspeil ved dam Skredderdalen. Alternativ A.2 inneb\u00e6rer etablering av ny massiv betongdam plassert litt lenger oppstr\u00f8ms i magasinet, men med samme damkrone og HRV. \u00c5 flytte dammen oppstr\u00f8ms i magasinet gir noe gunstigere grunnforhold, og st\u00f8rrelsen p\u00e5 dammen reduseres noe. Vannspeilet (vanndekket areal) ved dam Skredderdalen vil bli noe redusert. Alternativ A.3 inneb\u00e6rer etablering av ny massiv betongdam med samme plassering som alternativ A.2, men med senket damkrone og HRV. Dammen er prosjektert med st\u00f8rste h\u00f8yde p\u00e5 7 m og vil medf\u00f8re ny HRV p\u00e5 kote 170,75, som er 4,12 m under dagens HRV. Den nye plasseringen av dammen vil gi noe gunstigere grunnforhold, og st\u00f8rrelsen p\u00e5 dammen reduseres noe. Vannspeilet (vanndekket areal) ved dam Skredderdalen vil bli noe redusert. Alternativ B vurderer senking av HRV med 7 m og etablering av 6 spennankere. Stagene bores gjennom dammen og ca. 25 m ned i berget. For \u00e5 overf\u00f8re kreftene fra ankerne til dammen, pigges det ut en \u00abbjelke\u00bb i dammen som st\u00f8pes og armeres. I tillegg til setting av stag m\u00e5 det etableres et floml\u00f8p som sikrer at vannstandsendringene ved flom ikke overstiger de n\u00e5v\u00e6rende vannstandsendringene ved flom. Dette vil inneb\u00e6re riving av vederlaget til dammen p\u00e5 en av sidene og etablering av et floml\u00f8p. Vannspeilet ved dammen vil bli betydelig redusert, og arbeidet med dammen vil v\u00e6re en p\u00e5kjenning for n\u00e6rmilj\u00f8et under utf\u00f8relsen. Alternativ C inneb\u00e6rer \u00e5 lage et arrangement som fjerner vannspeilet mot dammen, ogs\u00e5 under flomsituasjoner. Det er planlagt \u00e5 rive den eksisterende murdammen i dypl\u00f8pet slik at vannet kan ledes gjennom. Det er estimert behov for \u00e5 rive en ca. 10 m bred seksjon av dammen, i full h\u00f8yde, med skr\u00e5ningshelning p\u00e5 hver side p\u00e5 maks. 40 grader. Stein fra dammen vil bli brukt til \u00e5 lage en erosjonssikret kanal gjennom det gamle magasinet fra innl\u00f8pskonstruksjonen s\u00f8r\u00f8st for dammen. Ved alle alternativene anbefales det \u00e5 restaurere turveien mellom Vannverket og dam Skredderdalen. Hvis dammen legges ned, vil deler av dammen bli fjernet, og det vil v\u00e6re store, fine natursteiner fra dammen som kan gjenbrukes til trinn i den nye eseltrappen. Disse steinene vil v\u00e6re mer holdbare og lettere \u00e5 ferdes p\u00e5 for turg\u00e5ere. I tillegg til den tekniske utredningen av alternativene inkluderer forprosjektet et kostnadsestimat, klimagassregnskap og landskapsvurdering, samt milj\u00f8vurdering for alternativet med nedlegging. Bergen kommune, ved Byantikvaren, har utarbeidet et kulturminnegrunnlag for Mulelvvassdraget. Rapporten er referert til i forprosjektet og vedlagt dette fagnotatet (se vedlegg 2). Kostnadsestimat Det er utarbeidet et kostnadsestimat for de ulike alternativene i forprosjektet. Kostnadsestimatet er et tidlig overslag med hensikt \u00e5 vurdere alternativene i forhold til hverandre. Det er ikke utf\u00f8rt analyse for usikkerhet p\u00e5 kostnadene. Resultatene er vist i tabell 1. Tabell 1: Oppsummering kostnadsestimat fra forprosjektet Alternativ Kostnadsestimat [mill. NOK] A.1 51 A.2 41 A.3 24 B 41 C 9 Opprusting av eseltrappen er inkludert i kostnadsestimatet for alle alternativene. Kostnader ligger p\u00e5 ca. 1,2 MNOK. Se kapittel 4 og vedlegg 1 i forprosjektet for mer detaljer. Klimagassregnskap Det er utarbeidet en innledende vurdering av klimagassutslipp for \u00e5 vise de relative forskjellene mellom alternativene med n\u00e5v\u00e6rende detaljniv\u00e5. Resultatene er vist i tabell 2. Tabell 2: Oppsummering av resultatene fra klimagassregnskapet i forprosjektet Alternativ Innledende vurdering av klimagassutslip [tonn CO2 ekvivalent] A.1 821 A.2 537 A.3 199 B X C 27 Det er ikke estimert klimagassutslipp for alternativ B (ombygging), ettersom dette alternativet virker lite realistisk. Utslippene fra ombygging kan vurderes \u00e5 v\u00e6re noe mindre enn ny dam, og noe h\u00f8yere enn nedlegging. Se kapittel 8 og vedlegg 2 i forprosjektet for mer detaljer. Det er ikke inkludert klimagassutslipp knyttet til drift og vedlikehold. Skredderdalen som vannmagasin Dersom dam Skredderdalen nedlegges, vil vannmagasinet forsvinne. Ved behov er det mulig \u00e5 tilrettelegge et bekkeinntak ved dam Skredderdalen slik at vannf\u00f8ringen i vassdraget kan overf\u00f8res til Svartediket, men uten mulighet for \u00e5 magasinere vann ved dam Skredderdalen. Siden dam Storediket er vedtatt nedlagt (jf. sak 2018/11988), er det ikke lenger et regulert magasin i Mulelvvassdraget. I dag er Skredderdalen et lite magasin, og det er i praksis vannf\u00f8ringen i vassdraget som representerer den tilgjengelige mengden vann. Vassdraget har heller ikke v\u00e6rt tilknyttet vannforsyningen etter 2014, da det utvidede magasinet i Svartavatnet ved Gullfjellet ble tatt i bruk. Med hensyn til trygghet i vannforsyningen, vurderes det ikke som problematisk \u00e5 legge ned dam Skredderdalen som magasin. I tillegg vil en eventuell overf\u00f8ring v\u00e6re konsesjonspliktig og m\u00e5 avklares/oms\u00f8kes f\u00f8r eventuell bruk. Flomdemping: Flomdemping har v\u00e6rt vurdert i forprosjektet. Ved alternativene for nedlegging og fornying er det ikke mulig \u00e5 gjennomf\u00f8re ytterligere flomdemping p\u00e5 grunn av det lille arealet. Situasjonen i Skredderdalen vil ikke bli forverret ved nedleggelsen. Ved utarbeidelse av forprosjektet ble det gjennomf\u00f8rt en inspeksjon av Mulelvkanalen (kulverten mellom det gamle Bergensvannverket og sj\u00f8en i Sandviken) for \u00e5 sikre at flomavledningen er tilstrekkelig ogs\u00e5 i fremtiden. Verneverdi Det er utarbeidet et kulturminnegrunnlag for Mulelvvassdraget av Byantikvaren i Bergen kommune. I kulturminnegrunnlaget er inntaksdammen i Skredderdalen vurdert som \u00abet sv\u00e6rt godt bevart teknisk kulturminne med h\u00f8y verdi, selv om det gikk ut av bruk da det nye h\u00f8ydebassenget innsprengt i Fl\u00f8yfjellet ble tatt i bruk i 1997.\u00bb Byfjellsomr\u00e5det er definert som hensynssone for bevaring av kulturmilj\u00f8 i kommuneplanens arealdel (KPA2018). Se kapittel 2.5 i forprosjektet og kulturminnegrunnlaget for Mulelvvassdraget for mer detaljer. Dialog med andre etatar og Bergen Elveforum: Bergen Vann har sendt forprosjektet til Byantikvaren, Bymilj\u00f8etaten, Bergen Elveforum og forum for natur og friluftsliv i Hordaland, og etaten har bedt om uttalelser fra disse. Uttalelsene er mottatt fra Byantikvaren, Bymilj\u00f8etaten og Bergen Elveforum. Byantikvaren \u00f8nsker \u00e5 bevare den eksisterende dammen som et teknisk kulturminne, men har forst\u00e5else for at dette ikke er et realistisk alternativ. Forprosjektrapportens samlede vurdering av de tekniske l\u00f8sningene, de \u00f8konomiske utgiftene, samt hensynet til b\u00e6rekraft og naturmilj\u00f8 anbefaler at dam Skredderdalen b\u00f8r legges ned. Byantikvaren ber om at n\u00e5r elven blir tilbakef\u00f8rt til sitt naturlige l\u00f8p, s\u00e5 blir s\u00e5 mye som mulig av damanlegget bevart som historiefortellende element, slik at det ogs\u00e5 i fremtiden vil v\u00e6re lesbart at det har v\u00e6rt en dam p\u00e5 stedet. Uttalelsen fra Byantikvaren er vedlagt (se vedlegg 3). Bymilj\u00f8etaten vurderer at nedlegging av dam Skredderdalen har en begrenset p\u00e5virkning p\u00e5 landskapet og friluftslivet som helhet. Bymilj\u00f8etaten f\u00f8lger vurderingen som kommer frem i forprosjektrapporten og mener tiltaket er en l\u00f8sning som ivaretar verdier og hensyn til kultur, natur, milj\u00f8 og friluftsliv p\u00e5 best mulig m\u00e5te. Tilkomsten til omr\u00e5det i forbindelse med fremtidig drift, vedlikehold og skogskj\u00f8tsel er et viktig punkt, og veier m\u00e5 utbedres og oppgraderes for n\u00f8dvendig bruk i ettertid. Bymilj\u00f8etaten ser det som positivt at utbedringen av turstien fra Vannverket til dam Skredderdalen l\u00f8ses i prosjektet, og at steinene fra dammen gjenbrukes. Skredderdalen er viktig for friluftslivet, da det er en mye brukt tilkomst til byfjellene og en viktig innfallsport fra Fjellveien. Uttalelsen fra Bymilj\u00f8etaten er vedlagt (se vedlegg 4). Bergen Elveforum viser til sin tidligere uttalelse fra 10.10.2021 ang\u00e5ende det utg\u00e5tte prosjektet. I uttalelsen fra 2021 skriver Bergen Elveforum at en ombygging/ rehabilitering ved dam Skredderdalen har mindre betydning for det biologiske mangfoldet og friluftslivet i den bratte Mulelven. Det er viktig at det opprettholdes en viss minstevannf\u00f8ring nedstr\u00f8ms dammen av hensyn til moser, planter m.m., samt opplevelsen av vannstrengen. I den nye uttalelsen understreker Bergen Elveforum viktigheten av \u00e5 sikre minstevannf\u00f8ring i M\u00f8llendalselven, og de spiller inn muligheten for \u00e5 overf\u00f8re tilsiget fra Skredderdalen til Svartediket p\u00e5 nytt. Bergen Vann vil eventuelt se p\u00e5 muligheter for vannoverf\u00f8ring i et eget prosjekt, uavhengig av prosjektet for dam Skredderdalen, da vi er bekymret for prosjektets fremdrift og dermed for \u00e5 forsinke tiltakene for \u00e5 oppfylle Damsikkerhetsforskriften. Uttalelsen fra Bergen Elveforum er vedlagt (se vedlegg 5). Kostnadsprognose: Kostnadsprognose med en analyse for usikkerhet vil bli utarbeidet mer detaljert etter at alternativet er valgt, med p\u00e5f\u00f8lgende s\u00f8knad om budsjettmidler. Veien videre Samtidig med prosessen for fagnotatet er det igangsatt arbeid med konsesjonss\u00f8knad for nedlegging som vist for alternativ C. Arbeidet er igangsatt da dette er en tidskrevende prosess, og vi har vurdert det som hensiktsmessig \u00e5 starte. Detaljplanlegging vil starte etter gjennomf\u00f8ringsvedtaket for valg av alternativ og konsesjon for nedlegging er gitt. Forventet byggetid er 2026/2027. Besluttende organ Bystyret Med hilsen Bergen Vann Magnar Sekse Per Lasse Reinertsen Etatsdirekt\u00f8r Avdelingsleder Dokumentet er godkjent elektronisk. Vedlegg: 1. Forprosjekt Dam Skredderdalen R01, datert 11.12.2024. 2. Kulturminnegrunnlag Mulelvvassdraget. 3. Uttale til forprosjektet fra Byantikvaren. 4. Uttale til forprosjektet fra Bymilj\u00f8etaten. 5. Uttale til forprosjektet fra Bergen Elveforum. "
}