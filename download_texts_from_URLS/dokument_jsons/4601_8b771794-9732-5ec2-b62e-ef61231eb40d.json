{
  "dokument_id": "8b771794-9732-5ec2-b62e-ef61231eb40d",
  "doc_type": "case_attachment",
  "kommune": 4601,
  "tittel": "Fagnotat, datert 06.05.2024.",
  "url": "https://bergen.kommune.no/politikere-utvalg/api/fil/bk360/10328074/Fagnotat-datert-06-05-2024-",
  "tekst": " Bymilj\u00f8etaten Til Fagnotat BBU - Seksjon klima, milj\u00f8 og samfunn V\u00e5r referanse: 2018/14059-60 (Arbeidssted) Saksbehandler: Sigrid Skj\u00f8ren Dato: 6. mai 2024 Fra Bymilj\u00f8etaten Fagnotat fra Bymilj\u00f8etaten: Bossnettet i Bergen sentrum, statusrapport fra BIR fra 2023 Hva saken gjelder: Bystyret vedtok i sak 245/08 at Bergen sentrum skal ha r\u00f8rbasert bossnettsystem som hovedl\u00f8sning for innsamling av avfall. I 2013 vedtok bystyret at BIR skal legge frem en \u00e5rlig statusrapport for bossnettet i Bergen sentrum. Statusrapporten fra BIR for 2023, for bossnettet i Bergen sentrum, inneholder tema og avsnitt som er tilsvarende lik fjor\u00e5rets rapport. Tall, figurer og tabeller er oppdatere, og det er gjort noen tilf\u00f8yelser og endringer i teksten i enkelte kapitler. I tillegg har BIR levert vedlegg til statusrapporten, hvor BIR redegj\u00f8r for ulike alternative l\u00f8sninger for innsamling av matavfall i bl\u00e5tt bossnett. Generelt om bossnettet Bossnettet i Bergen sentrum samler inn boss fra b\u00e5de bl\u00e5tt og gr\u00f8nt bossnett. Det bl\u00e5 nettet ble ferdigstilt i 2022, og frakter bosset til terminalen i Jekteviken. Gr\u00f8nt bossnett frakter bosset til terminalen p\u00e5 Nyg\u00e5rdstangen. Deler av det gr\u00f8nne nettet, og terminalen p\u00e5 Nyg\u00e5rdstangen, ble \u00e5pnet 4. oktober 2023. Bymilj\u00f8etaten utarbeider n\u00e5, i samarbeid med blant annet BIR, et grunnlag for \u00e5 vurdere konsept for fremtidig renovasjonsl\u00f8sningen i r\u00f8dt bossnett i Sandviken. Bildet under illustrerer omr\u00e5det for bossnettet i Bergen sentrum, hvor det bl\u00e5 og det gr\u00f8nne nettet er helt og delvis utbygd. Grunnlag for fagnotatet Forrige statusrapport for 2022 ble behandlet av bystyret 21.06.23 (bsak 229/23), og der bystyret fattet f\u00f8lgende vedtak: 1. Bystyret tar Statusrapport 2022 fra BIR infrastruktur AS til orientering. 2. Bystyret ber om at BIR Infrastruktur som vedlegg til Statusrapport 2023 leverer en utredning om fremtidig innsamling av matavfall i omr\u00e5det som dekker det bl\u00e5 nettet. Utredningen skal ogs\u00e5 redegj\u00f8re for forventede kostnader ved de ulike konseptene, med de konsekvenser dette vil f\u00e5 for renovasjonsgebyrene i Bergen kommune. Bymilj\u00f8etaten har gjennom brev datert 13.9.2023, gitt BIR i bestilling \u00e5 f\u00f8lge opp bystyrets vedtak punkt 2. Videre presiserte Bymilj\u00f8etaten i samme brev, at bestillingen kommer i tillegg til BIRs oppdrag om \u00e5 legge frem en egen sak om h\u00e5ndtering av organisk materiale, inklusivt matavfall, i Bergen kommune, jf. bystyresak 163/21 og bystyresak 47/23. H\u00e5ndtering av organisk materiale, inklusivt matavfall, har v\u00e6rt tema i bymilj\u00f8etatens oppf\u00f8lgning av BIR, og har bl.a. v\u00e6rt tema i styringsgruppem\u00f8tene for Bossnett i Bergen sentrum. BIR har bekreftet at de f\u00f8lger opp dette, og at det vil presenteres en egen sak for h\u00e5ndtering av matavfall i Bergen kommune. BIR Infrastruktur har levert \u00abStatusrapport 2023 for Bossnettet i Bergen sentrum\u00bb til Bergen kommune ved Bymilj\u00f8etaten 19.4.2024. Som vedlegg til statusrapporten for 2023, har BIR levert en egen utredning om innsamling av matavfall i omr\u00e5det for bl\u00e5tt bossnett. Statusrapporten, med vedlegg, har v\u00e6rt til behandling hos styret i BIR Infrastruktur AS den 20.3.2024 og fattet da f\u00f8lgende vedtak: 1. Styret i BIR Infrastruktur AS mener at Statusrapport 2023 gir et helhetlig bilde p\u00e5 drift og utvikling av bossnettet i Bergen sentrum. 2. Styret er tilfreds med at terminalbygget er ferdigstilt og at f\u00f8rste del av bossnettet i \u201cgr\u00f8nt omr\u00e5de\u201d er satt i drift. 3. Styret gir Administrasjonen fullmakt til \u00e5 oversende rapporten til Bergen Kommune og BIRs \u00f8vrige eiere. BIR sitt vedlegg til statusrapporten, som omhandler innsamling av matavfall i omr\u00e5det for bl\u00e5tt bossnett, presenterer ulike alternativer for innsamling. De ulike alternativene er vurdert ut fra investeringskostnader og klima- og milj\u00f8hensyn. Gjennomgang av statusrapporten: Om drift Antall luke\u00e5pninger p\u00e5 nedkastpunktene n\u00e6rmer seg 8,5 millioner, siden oppstarten i 2015 og til utgangen av 2023. Det betyr at det gjennomsnittlig \u00e5pnes en luke i bossnettet ca. 4000 ganger pr. d\u00f8gn. Det er positivt at driften av bossnettet er som forventet, og at det meldes om n\u00e6rmest ingen nedetid p\u00e5 nettet og nedkastene. Antall husholdningskunder tilknyttet bossnettet i sentrum er ved utgangen av 2023 p\u00e5 9758 kunder. I 2023 er det \u00e5pnet nye nedkastpunkt ved Strandkaien og Marken, og det er kommet til 662 nye kunder i 2023. Figuren viser utviklingen i antall husholdningskunder siden oppstart i 2015. Om energi Energiforbruket til avfallsteknisk drift av bossnettet i 2023 er 335 kWh/tonn avfall. Dette er en \u00f8kning sammenlignet med 2022, da det var p\u00e5 288 kWh/tonn avfall. \u00d8kning i energiforbruk skyldes oppstart av siste del av bl\u00e5tt nett p\u00e5 Nordnes, fra desember 2022. En innkj\u00f8ringsfase er energikrevende fordi riktige t\u00f8mmem\u00f8nstre tar noe tid \u00e5 etablere. BIR forventer en positiv utvikling innen energiforbruket for 2024. BIR deltar i EU-prosjektet ELEXIA, som jobber med \u00e5 utvikle digitale verkt\u00f8y som skal bidra til energioptimalisering. BIR jobber med \u00e5 oppgradere styresystemet p\u00e5 terminalen i Jekteviken, og oppgraderingen vil kunne optimalisere driften p\u00e5 det bl\u00e5 nettet. Om n\u00e6ring Antall n\u00e6ringskunder er i 2023 \u00f8kt fra 349 til 401 kunder, og det er \u00f8nskelig at enda flere n\u00e6ringskundene blir brukere av bossnettet. N\u00e6ringskundene tilknyttes bossnettet via avfallsakt\u00f8rer i det private konkurransemarkedet. Avfallsakt\u00f8rene opererer i markedet og inng\u00e5r avtaler med n\u00e6ringskundene om transport av avfallet. Videre kj\u00f8per avfallsakt\u00f8rene kun transporttjenesten av BIR Infrastruktur. BIR vurderer at om lag 67% av totalt antall n\u00e6ringskunder i omr\u00e5det er tilknyttet bossnettet. Dette er tilvarende andel som for tidligere \u00e5r. Om Avfallstyper - Matavfall i gr\u00f8nt bossnett Bossnettet i Bergen sentrum h\u00e5ndterer restavfall, plastavfall, papp og papir. Gr\u00f8nt bossnett med tilh\u00f8rende terminal p\u00e5 Nyg\u00e5rdstangen, skal etter planen ogs\u00e5 h\u00e5ndtere matavfall. BIR er i gang med pr\u00f8vedrift for matavfall i gr\u00f8nt nett i 2024. Om matavfall i bl\u00e5tt bossnett Matavfall h\u00e5ndteres forel\u00f8pig ikke i bl\u00e5tt bossnett og terminalen p\u00e5 Jekteviken. Som vedlegg til statusrapporten for 2023 har BIR utredet mulige alternative l\u00f8sninger for innsamling av matavfall i omr\u00e5det for bl\u00e5tt bossnett. I hovedtrekk er det to hovedl\u00f8sninger som presenteres: Alternativ 1 presenterer en l\u00f8sning hvor det gj\u00f8res tilpasninger av r\u00f8rnettet, slik at matavfallet kan h\u00e5ndteres i bossnettet. I alternativ 2, 3a, 3b og 4 er det l\u00f8sninger hvor matavfall h\u00e5ndteres via ulike containerl\u00f8sninger. Alternativ 2 er en l\u00f8sning med overflatecontainer, alternativ 3a og 3b presenteres l\u00f8sning med nedgravde bunnt\u00f8mte containere og i alternativ 4 er det en kombinasjonsl\u00f8sning med overflatecontainer og nedgravd container. Av de ulike alternativene som presenteres i vedleggsrapporten, er det kun alternativ 1 som oppfyller loven og krav definert i avfallsforskriften. Oppdateringer av avfallsforskriften, definerer krav om utsortering av matavfall, samt krav til innsamling av matavfallet gjennom en \u00abhenteordning\u00bb. Det betyr at fra 2025 er kommunen og BIR er p\u00e5lagt \u00e5 hente utsortert matavfall fra husstandene. De andre alternativene med containerl\u00f8sninger plassert p\u00e5 ulike oppsamlingssteder, vil etter loven ikke defineres som en \u00abhenteordning\u00bb. Oppsamlingssteder med containere er en \u00abbringeordning\u00bb, og gir lengre g\u00e5avstand fra husstandene til returpunktet. En l\u00f8sning med bruk av nedkastene til dagens bossnett, tilfredsstiller krav til \u00abhenteordning\u00bb ved husstanden. Oppsummert kan en si at det i alternativ 1 gj\u00f8res tilpasninger av dagens r\u00f8rnett, slik at matavfallet kan h\u00e5ndteres i bossnettet. Tilpasningene av r\u00f8rnettet gj\u00f8r at lovkravet blir oppfylt. I tillegg fremst\u00e5r alternativ 1 som b\u00e5de praktisk mulig og \u00f8konomisk h\u00e5ndterlig. I alternativ 2, 3a, 3b og 4 er l\u00f8sningene som presenteres rimeligere, men tilfredsstiller ikke lovkravet om henteordning for matavfall. Resultatet kan bli mangelfull materialgjenvinning og lavere utsorteringsgrad. For behandling av saken videre, vil bymilj\u00f8etaten be om en ytterligere vurderinger fra BIR, og hvor det blant annet redegj\u00f8res for konsekvensene for renovasjonsgebyret i Bergen kommune jf. den opprinnelige bestillingen til BIR. Det er ogs\u00e5 behov for \u00e5 vurdere l\u00f8sningen sett ut fra et helhetsperspektiv, herunder endringer i lovkravet fra 2025 om krav til utsortering av glass- og metallemballasjeavfall og tekstilavfall, hvor kravet er at det skal innsamles via henholdsvis \u00abhenteordning\u00bb og \u00abbringeordning\u00bb. Om tilknytning av offentlig bosskorger Helt siden de f\u00f8rste bossnettr\u00f8rene ble lagt ned for om lag 15 \u00e5r siden er bossnettet tilpasset slik at offentlige bosskorger kan tilknyttes bossnettet. Bosskorger tilknyttet bossnettet er omtalt i tidligere statusrapporter. Fra 2016 er 15 bosskorger montert og satt i pr\u00f8vedrift. Bymilj\u00f8etaten og BIR er i dialog om erfaringene og kostnadene med denne l\u00f8sningen, og det forventes avklaringer rundt videre satsing i l\u00f8pet av 2024. Om fremdrift i utbyggingen - Bl\u00e5tt bossnett BIR har forlenget driftsavtalen for bl\u00e5tt bossnett med Envac Norge AS. Samtidig jobber BIR med reklamasjoner i forbindelse med rustdannelse p\u00e5 enkelte av nedkastene i bl\u00e5tt bossnett. Utbedringene skal etter planen fullf\u00f8res f\u00f8rste del av 2024. BIR vil i 2024 jobbe med \u00e5 etablere nedkast til bl\u00e5tt bossnett for beboerne i nordre del av N\u00f8stegaten. I et samordnet prosjekt med Graveklubben, og med utbyggerne av Dikkedokken, vil bossnette forlenges. Transformasjon av Dokkenomr\u00e5det og en eventuell etablering av et bossnett i omr\u00e5det, vil p\u00e5virke terminalen i Jekteviken. BIR opplyser i statusrapporten av dette kan blant annet kreve en ombygging av terminalen i Jekteviken. I tillegg til arbeidet med bossnettet i sentrum har Bymilj\u00f8etaten sammen med BIR og utbyggerne p\u00e5 Mindemyren arbeidet for \u00e5 etablere ett felles bossnett p\u00e5 Mindemyren. I skrivende stund er det laget en l\u00f8sning som kan gj\u00f8re dette mulig. Det ville v\u00e6rt sv\u00e6rt positivt for omr\u00e5det. Om fremdrift i utbyggingen - Gr\u00f8nt bossnett BIR og Graveklubben jobber med utbygging av bossnett p\u00e5 Nedre Nyg\u00e5rd, tilh\u00f8rende det gr\u00f8nne bossnettet. Utbyggingsprosjektet Entreprise 1, som vil betjene ca. 1500 boenheter, vil etter planen ferdigstilles sommeren 2025. Entreprise 2 er ferdig prosjektert og BIR har overlevert prosjektet til Bergen Vann for gjennomf\u00f8ring. I entreprise 3 er det behov for avklaringer i forkant av prosjektering, herunder blant annet forholdet til KDP for sentrum, Kommuneplanens arealdel (KPA), gatebruksplan og veieiers interesser. Om fremdrift i utbyggingen - R\u00f8dt bossnett Bymilj\u00f8etaten jobber med prosjekt for \u00e5 vurdere bossnett i Sandviken, eller det som defineres som \u00abr\u00f8dt omr\u00e5de\u00bb. Prosjektets m\u00e5l er \u00ab\u00e5 gi grunnlag for en bystyresak om beslutning av konsept for bossnett og eventuelle andre, supplerende renovasjonsl\u00f8sninger i r\u00f8dt omr\u00e5de\u201d. BIR er sentrale i prosjektet, og deltar i arbeidsgruppene som skal vurdere b\u00e5de mulig plassering for terminal, fremtidens krav til kildesortering og finansieringsmodeller, drift og investeringskostnader. Bymilj\u00f8etaten vurderer at det er krevende \u00e5 finne egnede tomter til en mulig fremtidig terminal i Sandviken. Et alternativ som kan v\u00e6re aktuelt, og som vurderes n\u00e6rmere, er muligheter innenfor omr\u00e5dereguleringsplanen for Kristiansholm, Sandvikstorget og Rosegrenden. \u00d8konomi Frem til utgangen av 2023 er det investert 1.110 millioner kroner i bossnettet, hvorav 43 millioner kroner i 2023 i r\u00f8rnett og nedkast, og 82 millioner kroner i 2023 for terminalen av bygget p\u00e5 Nyg\u00e5rdstangen. I tillegg er renter aktivert med 14,8 millioner kroner. Forventede investeringer i bossnettet i 2024 er p\u00e5 60 millioner kroner, og er knyttet til r\u00f8rnett og nedkast p\u00e5 nedre Nyg\u00e5rd. Utbyggingen av bossnettet er finansiert med l\u00e5n i morsselskapet BIR AS, som er p\u00e5 totalt 941 millioner kroner ved inngangen til 2024. L\u00e5net forrentes med \u00e5rlig SWAP-rente med p\u00e5slag p\u00e5 0,5 %. Rente justeres etterskuddsvis \u00e5rlig i henhold til Kommunalbankens selvkostrente. Konsekvenser for klima og milj\u00f8 Bossnettl\u00f8sning reduserer behovet for tungtransport i sentrum, ved at avfall fraktes gjennom r\u00f8r til terminalen, fremfor \u00e5 bli hentet med lastebil. Ytterligere tilpasninger av dagens bossnettl\u00f8sning, slik at bl\u00e5tt bossnett kan h\u00e5ndtere matavfall, vil gj\u00f8re at behovet for tungtransport ikke \u00f8ker ytterligere. Fagetatens anbefaling: Fagetaten anbefaler f\u00f8lgende vedtak: 1. Bystyret tar Statusrapport for 2023 fra BIR Infrastruktur AS til orientering. 2. Bystyret ber om at byr\u00e5det f\u00f8lger opp saken om h\u00e5ndtering av matavfall i bl\u00e5tt bossnett. Med hilsen Bymilj\u00f8etaten Lise Reinertsen Geir Haveraaen Etatsdirekt\u00f8r Avdelingsleder Dokumentet er godkjent elektronisk. Vedlegg: \u2022 Statusrapport for 2023 for Bossnettet i Bergen sentrum \u2022 Vedlegg til statusrapport 2023 \u2013 Matavfall i omr\u00e5det for bl\u00e5tt bossnett "
}