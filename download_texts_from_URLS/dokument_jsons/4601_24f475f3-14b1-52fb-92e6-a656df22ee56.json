{
  "dokument_id": "24f475f3-14b1-52fb-92e6-a656df22ee56",
  "doc_type": "case_presentation",
  "kommune": 4601,
  "tittel": "Saksframlegg RBA - \u00c5rstad, gnr. 17, bnr. 157 mfl. Delfeltene S1 og S2 Mindemyren, Reguleringsplan ",
  "url": "https://bergen.kommune.no/politikere-utvalg/api/fil/bk360/12690393/Framstilling-Saksframlegg-RBA-Arstad-gnr-17-bnr-157-mfl-Delfeltene-S1-og-S2-Mindemyren-Reguleringsplan-",
  "tekst": " R\u00e5det for byforming og arkitektur (RBA) 28-25 Saksframstilling V\u00e5r referanse: 2022/56595-63 Saksbehandler: \u00c5ge Vallestad Saksframlegg RBA - \u00c5rstad, gnr. 17, bnr. 157 mfl. Delfeltene S1 og S2 Mindemyren, Reguleringsplan Hva saken gjelder: Saken gjelder forslag til reguleringsplan nr. 66110000 \u00c5rstad, gnr. 17, bnr. 157 mfl. Delfeltene S1 og S2 Mindemyren som legges ut til offentlig ettersyn i forbindelse med 1. gangs behandling. Forslagsstiller: Ard arealplan AS foresl\u00e5r, p\u00e5 vegne av Conrad Mohrs veg 15 AS, en detaljregulering for et omr\u00e5de p\u00e5 Mindemyren, \u00c5rstad bydel. Planomr\u00e5de: Planomr\u00e5det omfatter eiendommene gnr. 17 bnr. 157 mfl. i bydelen \u00c5rstad, og utgj\u00f8r ca. 43 daa. Form\u00e5l: I planforslaget legges det til rette for ca. 13.000 m2 BRA n\u00e6ringsareal langs Fj\u00f8sangerveien (delfelt S1) og inntil 200 nye boenheter mot Conrad Mohrs veg (delfelt S2). Planlagt bebyggelse skal ha varierende byggeh\u00f8yder p\u00e5 opptil seks etasjer. Mellom delfeltene viser planforslaget et parkdrag med bekke\u00e5pning og gangveier. Planforslaget legger ogs\u00e5 opp til en utvidelse av Kristianborg barnehage med omtrent to daa. Deler av den planlagte sykkelstamvegen langs Fj\u00f8sangerveien er inntatt i planforslaget. Den midlertidige fotballbanen er i planforslaget foresl\u00e5tt regulert til aktivitetspark. Planforslaget er tilpasset forslaget til omlegging av Kanalveien med nytt T-kryss (jf. arealplan-ID 66220000). All bilparkering er plassert i underetasjen innenfor felt K/T med innkj\u00f8ring fra Conrad Mohrs veg. Merknader til kunngj\u00f8ring og varsling av oppstart Til varsel om planoppstart ble det mottatt 13 h\u00f8ringsuttalelser og ingen private merknader. Disse er oppsummert og kommentert av forslagsstiller i merknadsskjemaet revidert 11.03.2025. Materialet er gjennomg\u00e5tt og vurderes som dekkende. I uttalelsene fremheves hovedsakelig f\u00f8lgende punkter: \u2022 Behov for nye barnehageplasser skal vurderes. \u2022 Barn og unges interesser m\u00e5 ivaretas. \u2022 Vegtrafikkst\u00f8y og luftforurensning m\u00e5 tas hensyn til. \u2022 Det m\u00e5 sikres tilfredsstillende kvalitet p\u00e5 uteoppholdsarealene. \u2022 Boligomr\u00e5dene utenfor planomr\u00e5det m\u00e5 tas hensyn til. 1 \u2022 Det m\u00e5 sikres areal for \u00e5 erstatte den midlertidige fotballbanen. \u2022 Retningslinjer for utforming, kvartalsstruktur og \u00e5pne fasader m\u00e5 f\u00f8lges. \u2022 Varierte boligst\u00f8rrelser m\u00e5 ivaretas. \u2022 Gode gang- og sykkelforbindelser m\u00e5 etableres. Fagetatens vurdering av planforslaget: Byggeform\u00e5l, grad av utnytting, byggeh\u00f8yder og arkitektur Planforslagets byggeomr\u00e5der ligger i byfortettingssonen BY2 i KPA2018, og skal utvikles med h\u00f8y tetthet og kvalitet basert p\u00e5 stedets s\u00e6rpreg. I tillegg viser KPA2018 gr\u00f8nnstruktur og friluftsomr\u00e5de (Kristianborgvannet). I omr\u00e5dereguleringen for Mindemyren er delfeltene S1 og S2 angitt som sentrumsomr\u00e5der. Bestemmelsene stiller krav om at den samlede boligandelen innenfor disse omr\u00e5dene skal utgj\u00f8re minimum 60 %. Videre er det innf\u00f8rt en begrensning som tilsier at andelen for handel og forretning ikke kan overstige 20 %, og slike virksomheter skal fortrinnsvis lokaliseres i n\u00e6rheten til bybanestoppene. Omr\u00e5dereguleringen stiller f\u00f8lgende krav til grad av utnytting og byggeh\u00f8yder: I feltet langs Fj\u00f8sangerveien (delfelt S1) legges det til rette for et st\u00f8rre n\u00e6ringsbygg med form\u00e5lene kontor og tjenesteyting (felt K/T). Bygget vil f\u00e5 en lengde p\u00e5 omtrent 140 m og vil fungere som en skjerm mot vegtrafikkst\u00f8yen fra Fj\u00f8sangerveien. For \u00e5 skape variasjon i fasaden og unng\u00e5 et monotont uttrykk, er det i forslaget til bestemmelser lagt inn et krav om vertikale brudd i fasaden for hver 30. meter. Byggeh\u00f8yden varierer mellom fire og seks etasjer. I feltene mot Conrad Mohrs veg (delfelt S2) er det i den nordlige delen foresl\u00e5tt et kombinert bygg for bolig (34 boenheter) og tjenesteyting (felt B/T). Byggeh\u00f8yden varierer fra \u00e9n til seks etasjer, der deler av f\u00f8rste etasje skal benyttes til sykkelparkering og publikumsrettede funksjoner. Feltene BB1-3 omfatter boligblokker fra fire til seks etasjer, med omtrent 166 boenheter, ordnet rundt et felles g\u00e5rdsrom (felt f_UTE). Forslaget til bestemmelser inneholder krav til leilighetsfordeling. Hovedinngangene er stort sett plassert mot offentlige gangveger og fortau. Alle boenhetene vil f\u00e5 tilgang til stille side. I s\u00f8r er det foresl\u00e5tt et utvidet areal for Kristianborg barnehage, byggetrinn to (felt o_BH). Alle takflatene har ulike krav og f\u00f8ringer knyttet til solenergianlegg, beplantning, overvannsh\u00e5ndtering og takterrasser, i henhold til forslaget til bestemmelser. I omr\u00e5dereguleringen framg\u00e5r det at omr\u00e5det rundt Kristianborgvannet er spesielt godt egnet til boligform\u00e5l, jf. blant annet kravet om en samlet boligandel p\u00e5 minimum 60 % innenfor begge delfeltene. I planforslaget er boligandelen oppgitt til 58 %, og en h\u00f8yere andel anses derfor \u00f8nskelig. Et alternativ kan v\u00e6re \u00e5 omarbeide den s\u00f8ndre delen av felt K/T- den delen som vender inn mot parkdraget - til boligform\u00e5l. Dette forutsetter at vegtrafikkst\u00f8yen h\u00e5ndteres p\u00e5 en tilfredsstillende m\u00e5te. Boliger (mindre leiligheter) i dette omr\u00e5det vil kunne 2 bidra til \u00e5 aktivere denne siden av parkdraget, herunder sikre sosial kontroll. Vi \u00f8nsker tilbakemelding p\u00e5 dette. Planomr\u00e5det er ogs\u00e5 ett av f\u00e5 omr\u00e5der p\u00e5 Mindemyren som er godt egnet for barnefamilier. Vi ser imidlertid at familieleiligheter, b\u00e5de med tanke p\u00e5 kvalitet og antall, ikke er tilstrekkelig sikret i planforslaget. Figur 4. Utsnitt 3D-modell Planforslaget viser forholdsvis store volumer og byggeh\u00f8yder, som for deler av bebyggelsen overskrider de maksimale byggeh\u00f8ydene i omr\u00e5dereguleringen, jf. figur 3. I tillegg vil planlagt bebyggelse langs Fj\u00f8sangerveien f\u00e5 en lengde p\u00e5 over 140 m. Totalt sett har planforslaget en grad av utnytting p\u00e5 ca. 90 % av omr\u00e5dereguleringens maksimale BRA. Erfaringene fra arbeidet med detaljreguleringene p\u00e5 Mindemyren viser at det er utfordrende \u00e5 sikre tilfredsstillende kvalitet med en utnyttelse opp mot omr\u00e5dereguleringens maksimale BRA. Etter v\u00e5r vurdering m\u00e5 det arbeides videre med formingsbestemmelser for \u00e5 sikre kvalitet og redusere virkningene av bygningsvolumene/-h\u00f8ydene. Blant annet b\u00f8r bygget langs Fj\u00f8sangerveien (felt K/T) f\u00e5 en tydeligere visuell oppdeling, for eksempel ved \u00e5 dele inn i tre volumer med muligheter for gjennomgang. L\u00f8sningen for felt B/T b\u00f8r ogs\u00e5 videreutvikles, med s\u00e6rlig fokus p\u00e5 bygningsform og typologi. Parkdraget Arealet mellom delfeltene S1 og S2 er i omr\u00e5dereguleringen for Mindemyren vist som et ca. 30 m bredt belte med gjen\u00e5pnet vassdrag, gr\u00f8nnstruktur, gangveg, sykkelveg og torg. 3 Planforslaget inkluderer flere endringer. Delfeltene er justert slik at delfelt S1 er redusert, mens delfelt S2 er utvidet. Som f\u00f8lge av dette er parkdraget (felt o_GAA) flyttet vestover. I tillegg er sykkelvegen fjernet fra parkdraget og foresl\u00e5tt mellom felt K/T og Fj\u00f8sangerveien, i samsvar med planforslaget for sykkelstamveg Fj\u00f8sanger \u2013 Kristianborg (arealplan-ID 66380000). Videre er torget T1 i omr\u00e5dereguleringen fjernet, og parkdraget er forlenget nordover. Denne tilpasningen f\u00f8lger forslaget om \u00e5 endre rundkj\u00f8ringen til et T-kryss, jf. planforslaget for delfeltene S3 og S4 (arealplan-ID 66220000). I omr\u00e5dereguleringen vises parkdraget med en fast bredde p\u00e5 ca. 30 m, mens bredden i planforslaget, inkludert gangvegen p\u00e5 \u00f8stsiden av parkdraget (feltene o_GG1, 2 og 4), varierer mellom knappe 20 m til vel 30 m. 4 vestover, er det tidligere gitt aksept for dette. I ettertid ser vi imidlertid at mulighetene for en rein kontorfasade i delfelt S1, med kj\u00f8readkomst for varelevering, som er \u00abd\u00f8d\u00bb p\u00e5 ettermiddagstid, gir utfordringer knyttet til mulighetene for \u00e5 aktivisere begge sider av parkdraget. Avb\u00f8tende tiltak som sikrer mer \u00e5pne og aktive fasader i f\u00f8rsteetasjen m\u00e5 innarbeides, for eksempel plassering av kantine og eventuelt innpassing av et treningssenter. Vi henviser videre til v\u00e5r vurdering som gjelder boliger i s\u00f8ndre del av delfelt S1. Etter v\u00e5r vurdering utgj\u00f8r parkdraget, med gjen\u00e5pnet vassdrag, det sentrale og f\u00f8rende elementet i planforslaget. Et frodig, bl\u00e5gr\u00f8nt parkdrag vil bli et viktig identitetsskapende tiltak for Mindebyen som skal ivareta flere overordnede funksjoner, blant annet knytte en viktig forbindelse mellom Mindebyen og Kristianborgvannet (hovedgangforbindelse), sikre trygg overvannsh\u00e5ndtering, gi barn og unge naturopplevelser i n\u00e6rmilj\u00f8et, trivsel og folkehelse, legge til rette for fiskevandring og \u00f8ke det biologiske mangfoldet. Videre vil parkdraget f\u00e5 en viktig funksjon n\u00e5r det gjelder \u00e5 drenere ut kald luft samtidig som omr\u00e5det (beplanting med tr\u00e6r og busker) ogs\u00e5 vil kunne bidra til \u00e5 bedre vindforholdene i Kanalveien (vind fra s\u00f8r). Lokalt vil parkdraget ogs\u00e5 bidra til \u00e5 heve kvaliteten til de planlagte boenhetene. Etter v\u00e5r vurdering b\u00f8r parkdraget ha en bredde p\u00e5 minst 30 m for \u00e5 kunne ivareta ovennevnte funksjoner. Vi \u00f8nsker tilbakemelding p\u00e5 dette. Uteoppholdsarealer Det sentrale g\u00e5rdsrommet, felt f_UTE, utgj\u00f8r i hovedsak boligenes felles uteoppholdsareal. Arealet har et stort potensial for \u00e5 kunne opparbeides til et godt uteoppholdsareal for opphold, aktivitet og samhandling mellom beboere og samtidig gi rom for \u00e5 kunne skille mellom ulike typer aktivitet og aldersgrupper. Arealet kan opparbeides p\u00e5 naturterreng og gir dermed gode muligheter for etablering av et frodig g\u00e5rdsrom med tr\u00e6r, samt sikre gode forbindelser til parkdraget, aktivitetsparken og barnehagens uteareal. Den viste tilgangen for brannvesenets h\u00f8yderedskap, jf. illustrasjonsplanen, legger imidlertid begrensninger for opparbeidelsen av g\u00e5rdsrommet. Ved en mer bevisst plassering av de gjennomg\u00e5ende leilighetene, samt plassering av hovedinnganger, kan arealer til kj\u00f8ring og oppstilling reduseres. Dette vil \u00e5pne for en mer naturvennlig opparbeidelse. Videre b\u00f8r snarveien, \u00e5pningen gjennom felt BB3 til barnehagens uteareal (#12), \u00e5pnes mer og gj\u00f8res mer innbydende ved \u00e5 utvide h\u00f8yden til to etasjer. I tillegg b\u00f8r den viste sykkelparkeringen flyttes til en mer egnet plassering. I tillegg til de nevnte fellesarealene, viser planforslaget ogs\u00e5 felles takterrasser, samt for- og bakhager knyttet til leilighetene i f\u00f8rsteetasjene. Disse er foresl\u00e5tt skjermet mot sjenerende innsyn ved \u00e5 heve gulvniv\u00e5et og etablere en gr\u00f8nn buffersone mot gangveier og byrom. Planforslagets uteoppholdsarealer, g\u00e5rdsrommet og parkdraget, vurderes til \u00e5 gi gode uteoppholdskvaliteter ved riktig opparbeidelse. I tillegg vil barnehagens uteareal, aktivitetsparken og arealene rundt Kristianborgvannet v\u00e6re gode supplementer for b\u00e5de de yngre og eldre barna. Samlet vurderes l\u00f8sningene som tilfredsstillende i henhold til kravene om 15 m2 uteoppholdsareal per boenhet, hvor inntil 50 % kan dekkes av n\u00e6rliggende offentlige arealer, inkludert parker. Trafikk og parkering I henhold til KPA2018 skal g\u00e5ende, syklende og kollektivtransport prioriteres i all planlegging. \u00d8kt fokus p\u00e5 mennesker gir i tillegg gevinster med tanke p\u00e5 bedre folkehelse, mer byliv og sosial b\u00e6rekraft, noe som ogs\u00e5 vil ha positive effekter for det fremtidige n\u00e6ringslivet i Mindebyen. 5 Det legges til grunn en fremtidig fartsgrense p\u00e5 30 km/t i b\u00e5de Kanalveien og Conrad Mohrs veg, samt en fremtidig \u00e5rsd\u00f8gntrafikk (\u00c5DT) i Kanalveien p\u00e5 ca. 4000 \u00c5DT. Planforslaget er tilpasset forslaget til omlegging av Kanalveien med nytt T-kryss (jf. arealplan-ID 66220000). Deler av den planlagte sykkelstamvegen langs Fj\u00f8sangerveien er ogs\u00e5 inkludert i planforslaget. Adkomstl\u00f8sning I planarbeidet er det vurdert flere alternativer for plassering og utforming av avkj\u00f8rselen fra Conrad Mohrs veg, jf. mobilitetsplanen. Den foresl\u00e5tte l\u00f8sningen representerer et tiln\u00e6rmet X-kryss, og vi vurderer dette som en tilfredsstillende l\u00f8sning. Gaten inn i planomr\u00e5det f\u00e5r en forventet trafikk p\u00e5 400 \u00c5DT og er foresl\u00e5tt med en kj\u00f8rebane p\u00e5 5,5 m og 2-sidig fortau p\u00e5 2,5-3,5 m. Gaten er planlagt som et sambruksomr\u00e5de, med sm\u00e5 niv\u00e5forskjeller og ulike gatebelegg. Med henvisning til v\u00e5re forslag til endringer, jf. under avsnittene om parkering og varelevering, er det naturlig at ogs\u00e5 adkomstveien og gatetverrsnittet vurderes p\u00e5 nytt. Parkering All bilparkering er plassert i underetasjen innenfor felt K/T, med innkj\u00f8ring fra Conrad Mohrs veg, via bro over parkdraget og bekken, og med nedkj\u00f8ring til parkeringskjelleren i nordenden av det planlagte n\u00e6ringsbygget. Totalt planlegges 95 bilparkeringsplasser. Det legges til grunn en parkeringsdekning p\u00e5 0,26 plass per 100 m2 BRA bolig og 3,34 plasser per 1000 m2 BRA n\u00e6ring. Dekningen for boligdelen ligger under minstekravet i KPA2018, mens den ligger litt over for n\u00e6ringsdelen. Det er ikke avsatt ekstra bilparkeringsplasser for barnehagens byggetrinn to (felt o_BH). Eksisterende parkeringsplasser, samt bringe- og hentesone for Kristianborg barnehage, skal ogs\u00e5 dekke behovet for byggetrinn to. Dersom nullvekstm\u00e5let i byomr\u00e5der med byvekstavtaler skal n\u00e5s, m\u00e5 det innf\u00f8res bilrestriktive virkemidler. P\u00e5 Mindemyren ligger alt til rette for en overgang til mer b\u00e6rekraftig mobilitet. Bybanen, Kanalveien med fortau og sykkelfelt, kanalen, gr\u00f8nnstrukturen, sykkelstamvegen og sykkeltunnelen er alle p\u00e5 plass. Det blir derfor viktig at de bilrestriktive virkemidlene ogs\u00e5 kommer p\u00e5 plass og her er parkeringsrestriksjoner vurdert som ett av de mest effektive tiltakene. I tillegg vil redusert parkeringsdekning f\u00f8re til mer gange, som igjen fremmer mer byliv. Tiltaket er ogs\u00e5 sosialt b\u00e6rekraftig ved at det ikke skaper skille mellom \u00abrik og fattig\u00bb. Det er viktig \u00e5 presisere at Mindebyen inng\u00e5r i et utvidet sentrum, der sentrumsprinsippene skal legges til grunn for b\u00e5de tetthet, kvalitet og parkering. Mindebyen er derfor ikke aktuell for alle typer n\u00e6ringsetableringer, men for de rette akt\u00f8rene vil Mindebyen v\u00e6re et sv\u00e6rt attraktivt omr\u00e5de. Vi legger videre til grunn at delfeltene S1\u2013S4 ligger p\u00e5 eller n\u00e6r Kristianborg bybanestopp, og at det regulerte parkeringsanlegget i delfeltene S8 og S10 vil f\u00e5 inntil 600 offentlig tilgjengelige parkeringsplasser i gangavstand fra delfeltene S1\u2013S4. Disse kommer i tillegg til blant annet ca. 275 eksisterende parkeringsplasser i fire etasjer under bakken i delfelt S5. Etter v\u00e5r vurdering er det sentrale parkeringsbehovet for den s\u00f8ndre delen av den fremtidige Mindebyen dekket. \u2018 Videre vurderer vi at ca. 50 parkeringsplasser for delfeltene S1 og S2, samt ca. 50 plasser for delfeltene S3 og S4 (ved Kristianborg bybanestopp), vil v\u00e6re tilstrekkelig for \u00e5 dekke det lokale behovet i disse omr\u00e5dene. Parkering for delebiler dekkes innenfor delfeltene S8 og S10. En tilsvarende vurdering er ogs\u00e5 gjort i fagnotatet for f\u00f8rstegangsbehandling av planforslaget for delfeltene S3 og S4. 6 Det m\u00e5 bemerkes at Statens vegvesen har fremmet innsigelse til planforslaget for S3 og 4, med henvisning til nullvekstm\u00e5let og parkeringsdekningen (160 plasser til offentlig ettersyn). I tillegg er det reist innsigelse til forslaget om endringen fra rundkj\u00f8ring til T-kryss i krysset Kanalveien \u2013 Conrad Mohrs veg. Statens vegvesen begrunner innsigelsen med den h\u00f8ye parkeringsdekningen i planforslagene p\u00e5 Mindemyren. Vegvesenet st\u00f8tter imidlertid kommunen n\u00e5r det gjelder den foresl\u00e5tte endringen til T-kryss, men understreker at parkeringsdekningen f\u00f8rst m\u00e5 reduseres. Til sammenligning kan det nevnes at den nylig vedtatte reguleringsplanen for Marineholmen (arealplan-ID 65320000), som blant annet inneholder ca. 140.000 m2 BRA n\u00e6ring, har en parkeringsdekning p\u00e5 1,1 per 1000 m2 BRA n\u00e6ring. En redusert parkeringsdekning \u00e5pner muligheten for \u00e5 flytte parkeringsanlegget til felt B/T (underetasjen og eventuelt deler av 1. etasje). En slik l\u00f8sning vil unng\u00e5 at parkdraget/hovedgangforbindelsen brytes eller belastes med daglig biltrafikk. En eventuell plassering under g\u00e5rdsrommet (felt f_UTE) er ikke \u00f8nskelig, da dette vil medf\u00f8re et uteareal p\u00e5 betongdekke. Ved redusert parkeringsdekning og endret parkeringsl\u00f8sning er det ogs\u00e5 naturlig \u00e5 vurdere adkomstveien n\u00e6rmere, herunder et redusert veitverrsnitt, mer gr\u00f8ntarealer og \u00f8kt trafikksikkerhet. Redusert parkeringsdekning representerer en innskjerping av kravene i KPA2018/omr\u00e5dereguleringen, men er etter v\u00e5r vurdering n\u00f8dvendig for \u00e5 sikre en overgang til b\u00e6rekraftig mobilitet og legge til rette for h\u00f8y tetthet med kvalitet. Sykkelparkering I planforslaget legges det til rette for en sykkelparkeringsdekning i samsvar med KPA2018 sine bestemmelser, med totalt 485 plasser. All sykkelparkering for nye boliger er plassert i f\u00f8rsteetasjen innenfor felt B/T, mens sykkelparkering for n\u00e6ringsbebyggelsen er plassert i parkeringskjelleren innenfor felt K/T, med tilh\u00f8rende garderobefasiliteter. 25 % av sykkelparkeringsplassene skal dimensjoneres for lastesykler og vogner, og det er avsatt areal for vask og reparasjon av sykler. Sykkel og gange skal v\u00e6re f\u00f8rstevalget og m\u00e5 bel\u00f8nnes med ekstra god tilrettelegging. For sykkel inneb\u00e6rer dette blant annet h\u00f8ykvalitets sykkelparkering. Etter v\u00e5r vurdering er det vesentlig at sykkelparkeringen er lett tilgjengelig og trygg. Derfor b\u00f8r sykkelparkeringen for boligene fordeles over flere lokasjoner, n\u00e6r boligenes innganger. All sykkelparkering b\u00f8r plasseres i byggenes f\u00f8rsteetasjer eller kjellerplan, med adkomst via egen rampe og i en avl\u00e5st del av kjelleren. \u00d8kt bruk av lastesykler og vogner tilsier at andelen plasser for disse m\u00e5 \u00f8kes til minst 30 %. Vi vurderer det som positivt at det legges til rette for god tilknytning mellom den planlagte sykkelstamvegen langs Fj\u00f8sangerveien og sykkelparkeringen i det planlagte n\u00e6ringsbygget. Utvidelse av Kristianborg barnehage, midlertidig ballbane og planlagt aktivitetspark Felt o_BH utgj\u00f8r vel 2 daa og er vist som utvidelse av Kristiansborg barnehage (byggetrinn to). Felt o_PA (dagens midlertidige fotballbane) er i planforslaget foresl\u00e5tt som fremtidig naturbasert aktivitetspark. Vi st\u00f8tter forslaget til byggetrinn to for Kristianborg barnehage. En st\u00f8rre barnehage i dette omr\u00e5det er i samsvar med barnehagestrukturen for Mindebyen. Den offentlige gangforbindelsen, fra Kristianborgvannet til Conrad Mohrs veg, regulert i gjeldende plan for Kristianborg barnehage, er i planforslaget flyttet til nordsiden av den utvidede barnehagen. Planlagt bygg vil sammen med tett gjerde rundt tomten sikre et godt uteareal med tilfredsstillende st\u00f8yniv\u00e5. Dersom byggetrinn to bygges ut f\u00f8r tilliggende boliger, m\u00e5 barnehagens areal sikres mot st\u00f8y og st\u00f8v i byggeperioden, jf. forslaget til bestemmelser. 7 Dagens fotballbane ble etablert da en midlertidig barnehage ble bygget p\u00e5 tomten til den opprinnelige fotballbanen. Den midlertidige barnehagen er n\u00e5 erstattet av Kristianborg barnehage og gjennom oppfylling av rekkef\u00f8lgekravet er n\u00e5 grusbanen oppgradert til en kunstgressbane. I planforslaget legges det til grunn at den midlertidige fotballballbanen (ca. 50 m x 25 m) utg\u00e5r og at arealet opparbeides til en naturbasert aktivitetspark. Vi st\u00f8tter en slik l\u00f8sning. En eventuell fullverdig permanent 7er-bane (30 m x 50 m + 3 m sikkerhetssoner, totalt 36 m x 56 m) i dette omr\u00e5det vil beslaglegge et stort areal tett p\u00e5 vannet og vil kreve endringer i forslaget til bekke\u00e5pning og gangvegsystem samt komme tett p\u00e5 (st\u00f8y) deler av planlagt boligbebyggelse. I tillegg vil en kunstgressbane kunne utgj\u00f8re en forurensningsrisiko. Den foresl\u00e5tte aktivitetsparken er i samsvar med omr\u00e5dereguleringen. I \u00abIdrettsplan 2023- 2027. Rullering av anleggsdelen\u00bb fremkommer det at fotballbanen fortsatt skal v\u00e6re et midlertidig tiltak frem til ny kunstgressbane er etablert i \u00c5rstad bydel. Tomtes\u00f8k for \u00e5 identifisere egnet tomt til en ny permanent fotballbane i omr\u00e5det Kristianborg og Minde er i idrettsplanen gitt h\u00f8y prioritet, jf. Bystyret sak 226/23. Etter v\u00e5r vurdering vil den fremtidige Mindebyen (ca. 3000 nye boenheter) ha behov for en fotballbane. Det har imidlertid vist seg \u00e5 v\u00e6re utfordrende \u00e5 finne plass til denne innenfor omr\u00e5dereguleringen p\u00e5 Mindemyren. Vi legger derfor til grunn at det nevnte tomtes\u00f8ket finner egnet areal i eller i n\u00e6rheten av Mindemyren. N\u00e5r det gjelder den midlertidige fotballbanen, vil det etter fagetatens vurdering kunne g\u00e5 flere \u00e5r f\u00f8r rivning av eksisterende bygningsmasse (\u00abBIR-bygget\u00bb) og \u00e5pning av kanalen blir realisert. Den midlertidige fotballbanen vil dermed kunne opprettholdes i mange \u00e5r fremover. Planbestemmelser Det m\u00e5 arbeides videre med forslaget til bestemmelser og formingsveileder for \u00e5 sikre kvalitet i prosjektet. Videre m\u00e5 rekkef\u00f8lgekravene gjennomg\u00e5s for \u00e5 sikre en helhetlig og forsvarlig utbygging, herunder st\u00f8ybestemmelsene. Overvann og flom I planforslaget legges det til rette for at overvann skal fordr\u00f8yes og infiltreres, blant annet ved bruk av gr\u00f8nne tak, permeable dekker og vegetasjon. Parkdraget, med gjen\u00e5pnet bekk, utgj\u00f8r den sentrale flomveien for planomr\u00e5det og store deler av Mindemyren til Kristianborgvannet. Hensynssonen viser flomutsatte arealer ved 200-\u00e5rs flom med 40 % klimap\u00e5slag. Utl\u00f8pskapasiteten i Kristianborgvannet m\u00e5 imidlertid \u00f8kes for \u00e5 sikre tilstrekkelig kapasitet til \u00e5 motta flomvannet. Dette h\u00e5ndteres i den p\u00e5g\u00e5ende sykkelplanen (arealplan-ID 66380000) Klima og energi Alle reguleringsplaner skal, i henhold til KPA2018, redegj\u00f8re for tiltak som kan minimere energibruk og klimagassutslipp, samt valg av energil\u00f8sninger og bygningsmaterialer. Planforslaget forutsetter at all bebyggelse innenfor planomr\u00e5det rives. Forslagsstiller har imidlertid ambisjoner om at store deler av eksisterende bygg skal brukes som delebygg til andre nybygg. I tillegg til fjernvarme er solenergianlegg sikret i forslaget til bestemmelsene, og forslagsstiller er blitt oppfordret til \u00e5 legge til rette for fossilfri byggeplass. Det fremg\u00e5r av klimagassrapporten at bevisste valg av bygningsmaterialer med lavere karboninnhold vil gi en betydelig reduksjon i klimagassutslipp. Vi anbefaler at det arbeides videre med valg av bygningsmaterialer og b\u00e6resystem som kan redusere utslippene ytterligere. I tillegg vil en reduksjon i terrenginngrep \u2013 for eksempel ved \u00e5 begrense utstrekningen av parkeringskjeller \u2013 kunne bidra til lavere klimagassutslipp, jf. v\u00e5rt forslag til redusert parkeringsdekning. 8 Naturmangfold I henhold til naturmangfoldloven (nml.) \u00a7 7 skal prinsippene i \u00a7\u00a7 8 til 12 legges til grunn som retningslinjer for ut\u00f8velse av offentlig myndighet, og vurderingen skal komme frem tydelig i beslutningen. Den nordlige delen av planomr\u00e5det best\u00e5r hovedsakelig av nedbygd areal, mens den s\u00f8rlige delen omfatter deler av Kristianborgvannet med tilliggende strandsone. Strandsonen vurderes \u00e5 ha stor \u00f8kologisk verdi, blant annet som funksjonsomr\u00e5de for to s\u00e5rbare fuglearter - soth\u00f8ne og fiskem\u00e5ke. If\u00f8lge naturmangfoldsrapporten vurderes utbyggingsalternativet, sammenlignet med nullalternativet, \u00e5 medf\u00f8re en svakt positiv konsekvens for naturmangfoldet i utredningsomr\u00e5det. Etter v\u00e5r vurdering ivaretas b\u00e5de Kristianborgvannet og den tilh\u00f8rende strandsonen i planforslaget. Planen legger videre til rette for et st\u00f8rre parkdrag med gjen\u00e5pnet vassdrag, gr\u00f8nne tak, stedegen kantvegetasjon langs vannet og bekkene, samt fjerning av fremmede arter. I tillegg skal sprenging og bakkearbeid unng\u00e5s i fuglenes hekkeperiode, og Kristianborgvannet skal beskyttes mot avrenning i anleggsperioden. Barn og unges interesser Med henvisning til det planlagte felles g\u00e5rdsrommet p\u00e5 naturterreng, parkdraget, aktivitetsparken og tilrettelegging for byggetrinn to av Kristianborg barnehage, er det lagt til rette for et godt oppvekstmilj\u00f8. I tillegg er n\u00e6rheten til Kristianborg barnehage positivt, blant annet med tilgjengelige lekearealer for de minste barna utenom barnehagens \u00e5pningstider. Reguleringsplanen for Mindemyren Nord (arealplan-ID 7020000) legger til rette for etablering av en ny barneskole ved Solheimsvannet, ca.1,3 km fra planomr\u00e5det. Planomr\u00e5det sokner i dag til Minde skole. Fagetatens oppsummering for det videre arbeidet med planforslaget: \u2022 En h\u00f8yere boligandel b\u00f8r vurderes, endring fra n\u00e6ring til bolig for deler av felt K/T. \u2022 Det m\u00e5 sikres et tilstrekkelig antall familieleiligheter av tilfredsstillende kvalitet. \u2022 Flere formingsbestemmelser m\u00e5 innarbeides for \u00e5 sikre kvalitet og redusere virkningene av bygningsvolumer og -h\u00f8yder. \u2022 Det b\u00f8r arbeides videre med felt B/T, bygningsform og typologi. \u2022 Tiltak for \u00e5 aktivisere vestsiden av parkdraget m\u00e5 innarbeides. \u2022 Bredden p\u00e5 parkdraget b\u00f8r \u00f8kes. \u2022 Det m\u00e5 legges til rette for en mer naturvennlig opparbeidelse av g\u00e5rdsrommet. \u2022 Snarveien mellom g\u00e5rdsrommet og barnehagen b\u00f8r forbedres. \u2022 Parkeringsdekningen m\u00e5 reduseres, og det m\u00e5 vurderes l\u00f8sninger som ikke belaster parkdraget. \u2022 Sykkelparkeringen m\u00e5 fordeles p\u00e5 flere lokasjoner, og andelen plasser for lastesykler og vogner m\u00e5 \u00f8kes til minst 30 %. \u2022 En mer fremtidsrettet l\u00f8sning for varelevering m\u00e5 innarbeides. \u2022 Det m\u00e5 arbeides videre med forslaget til reguleringsbestemmelser og formingsveileder. Konklusjon: Det bes om en helhetlig vurdering av planforslagets arkitektoniske og byformsmessige konsekvenser sett opp mot Arkitektur +. 9 Forslag til vedtak: Legges frem i m\u00f8te. Dato: 21. mai 2025 \u00c5ge Vallestad - Utvalgssekret\u00e6r 10 "
}