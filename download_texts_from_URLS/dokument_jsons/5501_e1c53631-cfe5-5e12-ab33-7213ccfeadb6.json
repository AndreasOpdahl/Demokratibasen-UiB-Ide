{
  "dokument_id": "e1c53631-cfe5-5e12-ab33-7213ccfeadb6",
  "doc_type": "case_attachment",
  "kommune": 5501,
  "tittel": "Forskrift om vann- og avl\u00f8psgebyr vedtatt 11.09.24",
  "url": "https://innsyn.tromso.kommune.no/application/getMoteDokument?dokid=2001901713",
  "tekst": " NORSK LOVTIDEND Avd. II Regionale og lokale forskrifter mv. Utgitt i henhold til lov 19. juni 1969 nr. 53. Kunngjort 11. oktober 2024 kl. 15.25 PDF-versjon 11. oktober 2024 11.09.2024 nr. 2446 Forskrift om vann- og avl\u00f8psgebyr, Troms\u00f8 kommune, Troms Hjemmel: Fastsatt av Troms\u00f8 kommunestyre 11. september 2024 med hjemmel i lov 16. mars 2012 nr. 12 om kommunale vass- og avl\u00f8psanlegg (vass- og avl\u00f8psanleggslova) \u00a7 3 og \u00a7 5 og forskrift 1. juni 2004 nr. 931 om begrensning av forurensning (forurensningsforskriften) \u00a7 16-1 annet ledd. Kapittel 1. Generelle bestemmelser \u00a7 1-1. Form\u00e5l Forskriften gir bestemmelser om beregning og innbetaling av gebyrer som abonnentene skal betale for kommunens vann- og avl\u00f8pstjenester. Forskriften skal legge til rette for st\u00f8rst mulig forutsigbarhet ved beregning av gebyrene. \u00a7 1-2. Virkeomr\u00e5de Forskriften gjelder for alle som er definert som abonnenter jf. \u00a7 1-3 bokstav b, og gir bestemmelser om beregning og innbetaling av gebyr som abonnentene skal betale for kommunens vann- og/eller avl\u00f8pstjenester. \u00a7 1-3. Definisjoner I denne forskriften menes med: a. Eiendom: Fast eiendom definert med et eget g\u00e5rds- og bruksnummer, festenummer og/eller seksjonsnummer i matrikkelen. Seksjon etablert i henhold til lovgivningen om eierseksjoner regnes som selvstendig eiendom. b. Abonnent: Eier av eiendom som er tilknyttet kommunens vannforsynings- og/eller avl\u00f8psanlegg, eller som er godkjent eller krevd tilknyttet. Fester av eiendom skal st\u00e5 som abonnent n\u00e5r gjenst\u00e5ende festetid var 30 \u00e5r eller mer da gebyrplikten inntr\u00e5dte, eller fester har rett til \u00e5 f\u00e5 festeavtalen forlenget slik at samlet festetid fra gebyrplikten inntr\u00e5dte vil kunne bli 30 \u00e5r eller mer. I borettslag er borettslaget abonnent. I eierseksjonssameier er hver eierseksjon en abonnent. c. Abonnement: Avtale mellom abonnent og kommunen om vannforsynings- og/eller avl\u00f8pstjenester gjennom tilknytning av sanit\u00e6rinstallasjoner og private vann- og avl\u00f8psanlegg, til kommunens vann- og avl\u00f8psanlegg. Det er ikke en betingelse at avtalen er skriftlig. Avtale om tilknytning via privat fellesledning regnes som abonnement. d. Sanit\u00e6rinstallasjoner: Abonnenteide r\u00f8r, installasjoner og utstyr innenfor byggets yttervegg, som er tilknyttet vann- og/eller avl\u00f8psanlegg. For ev. rettelser se nederst i den elektroniske versjonen: https://lovdata.no/LTII/forskrift/2024-09-11-2446 2 e. Privat vann- og avl\u00f8psanlegg: Abonnenteide private ledninger (stikkledninger) og utstyr utenfor byggets yttervegg, som er tilknyttet kommunalt vann- og/eller avl\u00f8psanlegg. Som privat anlegg regnes videre ethvert anlegg som kommunen eller annet offentligrettslig organ selv ikke har bygd, ikke har overtatt ansvaret for etter plan- og bygningslovens regler eller ikke p\u00e5 annen m\u00e5te har p\u00e5tatt seg ansvaret for gjennom skriftlig erkl\u00e6ring eller ved sin handlem\u00e5te/adferd. Dersom ikke annet er avtalt, er stikkledningen regnet til og med anboring for vann og gren for avl\u00f8p. f. Avl\u00f8psvann: B\u00e5de sanit\u00e6rt og industrielt spillvann samt overvann. g. Bygg/bygning: Konstruksjon/byggverk med eget bygningsnummer i Matrikkelen. h. Bruksenhet: Bygning eller del av bygning (lokale), f.eks. bolig, kontorenhet, verksted og lager. i. Boenhet: Bruksenhet som er definert som bolig i matrikkelen. Som bolig regnes enhver bruksenhet som har minst ett rom og egen inngang, og hvor man har adgang til vann og toalett uten \u00e5 g\u00e5 gjennom annen bolig. Det er ikke et krav at boenhetene er godkjente som separate boenheter og/eller fysisk adskilt fra \u00f8vrige boenheter. 1. Utleierom i en privat bolig: Hybel eller utleierom regnes ikke som selvstendig bolig, da man m\u00e5 g\u00e5 gjennom andres bolig for \u00e5 komme til eget rom. 2. Hybler i hybelbygg: Hver hybel regnes som selvstendig bolig, selv om beboerne deler viktige funksjoner som kj\u00f8kken og/eller bad. Kj\u00f8kken, bad og gang som deles av flere beboere regnes som fellesareal og ikke sin egen del av andres bolig. j. Boligeiendom: Eiendom med bygg som brukes til boligform\u00e5l, herunder fritidsbolig. Bygningstype 111\u2013 199 etter NS-3457. 1. Fritidseiendom: Eiendom hvor alle boligbygg er registrert som fritidsbolig i matrikkelen. 2. Fritidsbolig: Registrert i matrikkelen med bygningstype 161\u2013163 etter NS 3457. k. Kombinasjonseiendom: Eiendom med en eller flere boenheter, samt en eller flere bruksenheter som ikke er bolig. Eiendom med en eller flere boenheter samt en eller flere bygninger for fiskeri eller landbruk klassifiseres som kombinasjonseiendom. Hvis eiendommen er seksjonert etter lov om eierseksjoner regnes hver bolig- og n\u00e6ringsseksjon som egne bolig- og n\u00e6ringseiendommer. l. N\u00e6ringseiendom: Eiendom som ikke er bolig- eller kombinasjonseiendom. Bygg for offentlige form\u00e5l klassifiseres som n\u00e6ringseiendom. m. Bruksareal (BRA): Bruksareal for eiendom som er registrert i matrikkelen og beregnet med utgangspunkt i NS-3940. \u00a7 1-4. Generell gebyrplikt Plikten til \u00e5 betale vann- og/eller avl\u00f8psgebyr gjelder abonnenter med: a. Fast eiendom som er eller frivillig blir tilknyttet kommunal vann- og/eller avl\u00f8psledning, direkte eller gjennom privat samleledning. b. Eiendom som kommunen i medhold av plan- og bygningsloven \u00a7\u00a7 27-1, 27-2 eller \u00a7 30-6 har krevd tilknyttet kommunal vann- og/eller avl\u00f8psledning. Den generelle gebyrplikten gjelder ogs\u00e5 eiere av eierseksjoner eller festet eiendom, som definert i \u00a7 1-3. F\u00f8rste ledd bokstav b gjelder ikke driftsbygninger i landbruket jamf\u00f8r plan- og bygningsloven \u00a7 30-1. \u00a7 1-5. Gebyrtyper Gebyrtypene er: a. Engangsgebyr for tilknytning til henholdsvis vann og avl\u00f8p (tilknytningsgebyr). b. \u00c5rsgebyr for henholdsvis vann og avl\u00f8p. For ev. rettelser se nederst i den elektroniske versjonen: https://lovdata.no/LTII/forskrift/2024-09-11-2446 3 I tillegg kan kommunen kreve betaling etter standardiserte satser for kommunens kostnader ved avlesning av vannm\u00e5ler, samt avstengning og p\u00e5setting av vannforsyning. \u00a7 1-6. Gebyr- og betalingssatser Kommunestyret vedtar gebyrsatsene og bestemmer n\u00e5r de skal tre i kraft. Gebyrene skal fullt ut dekke kommunens kostnader ved levering av tjenestene regulert av denne forskriften. Gebyr- og betalingssatser fremg\u00e5r av gebyrregulativet, og er tilgjengelige p\u00e5 kommunens hjemmesider. \u00a7 1-7. Arealberegningsmetode I den utstrekning gebyrberegningen gj\u00f8res avhengig av byggets st\u00f8rrelse, danner bruksarealet beregnet etter NS 3940 grunnlaget for gebyrfastsettelsen. Frittst\u00e5ende garasjer, uthus, anneks, utvendige boder samt naust regnes ikke som bruksareal for bolig- og kombinasjonseiendom. Dette gjelder bygningstype 181\u2013183 etter NS 3457. Dersom eiendommens opplysninger i matrikkelen er mangelfulle, kan kommunen kan kommunen estimere arealet basert p\u00e5 tilgjengelig bygningsomriss i offentlig kartverk. Abonnenten kan selv fremskaffe dokumentasjon p\u00e5 eiendommens gebyrpliktige areal. Som grunnlag for beregning av gebyrer tar kommunen utgangspunkt i opplysningene i matrikkelen. Opplysninger skal korrigeres dersom disse er feilaktige. Kapittel 2. Tilknytningsgebyr \u00a7 2-1. Gebyrplikt Gebyr for tilknytning til kommunalt vann- og/eller avl\u00f8psanlegg skal betales for: a. Tilknytning av eiendom. b. Tilknytning av eiendom som kommunen krever tilknyttet, jf. pbl. \u00a7\u00a7 27-1 og 27-2 og pbl. \u00a7 30-6. c. Eiendom med tilknytning som ikke er godkjent. Tilknytningsgebyr for tilknytning til vann og/eller avl\u00f8p betales ikke for: a. Seksjonering av allerede tilknyttet eiendom. b. Bygg som har midlertidig tilknytning i opptil to \u00e5r, eksempelvis brakkerigg. Dersom tilknytningen varer i mer enn to \u00e5r, skal tilknytningsgebyr ilegges. c. S\u00e6rskilt tilknytning av sprinkleranlegg. d. Tiltak som utvider eiendommens gebyrpliktige bruksareal etter \u00a7 1-7. \u00a7 2-2. Utforming av gebyret Tilknytningsgebyret er et engangsgebyr og betales etter fastsatte kategorier i gebyrregulativet. Dersom kommunen overtar privat vann- og/eller avl\u00f8psanlegg, kan kommunen fastsette s\u00e6rskilt sats i det enkelte tilfellet, innenfor rammene av forurensningsforskriften \u00a7 16-5. Tilknytningsgebyret skal utgj\u00f8re et fast bel\u00f8p per eiendom. For ev. rettelser se nederst i den elektroniske versjonen: https://lovdata.no/LTII/forskrift/2024-09-11-2446 4 \u00a7 2-3. Ansvar og betaling Den som er abonnent p\u00e5 det tidspunkt gebyrplikt oppst\u00e5r, er ansvarlig for betaling av gebyret. Dette gjelder ogs\u00e5 der faktura for tilknytningsgebyr opprinnelig er sendt til en utbygger, tiltakshaver eller andre, dersom gebyret st\u00e5r ubetalt p\u00e5 tidspunktet for den fysiske tilknytningen til kommunens vann- og/eller avl\u00f8psledning. Kommunen vil varsle abonnenten om ubetalt tilknytningsgebyr p\u00e5 eiendommen s\u00e5 snart abonnenten er kjent for kommunen. Abonnenten er ansvarlig for \u00e5 betale fakturaen dersom utbygger eller annen tiltakshaver ikke gj\u00f8r opp med kommunen innen en n\u00e6rmere fastsatt frist. Gebyret faktureres ved gitt igangsettingstillatelse, med den satsen som gjelder p\u00e5 faktureringstidspunktet. For eksisterende bygg eller eiendom med tilknytning som ikke er godkjent, betales tilknytningsgebyr etter gjeldende sats p\u00e5 det tidspunktet kravet fremsettes eller foreldelsesfristens utgangspunkt, jamf\u00f8r foreldelsesloven \u00a7 3. Tilknytningsgebyr skal v\u00e6re betalt f\u00f8r tilknytning. Forfalt krav p\u00e5 tilknytningsgebyr er tvangsgrunnlag for utlegg, og kan kreves inn av kommunekassereren etter reglene for innkreving av skatt, jf. \u00a7 6 i lov om kommunale vass- og avl\u00f8psanlegg, 2. punktum. Kapittel 3. \u00c5rsgebyr \u00a7 3-1. Gebyrplikt \u00c5rsgebyr skal betales for alle eiendommer som: a. er eller frivillig blir tilknyttet kommunalt vann- eller avl\u00f8psanlegg, eller b. blir p\u00e5lagt tilknytning til offentlig ledningsnett, fra det tidspunkt da fristen for \u00e5 foreta slik tilknytning i p\u00e5legget har utl\u00f8pt, jf. lov om kommunale vass- og avl\u00f8psanlegg \u00a7 3, f\u00f8rste ledd annet punktum. \u00c5rsgebyr beregnes fra den tidligste av dato for brukstillatelse eller dato da eiendommen ble tatt i bruk dersom midlertidig brukstillatelse ikke er gitt. For midlertidige tilknytninger regnes \u00e5rsgebyr fra dato for tilknytning til dato tilknytningen opph\u00f8rer. Gebyrplikten er uavhengig av om det er utend\u00f8rs tappepunkt/vannpost eller om det er innlagt vann. \u00a7 3-2. Gebyrets oppbygning \u00c5rsgebyrene for vann- og avl\u00f8pstjenester best\u00e5r av et forbruksgebyr (variabel del). \u00c5rsgebyret fastsettes hvert \u00e5r i gebyrregulativet. \u00a7 3-3. Abonnementsgebyr Boligeiendom skal betale abonnementsgebyr som en fast sats per boenhet. Fritidseiendom skal betale abonnementsgebyr som en fast sats per bruksenhet. Alle bolig- og fritidseiendommer skal betale minst ett abonnementsgebyr uavhengig av antall boenheter. N\u00e6rings- og kombinasjonseiendom skal betale abonnementsgebyr etter fastsatte kategorier som gjenspeiler vannforsyningskapasiteten til den enkelte eiendom. Kategoriene fremg\u00e5r av gebyrregulativet. Bygning hvor kommunen har tillatt at flere eiendommer kan dele vannm\u00e5ler skal betale abonnementsgebyr som en fast sats per bruksenhet. For ev. rettelser se nederst i den elektroniske versjonen: https://lovdata.no/LTII/forskrift/2024-09-11-2446 5 \u00a7 3-4. Forbruksgebyr Abonnentene skal betale forbruksgebyr etter m\u00e5lt eller stipulert vannforbruk i m3. B\u00e5de kommunen og abonnenten kan kreve at forbruksgebyret fastsettes ut fra m\u00e5lt forbruk. For eiendom med vannm\u00e5ler skal gebyret fastsettes ut fra det m\u00e5lte forbruket. Innen to \u00e5r etter eierskifte kan abonnenten s\u00f8ke om at forbruket isteden skal stipuleres etter eiendommens areal. Det gis ikke nedsatt forbruksgebyr for storforbrukere av vann. Vannforbruk til sprinkleranlegg er ikke gebyrpliktig. Som hovedregel gjelder at avl\u00f8psmengden regnes lik vannmengden ved beregning av forbruksgebyr. Unntak fra dette f\u00f8lger av \u00a7 3-7 sjette ledd. \u00a7 3-5. Betaling etter m\u00e5lt forbruk Forbruksgebyr skal betales for rapportert \u00e5rsforbruk. F\u00f8lgende eiendommer skal betale etter m\u00e5lt forbruk og ha vannm\u00e5ler installert: a. N\u00e6ringseiendom, herunder bygg for offentlige form\u00e5l. b. Kombinasjonseiendom, herunder eiendommer med en eller flere boenheter samt en eller flere bygninger for fiskeri eller landbruk. I en overgangsperiode frem til vannm\u00e5ler er installert hos alle kombinasjonseiendommer kan boligbygg p\u00e5 kombinasjonseiendommer stipuleres, med mindre kommunen krever vannm\u00e5ler installert. c. Anlegg med varig eller midlertidig tilknytning i forbindelse med oppf\u00f8ring av bygg eller anlegg. Dette gjelder ogs\u00e5 for anlegg p\u00e5 en ubebygd eiendom som kunne v\u00e6rt krevd tilknyttet etter plan- og bygningsloven \u00a7\u00a7 27-1, 27-2 eller \u00a7 30-6 hvis den hadde v\u00e6rt bebygd. Dersom det ikke er installert vannm\u00e5ler kan kommunen fastsette et stipulert forbruk. For midlertidige tilknytninger kan kravet om vannm\u00e5ler fravikes dersom vannforbruket kan fastsettes p\u00e5 andre m\u00e5ter. \u00a7 3-6. Betaling etter stipulert forbruk For eiendom hvor vannm\u00e5ler ikke er installert, er i ustand eller der kommunen av andre \u00e5rsaker ikke har mottatt m\u00e5leravlesning fra abonnenten innen fastsatt tidspunkt, beregnes det et stipulert forbruk. Stipulert forbruk beregnes ut fra eiendommens bruksareal, jf. \u00a7 1-7, multiplisert med en faktor for vannforbruk per kvadratmeter bruksareal. Faktoren fremg\u00e5r av gebyrregulativet. For fritidsbolig skal faktoren for vannforbruk v\u00e6re en fjerdedel av den ordin\u00e6re faktoren. \u00a7 3-7. Reduksjon av eller tillegg til \u00e5rsgebyr Restriksjoner p\u00e5 vannforbruket, avbrudd i vannleveransen eller i mottak av avl\u00f8psvann gir ikke grunnlag for reduksjon av gebyrene. Fraflytting eller frav\u00e6r gir ikke grunnlag for reduksjon av gebyrene. Er bebyggelsen p\u00e5 eiendommen fjernet, eller \u00f8delagt slik at den ikke kan brukes, betales \u00e5rsgebyr inntil stikkledning er frakoblet (plugget) ved hovedledningen. Ved s\u00f8knad til kommunen kan abonnenten f\u00e5 fritak for \u00e5rsgebyret n\u00e5r eiendommen fysisk frakobles kommunalt ledningsnett. Frakobling skal utf\u00f8res etter kommunens anvisning. Abonnementet opph\u00f8rer n\u00e5r dokumentasjon p\u00e5 frakobling er mottatt. Ny tilknytning av eiendommen utl\u00f8ser ikke ny betaling av engangsgebyr for tilknytning. B\u00e5de frakobling og ny tilknytning forutsettes utf\u00f8rt for abonnentens kostnad og etter kommunens anvisning. For ev. rettelser se nederst i den elektroniske versjonen: https://lovdata.no/LTII/forskrift/2024-09-11-2446 6 Dersom det er kommunen som foretar fra- eller tilkoblingen vil kommunen kreve betaling etter standardisert sats til dekning av kommunens antatte kostnader. Sats fremg\u00e5r av gebyrregulativet. For eiendom som ikke brukes som bolig, og der kommunens kostnader ved vannproduksjonen er vesentlig lavere enn den \u00f8vrige vannproduksjonen, kan forbruksgebyret for vann reduseres etter avtale. For eiendom som ikke brukes som bolig, og der avl\u00f8psmengden er vesentlig st\u00f8rre eller mindre enn vannforbruket, kan avl\u00f8psgebyret beregnes ut fra m\u00e5lt avl\u00f8psmengde, eller fastsettes etter s\u00e6rskilt avtale med kommunen. For eiendom hvor avl\u00f8psvannets sammensetning avviker fra vanlig kommunalt avl\u00f8psvann og virker fordyrende p\u00e5 drift og vedlikehold av kommunens avl\u00f8psanlegg, kan kommunen fastsette et tillegg til avl\u00f8psgebyret til dekning av merkostnadene. I slike tilfeller inng\u00e5s det en separat avtale mellom kommunen og abonnenten. Hvis avl\u00f8psmengden fra eiendommen er vesentlig mindre enn vannforbruket et \u00e5r, som f\u00f8lge av lekkasje p\u00e5 det private vannanlegget (stikkledning for vann), kan abonnenten s\u00f8ke om at kommunen fastsetter avl\u00f8psgebyret ut fra avl\u00f8psmengden fra \u00e5ret f\u00f8r. S\u00f8knaden m\u00e5 inneholde dokumentasjon fra godkjent r\u00f8rlegger som viser at lekkasjevannet ikke er tilf\u00f8rt privat avl\u00f8psanlegg (stikkledning for spillvann). Abonnenten er selv ansvarlig for \u00e5 skaffe denne dokumentasjonen. Hvis vannmengden ett \u00e5r er vesentlig st\u00f8rre enn gjennomsnittet av de tre foreg\u00e5ende \u00e5rene p\u00e5 grunn av lekkasje, kan man s\u00f8ke om at vanngebyret fastsettes basert p\u00e5 gjennomsnittet av de siste tre \u00e5rene. S\u00f8knaden m\u00e5 inneholde dokumentasjon fra godkjent r\u00f8rlegger. Abonnenten er selv ansvarlig for \u00e5 skaffe denne dokumentasjonen. \u00a7 3-8. Gebyrreduksjon i medhold av forbrukerkj\u00f8pslovens regler om prisavslag Abonnenten har i visse tilfeller rett til reduksjon i gebyr (prisavslag/erstatning) ved feil i vannleveranse der det f\u00f8lger av forbrukerkj\u00f8pslovens regler. Krav om redusert gebyr m\u00e5 fremmes innen to m\u00e5neder etter at forholdet oppsto, dersom ikke kommunen har fattet eget vedtak om gebyrreduksjon. Sats for gebyrreduksjon fastsettes i gebyrregulativet. \u00a7 3-9. P\u00e5legg om utbedring Kommunen kan kreve dekket alle kostnader direkte forbundet med tiltak som f\u00f8lge av at abonnenten har unnlatt \u00e5 etterkomme p\u00e5legg om \u00e5 utbedre lekkasjer p\u00e5 eiendommens vannledning eller mangler ved avl\u00f8psanlegg eller sanit\u00e6rutstyr. Ved omlegging eller utbedring av avl\u00f8psledninger kan kommunen kreve at eier av tilknyttet stikkledning foretar tilsvarende omlegging eller utbedring. Gebyrpliktig som unnlater \u00e5 etterkomme p\u00e5legg om utbedring av lekkasjer som medf\u00f8rer forurensing kan ilegges tvangsmulkt etter forurensingslovens \u00a7 73. \u00a7 3-10. Ansvar for opplysninger om abonnement Abonnenten skal melde fra til kommunen om endringer i abonnementsforholdet. \u00a7 3-11. Ansvar for gebyrene Abonnenten har ansvar for betaling av \u00e5rsgebyret, uansett om gebyrkravet er rettet mot abonnenten eller annen regningsmottaker. Abonnenter som samarbeider om felles vannm\u00e5ler, er solidarisk ansvarlige for gebyrene. Gjelder slikt samarbeid et sameie etter eierseksjonsloven, er hver abonnent ansvarlig for en andel av gebyret i samsvar For ev. rettelser se nederst i den elektroniske versjonen: https://lovdata.no/LTII/forskrift/2024-09-11-2446 7 med sin eierandel, dersom ikke annen fordeling er fastsatt i sameiets vedtekter eller bindende vedtak i sameiet. Det er etter avtale med kommunen anledning til fellesfakturering av eiendommer med flere bo- eller bruksenheter, for eksempel seksjonerte leiligheter. \u00a7 3-12. Retting av feil gebyrberegning Har mangelfulle eller feil opplysninger f\u00f8rt til feilaktig gebyrberegning, skal beregningen rettes og differansen gj\u00f8res opp. Krav som er foreldet etter foreldelseslovens bestemmelser, dekkes ikke. Kapittel 4. Innbetaling av \u00e5rsgebyr \u00a7 4-1. Innbetaling Forfalt krav p\u00e5 \u00e5rsgebyr er sikret med pant i eiendommen etter panteloven \u00a7 6-1. Gebyrene kan kreves inn av kommunen etter regler for innkreving av skatt. Abonnementsgebyr og forbruksgebyr innkreves p\u00e5 felles faktura. N\u00e5r en abonnent f\u00e5r installert vannm\u00e5ler gjelder reglene for stipulert forbruk frem til dato for installasjon av m\u00e5leren forutsatt at denne er godkjent av kommunen etter reglene i \u00a7 5-2. Faktura sendes til abonnent. Eiendommer med felles vannm\u00e5ler og som har avtale med kommunen om felles fakturering, faktureres via en eier/fester av eiendommen eller s\u00e6rskilt avtalt regningsmottaker. \u00c5rsgebyrene kreves inn over et antall terminer som fastsettes av kommunestyret. \u00a7 4-2. Manglende innbetaling Dersom \u00e5rsgebyret ikke er betalt innen en m\u00e5ned etter at den gebyrpliktige har mottatt andre gangs purring om innbetaling, kan kommunen stenge den kommunale vannforsyningen til eiendommen s\u00e5 fremt kommunelegen ikke motsetter seg avstengingen. Kommunen kan kreve en standardisert betaling fra den gebyrpliktige for kommunens kostnader ved avstengning og p\u00e5setting av vannforsyning. Betalingssatsen fremg\u00e5r av gebyrregulativet. Kapittel 5. Bestemmelser for installasjon og bruk av vannm\u00e5ler \u00a7 5-1. M\u00e5lertyper Bestemmelsene for vannm\u00e5lere gjelder tilsvarende for eventuelle avl\u00f8psm\u00e5lere. \u00a7 5-2. Installasjon Kommunen bestemmer hvor mange vannm\u00e5lere den enkelte abonnent skal ha, samt type, st\u00f8rrelse og plassering p\u00e5 vannm\u00e5leren. Kommunen skal godkjenne den som skal st\u00e5 for installasjon og vedlikehold, samt eventuell flytting, bytting eller fjerning av m\u00e5leren. P\u00e5lagt vannm\u00e5ler for ny eiendom skal v\u00e6re installert senest n\u00e5r det gis midlertidig brukstillatelse eller eiendommen tas i bruk, og for eksisterende eiendom n\u00e5r den tilknyttes. Unnlates dette, skal abonnenten betale stipulert \u00e5rsgebyr etter \u00a7 3-6. For ev. rettelser se nederst i den elektroniske versjonen: https://lovdata.no/LTII/forskrift/2024-09-11-2446 8 For installasjon og bruk av vannm\u00e5ler gjelder for \u00f8vrig forskrift om krav til vannm\u00e5lere og kommunens tekniske bestemmelser. \u00a7 5-3. Eierforhold og kostnader Ved installasjon av ny vannm\u00e5ler skal kommunen st\u00e5 som eier av denne. Installasjonskostnader dekkes av abonnenten. For anskaffelse og vedlikehold av vannm\u00e5leren betales en \u00e5rlig leie. Pris for leie av vannm\u00e5ler fremkommer av gebyrregulativet. Blir en vannm\u00e5ler borte eller skadet, skal abonnenten omg\u00e5ende melde dette til kommunen. Kommunen forbeholder seg retten til \u00e5 kreve full erstatning for tap eller skade. \u00a7 5-4. Avlesning av vannm\u00e5ler Abonnenten skal lese av vannm\u00e5ler s\u00e5 n\u00e6r fastsatt tidspunkt for avlesning som mulig og sende resultatet til kommunen innen fastsatt frist. Tidspunkt for avlesning fastsettes i gebyrregulativet. Unnlater abonnenten \u00e5 foreta avlesing, kan kommunen fastsette \u00e5rsgebyret skj\u00f8nnsmessig etter purring. Dersom abonnenten unnlater \u00e5 foreta avlesning kan kommunen selv foreta avlesing uten ytterligere varsel til abonnenten og kreve s\u00e6rskilt betaling til dekning av kommunens kostnader med dette. Betalingssatsen fremg\u00e5r av gebyrregulativet. \u00a7 5-4. f\u00f8rste og annet ledd gjelder ikke abonnenter med fjernavlest vannm\u00e5ler. \u00a7 5-5. Tilsyn og vedlikehold Abonnenten skal holde vannm\u00e5ler lett tilgjengelig for avlesning, tilsyn og vedlikehold. Abonnenten skal f\u00f8re tilsyn med vannm\u00e5ler. Abonnenten er ogs\u00e5 ansvarlig for \u00e5 f\u00f8lge med p\u00e5 forbruksutviklingen, slik at lekkasjer eller feil oppdages snarest mulig. Blir en vannm\u00e5ler skadd eller g\u00e5r tapt, skal abonnenten straks melde fra til kommunen. Som skade regnes ogs\u00e5 at plombering av vannm\u00e5ler er brutt. Kommunen kan kreve erstatning for skader abonnenten p\u00e5f\u00f8rer kommunens anlegg, i henhold til de alminnelige reglene om skadeserstatning. Kommunen skal f\u00f8re tilsyn med vannm\u00e5leren i henhold til internkontrollsystemet sitt. Kontroll\u00f8r fra kommunen skal legitimere seg uoppfordret. \u00a7 5-6. Avregning ved feilm\u00e5ling Dersom vannm\u00e5leren ved kontroll viser st\u00f8rre m\u00e5lefeil enn grenseverdiene som er tillatt etter forskrift om krav til vannm\u00e5lere, har abonnenten krav p\u00e5 tilbakebetaling av for mye betalt \u00e5rsavgift som f\u00f8lge av feilm\u00e5lingen. Er plomberingen brutt, har abonnenten ikke krav p\u00e5 tilbakebetaling. Tilbakebetalingen regnes fra det tidspunkt feilen m\u00e5 antas \u00e5 ha oppst\u00e5tt. Krav som er foreldet etter foreldelsesloven, dekkes ikke. Kommunen har krav p\u00e5 tilleggsbetaling etter tilsvarende regler hvis m\u00e5lefeilen har gjort at abonnenten er ilagt for lave gebyrer. \u00a7 5-7. N\u00f8yaktighetskontroll Kommunen skal ha et internkontrollsystem for \u00e5 sikre korrekte m\u00e5lerverdier og skal utf\u00f8re kontroll av vannm\u00e5lere i henhold til dette. Abonnenten kan kreve kontroll av sin m\u00e5ler ved mistanke om feil. Dersom kontrollresultatet ligger utenfor feilmarginen i forskrift om krav til vannm\u00e5lere, utf\u00f8res en justering, eventuelt utskiftning av vannm\u00e5leren, uten kostnader for abonnenten. Dersom abonnenten har For ev. rettelser se nederst i den elektroniske versjonen: https://lovdata.no/LTII/forskrift/2024-09-11-2446 9 krevd n\u00f8yaktighetskontroll og det ikke p\u00e5vises feil utenfor feilmargin, betales omkostningene av abonnenten. \u00a7 5-8. Utskifting og flytting Er m\u00e5len\u00f8yaktigheten for d\u00e5rlig, bestemmer kommunen om vannm\u00e5leren skal justeres eller skiftes ut. N\u00e5r vanlig levetid for en vannm\u00e5ler er n\u00e5dd, kan kommunen bestemme at vannm\u00e5leren skal skiftes ut helt eller delvis. Kommunen kan kreve flytting av vannm\u00e5ler som er plassert i strid med kommunens krav til plassering. Abonnenten bekoster slik flytting. Kapittel 6. Avsluttende bestemmelser \u00a7 6-1. Klage og omgj\u00f8ring Det er ikke klageadgang p\u00e5 gebyrer som er fastsatt iht. denne forskriften, jamf\u00f8r forvaltningslovens bestemmelser. Enkeltvedtak truffet i medhold av denne forskriften, kan p\u00e5klages til s\u00e6rskilt klagenemnd, jamf\u00f8r forvaltningsloven \u00a7 28 annet ledd. Gebyr m\u00e5 betales innen forfallsdato selv om gebyrvedtaket er p\u00e5klaget. \u00a7 6-2. Ikrafttredelse Forskriften trer i kraft 1. januar 2025. Fra samme tid oppheves tidligere forskrift vedr\u00f8rende vann- og avl\u00f8psgebyr i Troms\u00f8 kommune. For ev. rettelser se nederst i den elektroniske versjonen: https://lovdata.no/LTII/forskrift/2024-09-11-2446 "
}