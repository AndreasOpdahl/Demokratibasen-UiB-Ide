{
  "dokument_id": "6224d0b4-3427-5501-a892-39d7ac4310c9",
  "doc_type": "case_presentation",
  "kommune": 4601,
  "tittel": "Klagesak. \u00c5sane gnr 182 bnr 251 Lokketodalen 24. Klage p\u00e5 rammetillatelse til ny avkj\u00f8rsel m.m.",
  "url": "https://bergen.kommune.no/politikere-utvalg/api/fil/bk360/12525669/Framstilling-Klagesak-Asane-gnr-182-bnr-251-Lokketodalen-24-Klage-pa-rammetillatelse-til-ny-avkjorsel-m-m-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/113638-8 Klagesak. \u00c5sane gnr 182 bnr 251 Lokketodalen 24. Klage p\u00e5 rammetillatelse til ny avkj\u00f8rsel m.m. Hva saken gjelder: Nabo Christopher Olsen (medeier av gbnr. 182/250, Lokketodalen 22) har p\u00e5klaget rammetillatelse datert 15.11.2024. Det er gitt tillatelse til bruksendring (12 m2 BRA), underbygging i kjeller (11,3 m2 BRA), tilbygg (altan, 33,6 m2 BRA), fasadeendringer, st\u00f8ttemur (6 meter) og ny avkj\u00f8rsel og parkeringsplass p\u00e5 terreng. Tiltakshaver er Ole Marius Fauskanger, og ansvarlig s\u00f8ker er Byggmester Skaar AS. Eiendommen omfattes av reguleringsplan 50160000 fra 1965 og er regulert til sm\u00e5hus. I KPA 2018 vises den som ytre fortettingssone. Det er s\u00f8kt om og innvilget dispensasjon fra reguleringsplanen med hensyn til at oms\u00f8kte avkj\u00f8rsel ikke er regulert, jf. pbl. \u00a7\u00a7 19-1 og 19- 2. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader innen vedtakstidspunktet. Det har imidlertid kommet merknader i klageomgangen. P\u00e5 bakgrunn av dette har ansvarlig s\u00f8ker sendt ut ny nabovarsling. Det er da mottatt merknader fra Lokketodalen 22 seksjon 1 (v/Sven Otto Stenhjem) og seksjon 2 (v/Christopher Olsen). Nabomerknadene ang\u00e5r i hovedsak eventuelt fremtidig garasjebygg p\u00e5 eiendommen, samt bekymringer knyttet til trafikksikkerheten for oms\u00f8kte avkj\u00f8rselsl\u00f8sning. Ansvarlig s\u00f8ker har inngitt tilsvar og p\u00e5peker at avkj\u00f8rsel er vurdert som tilfredsstillende av veimyndigheten, og at siktlinjer er i tr\u00e5d med gjeldende regelverk. Bymilj\u00f8etaten har godkjent oms\u00f8kte avkj\u00f8rsel p\u00e5 n\u00e6rmere vilk\u00e5r i vedtak datert 13.03.2025. Klage: Klager viser til at det er mangler og uriktigheter ved nabovarslingen, slik at naboer ikke er gitt anledning til \u00e5 ivareta sine interesser i byggesaken. Byr\u00e5det anser ogs\u00e5 inngitte merknad som del av klagen. Her fremmes det at avkj\u00f8rselen har d\u00e5rlig trafikksikkerhet. Det vises blant annet til at avkj\u00f8rselen \u00abg\u00e5r over et smalt kurvet fortau med meget begrenset sikt b\u00e5de mot h\u00f8yre og venstre\u00bb, hvor det daglig passerer over 100 barn. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder rammetillatelsen. Fagetaten har vurdert merknadene som har kommet fram i klageomgangen, uten at innholdet har v\u00e6rt egnet til \u00e5 endre utfallet i saken. Det vises for \u00f8vrig til at Bymilj\u00f8etaten har vurdert avkj\u00f8rselen som trafikksikker med hensyn til gjeldende krav. Det presiseres at det ferdige tiltaket m\u00e5 tilfredsstille relevante krav i avkj\u00f8rselstillatelsen. Det vises til fagetatens notat datert 14.03.2025 i sin helhet. 1 \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter, og er kommet til at klagen ikke kan tas til f\u00f8lge. Vedr\u00f8rende nabovarsel Byr\u00e5det deler klagers oppfatning om at det er mangler ved den opprinnelige nabovarslingen. Klager har imidlertid hatt anledning til \u00e5 inngi sine merknader i forbindelse med nytt nabovarsel i klageomgangen, samt ved innsendt klage. Feil ved den opprinnelige nabovarslingen anses da reparert, se f.eks. Statsforvalterens vedtak ref. 2024/2110. For ordens skyld p\u00e5pekes det at innholdet i inngitte merknad og i klagen er vurdert av fagetaten og byr\u00e5det i forbindelse med denne klagesak. Dispensasjon for plassering av avkj\u00f8rsel i strid med plankartet, jf. pbl. \u00a7 19-2 Det er innvilget dispensasjon fra reguleringsplanen fra 1965 med hensyn til avkj\u00f8rselens plassering. Fagetaten viser til at de fleste boligtomter er etablert med egen avkj\u00f8rsel, parkering og garasje. P\u00e5 bakgrunn av dette forholdet og Bymilj\u00f8etatens positive uttalelse til avkj\u00f8rselen, mener fagetaten at hensynene bak bestemmelsen ikke blir \u00abvesentlig tilsidesatt\u00bb, jf. pbl. \u00a7 19-2. Klager p\u00e5 sin side mener at avkj\u00f8rselen har d\u00e5rlig trafikksikkerhet. Byr\u00e5det har ingen innvendinger til fagetatens vurderinger. Det vises i all hovedsak til at Bymilj\u00f8etaten som veimyndighet, har vurdert at avkj\u00f8rselen som tilfredsstillende med hensyn til gjeldende krav. Det ferdige tiltaket m\u00e5 innfri relevant krav i avkj\u00f8rselstillatelsen, som blant annet sikrer frisiktsoner. Etter dette er trafikksikkerheten ivaretatt. Byr\u00e5det tiltrer for \u00f8vrig fagetatens dispensasjonsvurderinger. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 15.11.2025 opprettholdes. Klagen tas ikke til f\u00f8lge. Dato: 6. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 14.03.2025 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak fra Bymilj\u00f8etaten 2 5. Klage datert 29.01.2025 6. Rammetillatelse datert 15.11.2024 7. Nabomerknader med tilsvar 8. Tegninger 3 "
}