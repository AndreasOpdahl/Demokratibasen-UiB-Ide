{
  "dokument_id": "d769164c-d9b3-5b41-b23e-fff5bd9d9d30",
  "doc_type": "case_attachment",
  "kommune": 4601,
  "tittel": "Skriftlig innlegg Bergen Ombrukssentral",
  "url": "https://bergen.kommune.no/politikere-utvalg/api/fil/bk360/9702632/Skriftlig-innlegg-Bergen-Ombrukssentral",
  "tekst": "Skriftlig innlegg ifm. Fana gnr 96 bnr 743 Hamrevegen 250. Klage p\u00e5 byr\u00e5dens fullmaktvedtak. Tillatelse til oppf\u00f8ring av ombrukssentral m.m. Situasjon Klimaendringer beskrives som \u00abv\u00e5r tids st\u00f8rste utfordring\u00bb og kan f\u00f8re til irreversible konsekvenser for jordkloden hvis man ikke iverksetter tiltak for \u00e5 redusere de menneskeskapte C02-utslippene. For at man skal oppn\u00e5 klimam\u00e5lene s\u00e5 er man helt avhengig av \u00e5 innf\u00f8re sirkul\u00e6re verdikjeder. Byggebransjen st\u00e5r for 40 % av utslipp, inngrep i naturressurser og avfall p\u00e5 verdensbasis. En ombrukssentral er en vital del for utviklingen av sirkul\u00e6re verdikjeder. Ombrukssentralen fungerer som en katalysator for mottak, registrering, mellomlagring og distribusjon av brukte og overskuddsvarer/-materialer. Den vil bidra til at ting blir brukt om igjen og vil redusere avfall og utslipp forbundet med produksjon og transport av nye varer. Fra og med 1. juli 2023 er det innf\u00f8rt krav om ombrukskartlegging i Byggteknisk forskrift (TEK-17). Det kommer stadig strengere europeiske klimakrav, som Norge forplikter seg til \u00e5 implementere. Sammen med klimasertifiseringsordninger skaper dette et press p\u00e5 byggebransjen til \u00e5 omstille seg for \u00e5 oppn\u00e5 bedre betingelser og finansiering. Bergen kommune har laget en gr\u00f8nn strategi hvor de oppfordrer det private n\u00e6ringsliv til \u00e5 komme p\u00e5 banen. Kommunen klarer ikke \u00e5 n\u00e5 klimam\u00e5lene p\u00e5 egenh\u00e5nd. Det st\u00e5r blant annet skrevet: \u00abFrem mot 2030 skal vi fortsette \u00e5 pr\u00f8ve ut pilotordninger for lav- og nullutslippsl\u00f8sninger...\u00bb. Det finnes i dag ingen ombrukssentral for private akt\u00f8rer i Bergensomr\u00e5det. Bergen Kommune har etablert en intern ombrukspilot for offentlige etater, som verken er stor nok eller tilgjengelig for byggebransjen. Det finnes pr tid ingen reelle alternativer for en ombrukssentral fordi det er mangel p\u00e5 sentrale og store nok tomter i Bergen. En annen utfordring er \u00e5 finne private akt\u00f8rer som har evne og vilje til \u00e5 investere med den betydelige \u00f8konomiske risikoen som ligger i et sirkul\u00e6rt pioner- prosjekt. Bergen Ombrukssentral AS har i dag en rammetillatelse og midlertidig 4-\u00e5rs dispensasjon for \u00e5 etablere en ombrukssentral p\u00e5 tomten i Hamreveien 250. Det med bakgrunn i tomtens enest\u00e5ende utgangspunkt og \u00f8konomiske status. Tomten er regulert, byggeklar, det kreves ingen naturinngrep, finansiering er p\u00e5 plass og ombrukssentralen kan v\u00e6re operativ i l\u00f8pet av v\u00e5ren 2024. Avvik/risiko og tilsvar knyttet til Bergen Ombrukssentral 1. Beboere i omr\u00e5det er bekymret for \u00f8kt trafikk med tungtransport. Tilsvar: Sirkul\u00e6r Ressurssentral AS har etablert sin ombrukssentral p\u00e5 \u00d8kern i Oslo. De hadde samme bekymringer fra naboer som bor i boligblokker p\u00e5 alle sider av tomten deres. Deres erfaringstall etter 10 m\u00e5neders drift er i snitt 1-2 lastebiler i uken og 4-5 person- og varebiler om dagen. En trafikkanalyse som sammenligner trafikkmengde f\u00f8r og etter bygging av tunnelen E39 viser en 80 % reduksjon i trafikken i Hamreveien. Bergen Ombrukssentral kan enkelt iverksette andre tiltak som \u00e5 begrense inn- og utkj\u00f8ring til ombrukssentralen i tidsrommet rett f\u00f8r og etter skolestart. 2. Beboere i omr\u00e5det er bekymret for st\u00f8y. Tilsvar: Sirkul\u00e6r Ressurssentral viser til at aktiviteten er st\u00f8ysvak med bruk av elektrisk truck til all vareh\u00e5ndtering. Fokus p\u00e5 god oppl\u00e6ring av ansatte og unng\u00e5 at man skaper un\u00f8dvendig st\u00f8y ifm. lossing/lasting. Bergen Ombrukssentral er planlagt med drift i normal arbeidstid man-fre. Det er ogs\u00e5 hentet inn tilbud p\u00e5 etablering av st\u00f8yskjerming langs tomtegrensen som vender ut mot beboere i omr\u00e5det. 3. Beboere i omr\u00e5det er bekymret for forurensning og st\u00f8v. Tilsvar: Sirkul\u00e6r Ressurssentral har ingen utfordringer med utslipp eller st\u00f8v, og har klart tiltak hvis det skulle bli et problem. Bergen Ombrukssentral vil ha tilsvarende ikke forurensende aktivitet som Sirkul\u00e6r Ressurssentral. P\u00e5 tomten i Hamreveien er det i tillegg etablert n\u00f8dvendige tiltak som oljeutskillere og avl\u00f8p som er p\u00e5koblet offentlig nett. Konklusjon En ombrukssentral er viktig for \u00e5 tilfredsstille stadig skjerpede europeiske krav og regler til klimaet, som Norge forplikter seg til. For at vi skal n\u00e5 klimam\u00e5lene s\u00e5 er det ikke nok \u00e5 kutte direkte utslipp, men vi er avhengig av \u00e5 innf\u00f8re sirkul\u00e6re verdikjeder. En ombrukssentral er vital for den fysiske infrastrukturen i verdikjedene. Beboere har bekymringer knyttet til \u00f8kt transport, st\u00f8y og st\u00f8v/forurensning. Det har v\u00e6rt mange antakelser knyttet til konsekvensene. For \u00e5 f\u00e5 et mest mulig realistisk bilde s\u00e5 har Sirkul\u00e6r Ressurssentral sendt et erfaringsnotat for deres f\u00f8rste 10 m\u00e5neder med drift. De bekrefter at tilsvarende bekymringer ifm. deres tiltak i Oslo er blitt gjort til skamme og rapporterer om minimal trafikk, st\u00f8y og forurensning. Dette p\u00e5 en tomt som ligger inneklemt mellom boligblokker, barnehage og skole. Konklusjonen er at det er sv\u00e6rt lav risiko knyttet til \u00e5 etablere Bergen Ombrukssentral som et midlertidig tiltak i Hamreveien. Tiltaket er viktig for \u00e5 n\u00e5 klimam\u00e5lene, etablere et sirkul\u00e6rt tilbud til byggebransjen og ikke minst vise at Bergen mener alvor med sin gr\u00f8nne strategi. Fordelene er klart st\u00f8rre enn ulempene. Referanser: \u2022 Regjeringen: Nasjonal strategi for en gr\u00f8nn, sirkul\u00e6r \u00f8konomi \u2022 Bergen Kommune: Gr\u00f8nn strategi \u2022 Erfaringsnotat fra Sirkul\u00e6r Ressurssentral p\u00e5 \u00d8kern i Oslo \u2022 Trafikkanalyse for Hamreveien 2018 \u2022 Artikkel i Shifter: Fra Afghanistan \u2013 via tech \u2013 til ombruks-gr\u00fcnder \u2022 Artikkel i Shifter: N\u00e5 kommer reglene som gir doer og fasader nytt liv mvh Joakim Eikeland Hordvik Daglig leder Bergen Ombrukssentral AS Telefon: +47 404 18 397 www.circularsolutions.no "
}