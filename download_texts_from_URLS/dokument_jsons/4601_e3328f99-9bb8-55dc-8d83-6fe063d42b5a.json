{
  "dokument_id": "e3328f99-9bb8-55dc-8d83-6fe063d42b5a",
  "doc_type": "case_attachment",
  "kommune": 4601,
  "tittel": "Klage datert 27.12.2023",
  "url": "https://bergen.kommune.no/politikere-utvalg/api/fil/bk360/10469390/Klage-datert-27-12-2023",
  "tekst": "Bergen kommune Plan- og bygningsetaten Bergen 27.12.2023 Strimmelen borettslag - Gnr.161, Bnr. 1038 Bruksendring av fellesareal i bygg A KLAGE P\u00c5 VEDTAK Det vises til avslag p\u00e5 s\u00f8knad datert 07.12.2023 i sak BYGG-2023/14461. P\u00e5 vegne av tiltakshaver Strimmelen Borettslag klages det med dette p\u00e5 vedtaket. Avslaget er begrunnet med at trafikksituasjonen ikke er tilstrekkelig belyst i s\u00f8knaden og at tiltaket potensielt kan medf\u00f8re \u00f8kt trafikkbelastning p\u00e5 Nattlandsveien. Kommunen mener ogs\u00e5 at oms\u00f8kte unntak fra kravet til romh\u00f8yde i TEK \u00a712-7 ikke er forsvarlig ut fra sikkerhet, helse og milj\u00f8. TRAFIKKSITUASJONEN S\u00f8knaden gjelder ombygging av fellesareal i nederste etasje i Land\u00e5slien 17, 19, 21, 25 og 27 fra n\u00e6ring til bolig. Det s\u00f8kes om 5 nye boenheter, hver med BRA = 51 m2 og 2 sengeplasser. Isolert sett kan tiltaket medf\u00f8re en tilvekst p\u00e5 5-10 personer sammenlignet med dagens situasjon. Men sammen med tiltakene i sak 2023/14463 som medf\u00f8rer en reduksjon i antall personer, vil situasjonen i borettslaget samlet sett v\u00e6re tiln\u00e6rmet uendret. De 5 n\u00e6ringslokalene som s\u00f8kes bruksendret har inntil nylig v\u00e6rt utleid til eksterne som lager og hobbyrom, slik at de mest sannsynlig ogs\u00e5 har generert noe biltrafikk. Strimmelen borettslag har dessuten sentral beliggenhet med god kollektivdekning. Andelen kollektivreisende antas derfor \u00e5 v\u00e6re h\u00f8y. Antall parkeringsplasser i borettslaget vil heller ikke bli endret som f\u00f8lge av oms\u00f8kte tiltak. Dette tilsier ogs\u00e5 at endringen i bilbasert trafikk vil bli ubetydelig. Strimmelen er en blindvei til Land\u00e5sveien og blir kun benyttet av borettslagets egne beboere, og dertil trafikk av servicetjenester. Strimmelen leder ut i Land\u00e5slien som er en tilf\u00f8rselsvei til Nattlandsveien som har god trafikkapasitet. Avstanden fra krysset Strimmelen/Land\u00e5slien og ned til Nattlandsveien g\u00e5r stort sett gjennom ubebodd omr\u00e5de uten tilf\u00f8rselsveier, og vil derfor ikke generere s\u00e6rlig endring i mobilitetsforholdene i Land\u00e5slien. Styret i Strimmelen Borettslag anser derfor endringene i trafikksituasjonen og mobiliteten i Land\u00e5sveien/Strimmelen til \u00e5 v\u00e6re n\u00e6rmest ubetydelig i forhold til dagens situasjon ved oms\u00f8kt bruksendring for n\u00e6ringslokalene og ber om at avslaget omgj\u00f8res til tillatelse. ROMH\u00d8YDE De oms\u00f8kte arealene har i dag, og vil fortsatt ha, en romh\u00f8yde p\u00e5 ca. 2,3 m. B\u00e5de over og under arealet er det b\u00e6rende betongdekker. \u00c5 gj\u00f8re inngrep i betongdekket mot krypkjelleren under oms\u00f8kte areal synes un\u00f8dvendig komplisert for \u00e5 \u00f8ke romh\u00f8yden med noen f\u00e5 Side 1 av 2 centimeter. Hovedbegrunnelsen for \u00e5 ikke \u00f8ke romh\u00f8yden er ikke kostnadene, men det at det vil v\u00e6re komplisert og p\u00e5virke b\u00e6resystemet i bygget. TEK17 \u00a712-7 \u00e5pner for at romh\u00f8yden kan v\u00e6re lavere enn 2,4 m bl.a. ved bruksendring fra tilleggsdel til hoveddel og i fritidsboliger. Selv om den oms\u00f8kte bruksendringen ikke kommer direkte inn under disse unntakene, er h\u00f8yden i det oms\u00f8kte arealet h\u00f8y nok til at dette ikke p\u00e5virker rommenes tiltenkte funksjon. En evt. heving av romh\u00f8yden til 2,4 m vil ha sv\u00e6rt lite \u00e5 si for rommenes funksjon. Rommene er ogs\u00e5 relativt sm\u00e5, slik at litt lavere h\u00f8yde heller ikke vil ha mye \u00e5 si for opplevelsen av rommene. Med vennlig hilsen GRIEG ARKITEKTER AS Ida Nordanger Side 2 av 2 "
}