{
  "dokument_id": "95db675d-4864-5577-bdf6-4015f49391b3",
  "doc_type": "case_attachment",
  "kommune": 4601,
  "tittel": "Tilsvar fra tiltakshaver datert 18.06.2024",
  "url": "https://bergen.kommune.no/politikere-utvalg/api/fil/bk360/10734027/Tilsvar-fra-tiltakshaver-datert-18-06-2024",
  "tekst": "Kommentarer til klage fra Statsforvaltaren i Vestland Gnr. 105 Bnr. 303, Mildevegen 62 Deres ref. KLAGE-2024/11335-13 Jeg viser til brevet fra dere datert 12. juni 2024, og klagen fra Statsforvaltaren i Vestland, datert 7. juni 2024. Vi opplever at Byr\u00e5dsavdelingen i begrunnelse for vedtaket sitt har gjort en sv\u00e6rt god jobb. De har satt seg grundig inn i de faktiske forholdene i bukten, og vi kan ikke forst\u00e5 at Statsforvaltaren har innvendinger. Klagen fra Statsforvaltaren gjentar bare p\u00e5stander fra Plan- og bygningsetaten som allerede er tilbakevist, dokumentert med foto, og de kan umulig ha lest alle sakspapirene. Verken Plan- og bygningsetaten eller Statsforvaltaren har v\u00e6rt p\u00e5 befaring og sett p\u00e5 flytebryggen og omr\u00e5det rundt - s\u00e5 for \u00e5 sikre at det videre tas beslutninger med utgangspunkt i de faktiske forhold f\u00e5r dere her en enda mer detaljert beskrivelse av forholdene. 1. I klagen sin skriver Statsforvaltaren: \u201cPollene i dette omr\u00e5det av kommunen har stor verdi for naturmangfold, landskap og friluftsliv. Strandsonen og de n\u00e6re sj\u00f8omr\u00e5dene er her under s\u00e6rdeles sterkt press for nedbygging og privatisering. Gjenv\u00e6rende strandomr\u00e5der og n\u00e6re sj\u00f8areal som ikke er nedbygd og privatisert er derfor viktige \u00e5 sikre.\u201d Vi er helt enige i at ur\u00f8rte strandomr\u00e5der og n\u00e6re sj\u00f8areal p\u00e5 Milde er viktige \u00e5 sikre, men bukten der flytebryggen ligger har v\u00e6rt \u201cnedbygd og privatisert\u201d lenge. Naustet som flytebryggen ligger like utenfor ble bygd i 1910. P\u00e5 50-60-70 tallet ble det anlagt vei innerst i bukten, og sprengt ut, planert og bygget flere hytter og naust. Ytterst i bukten st\u00e5r det igjen fundamenter til en brygge som ikke lenger kan brukes n\u00e5 som bukten er oppfylt av l\u00f8smasse. Som en del av s\u00f8knaden ble konsekvensene flytebryggen m\u00e5tte ha for natur og friluftsliv vurdert av R\u00e5dgivende Biologer AS. Dette er et anerkjent konsulentfirma som jobber med kartlegging av natur og milj\u00f8forhold i hele landet. De var p\u00e5 befaring, og gikk ogs\u00e5 gjennom registreringer av prioriterte naturtyper og forekomster av r\u00f8dlistearter. Konklusjonen til R\u00e5dgivende Biologer AS var at flytebryggen ikke hadde negative konsekvenser for verken naturmangfold, landskap eller friluftsliv. Flytebryggen brukes b\u00e5de av oss, og av naboene - som ikke lenger har behov for \u00e5 etablere egen bryggeplass for b\u00e5t. Tiltaket har alts\u00e5 fjernet presset for ytterligere nedbygging og privatisering av nesset der hyttene v\u00e5re ligger. P\u00e5 flyfotoet fra 2022 har jeg skissert forholdene og inngrepene som er gjort i bukten: Fotoene under er tatt n\u00e5 i v\u00e5r, og viser de omr\u00e5dene som er markert p\u00e5 flyfotoet over: 2. I klagen sin skriver Statsforvaltaren: \u201cTiltaket som oms\u00f8kes er omfattende, med en 12 meter lang flytebrygge med 7 meter landgang som virker dominerende i det relativt trange kystlandskapet som er s\u00e6rpreget for Mildehalv\u00f8ya. Tiltaket som ligger ved utl\u00f8pet av en liten bukt bidrar til en innsnevring og dermed innelukking av sj\u00f8arealet innenfor.\u201d Den siste p\u00e5standen f\u00f8rst: Som bildet over viser har endrede dreneringsforhold i nedslagsfeltet til elven som renner ut i bukten, gjort at den n\u00e5 er fylt opp av sand og bl\u00f8t mudder. Det er bare p\u00e5 full flo at det er vann i hele bukten, og da er dybden s\u00e5 liten at bukten ikke er farbar verken med sm\u00e5 b\u00e5ter eller kajakk. Det kan heller ikke bades her. En fj\u00e6re er n\u00e5 en mer dekkende betegnelse enn et sj\u00f8areal. Flytebryggen snevrer ikke inn innl\u00f8pet til bukten. Den er bevisst vinklet slik at den ligger innenfor steinbryggen. Som bildet under viser er b\u00e5de fronten p\u00e5 steinbryggen, og beslaget som fester landgangen, utformet skr\u00e5tt for \u00e5 ta vare p\u00e5 innl\u00f8pet. S\u00e5 til p\u00e5standen om at bryggen virker dominerende. Bildene under er tatt fra land og med b\u00e5t i oktober 2023. Som bildene viser er flytebryggen lite synlig. Det er bratt rundt bukten, den ligger inntil to naust og bak steinbryggen, s\u00e5 du skal v\u00e6re tett p\u00e5 for i det hele tatt \u00e5 se flytebryggen. Sett fra sj\u00f8en er den knapt mulig \u00e5 oppfatte som en egen konstruksjon, siden den er lagt ut foran to naust og en steinbrygge. Sett fra veien i enden av bukten Sett fra nabohytten over enden av bukten Sett fra bryggen p\u00e5 den andre siden av bukten Sett fra toppen av skr\u00e5ningen ved nabohytten. Bryggen er ikke synlig verken fra s\u00f8kers hytte eller nabohytten. Sett fra sj\u00f8en Sett fra sj\u00f8en. Som bildet og flyfotoet (\u00f8verst i dokumentet) viser, gj\u00f8r ikke flytebryggen innl\u00f8pet til bukten smalere. Som Byr\u00e5dsavdelingen skriver i vedtaket sitt ligger flytebryggen der b\u00e5tene l\u00e5 fort\u00f8yd p\u00e5 60-70 tallet, s\u00e5 at det ligger b\u00e5ter her er ikke noe nytt: Bildene er tatt p\u00e5 70-tallet, og viser hvordan b\u00e5tene l\u00e5 fort\u00f8yd da bukten var dypere. Foto fra Elin Knags familiealbum. 3. I klagen sin skriver Statsforvaltaren: \u201cTiltaket blir begrunnet med behov for \u00e5 gj\u00f8re det lettere og sikrere \u00e5 komme til b\u00e5ten pga. grunn sj\u00f8. Slike utfordringer b\u00f8r kunne l\u00f8ses p\u00e5 andre m\u00e5ter enn \u00e5 anlegge brygger, f eks ved \u00e5 anskaffe seg en lettb\u00e5t for \u00e5 komme ut til en st\u00f8rre b\u00e5t.\u201d At flytebryggen er lagt ut for at det skal bli lettere adkomst til b\u00e5t er ikke riktig. Slik er begrunnelsen formulert i s\u00f8knaden: \u201cSiden det ikke lenger er mulig \u00e5 komme inn til bryggen med selv sm\u00e5 b\u00e5ter, bestemte vi oss for \u00e5 legge ut en liten flytebrygge. Alternativene, \u00e5 mudre rundt bryggen eller \u00e5 utvide den, vurderte vi som altfor omfattende.\u201d I flyfotoet \u00f8verst, og i et av fotoene over, er det merket av hvor langt ut bukten er helt t\u00f8rr p\u00e5 fj\u00e6re sj\u00f8 - til enden av landgangen. Overgangen fra grunne til dypere vann, marebakken, g\u00e5r midt p\u00e5 det innerste elementet i flytebryggen. Det er alts\u00e5 bare den ytterste delen av flytebryggen det kan fort\u00f8yes b\u00e5ter til. Store deler av d\u00f8gnet er det ikke mulig \u00e5 komme n\u00e6rmere steinbryggen enn \u00e5tte-ti meter, selv med en liten lettb\u00e5t. Mudderbunnen er s\u00e5 bl\u00f8t at det ikke er mulig \u00e5 g\u00e5 i fj\u00e6ren. Forslaget om \u00e5 bruke lettb\u00e5t for \u00e5 komme ut til tresnekken v\u00e5r og 14-foteren til naboen er fantasifullt, men som bildene i s\u00f8knaden viser, helt urealistisk. Jeg har tatt med bildene fra s\u00f8knaden under: 4. I klagen sin skriver Statsforvaltaren: \u201cDet fremg\u00e5r av saken at tiltaket allerede er utf\u00f8rt. Vi har ogs\u00e5 merket oss at det er anlagt et betongdekke over eksisterende kai som ikke er oms\u00f8kt.\u201d Da hytten og naustet ble planlagt i 1973, godkjente Fylkesmannen i Hordaland s\u00f8knaden om unntak fra det som den gang het Lov av 10. desember 1971 om planlegging i strandsonen. Omr\u00e5det naustet ligger i er regulert som \u201c\u00f8vrig byggesone\u201d. Vi vurderte derfor at det ikke var n\u00f8dvendig \u00e5 s\u00f8ke om flytebryggen. Vi tok feil. Det har vi beklaget - og alts\u00e5 n\u00e5 s\u00f8kt. Isen i bukten har gjennom \u00e5rene tatt med seg stein fra steinbryggen. Da vi overtok i 2014 var den ustabil og farlig \u00e5 bevege seg p\u00e5, og sto i fare for \u00e5 rase ut. Bryggen ble derfor sikret av Os kaiservice. St\u00f8pearbeidene var normalt og n\u00f8dvendig vedlikehold, som m\u00e5 p\u00e5regnes for en brygge som har v\u00e6rt utsatt for v\u00e6r og sj\u00f8 i 50 \u00e5r. Plan- og bygningsetaten informerte oss om at de avsto fra \u00e5 forf\u00f8lge saken i brev datert 28. september 2023. Konklusjon Vi mener, som Byr\u00e5dsavdelingen, at etableringen av flytebryggen oppfyller rettsvilk\u00e5rene i pbl. \u00a7 29-2. Byr\u00e5dsavdelingen oppfordres derfor til \u00e5 opprettholde vedtaket om dispensasjon og rammetillatelse. 18. juni 2024 Ronald Toppe ronald.toppe@gmail.com / 91751673 "
}