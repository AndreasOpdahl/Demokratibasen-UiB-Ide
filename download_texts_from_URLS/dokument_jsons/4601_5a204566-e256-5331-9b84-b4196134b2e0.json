{
  "dokument_id": "5a204566-e256-5331-9b84-b4196134b2e0",
  "doc_type": "case_presentation",
  "kommune": 4601,
  "tittel": "S\u00f8knad om \u00e5 benytte Fl\u00f8ysletten til teaterforestilling og stand up sommeren 2025 - Stiftelsen Nye Fyllingsdalen Teater",
  "url": "https://bergen.kommune.no/politikere-utvalg/api/fil/bk360/12439049/Framstilling-Soknad-om-a-benytte-Floysletten-til-teaterforestilling-og-stand-up-sommeren-2025-Stiftelsen-Nye-Fyllingsdalen-Teater",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/158550-8 S\u00f8knad om \u00e5 benytte Fl\u00f8ysletten til teaterforestilling og stand up sommeren 2025 \u2013 Stiftelsen Nye Fyllingsdalen Teater Hva saken gjelder: Stiftelsen Nye Fyllingsdalen Teater har s\u00f8kt om leie av Fl\u00f8ysletten til oppsetning av teaterforestilling og standup sommeren 2025. Totale leieperiode er 14 uker, inkludert opp- og nedrigg. Det er s\u00f8kt om \u00e5 sette opp musikalen \u00abSpellemann p\u00e5 taket\u00bb, teaterforestillingen \u00abHakkebakkeskogen\u00bb og standupforestillingen \u00abStandup p\u00e5 Fl\u00f8yen\u00bb. Det er levert tre ulike s\u00f8knader, samt tilleggsopplysninger i saken. S\u00f8knadene legges i denne saken frem for behandling i byr\u00e5d, slik det ogs\u00e5 ble gjort for tilsvarende s\u00f8knader i 2021, 2022 og 2024 (sak 1176/21, sak 1100/22 og sak 1095/24). S\u00f8knadene behandles etter Regelverk for bruk av kommunale parker, friomr\u00e5der, byfjell og byrom (heretter Regelverket) \u00a7 5-2, fastsatt av byr\u00e5det i sak 1129/21, 29.04.2021: \u00a7 5-2. Kommersielle arrangementer Kommersielle arrangementer som ikke er \u00e5pne for allmennheten skal som hovedregel ikke tillates. Kommersielle arrangementer med kulturell verdi kan likevel tillates etter en konkret vurdering. I vurderingen vil Bruksplan for Fl\u00f8yenomr\u00e5det, vedtatt av Bergen bystyre i sak 167-03, 29.09.2003, bli lagt til grunn. Fl\u00f8ysletten er regulert til offentlig friomr\u00e5de i reguleringsplan 19550000 Bergen, gnr 166 bnr 13 mfl. Fl\u00f8yen. I planens bestemmelse \u00a7 4.1.1 st\u00e5r det: Fl\u00f8ysletten, OF 3 Omr\u00e5de for intensiv friluftsbruk, tilrettelagt oppholds- og aktivitetsomr\u00e5de med rasteplasser, gapahuk, leskur, amfi, scene, apparater og skulpturer. Om s\u00f8knadene Det er levert tre ulike s\u00f8knader i saken, samt etterspurte tilleggsopplysninger. Av s\u00f8knad 1 og 2 fremg\u00e5r det ulike kortere leieperioder, av s\u00f8knad 3 fremg\u00e5r samlet periode for s\u00f8knad 1 og 2. Av tilleggsopplysningene fremg\u00e5r det en noe lenger samlet leieperiode. Det er ikke overensstemmelse mellom opplysninger i de tre s\u00f8knadene og tilleggsopplysningene. I denne saken legges datoer og opplysninger fra tilleggsdokumentene til grunn. Relevante dokumenter er vedlagt saken. 1 Det s\u00f8kes om leie i perioden 19.05.2025 \u2013 24.08.2025. Tidsperioden det s\u00f8kes om er fire uker lenger enn i 2024. Stiftelsen Nye Fyllingsdalen Teater har f\u00f8lgende tidsplan for forestillingene: Forestilling Aktivitet og tidsperiode Spellemann p\u00e5 taket Opprigg: 19. \u2013 29. mai Pr\u00f8ver: 30. mai \u2013 11. juni Forestillinger: 12. \u2013 29. juni Mulige ekstraforestillinger: 1. \u2013 6. juli Hakkebakkeskogen Opprigg og pr\u00f8ver: 3. \u2013 31. juni (kan forskyves dersom det blir ekstraforestillinger av Spellemann p\u00e5 taket) Forestillinger 1. \u2013 17. august Standup p\u00e5 Fl\u00f8yen Forestillinger: enten 9. \u2013 10. august og 16. \u2013 17. august Nedrigg: 18. \u2013 24. august Det forventes et totalt publikumstall p\u00e5 ca. 10 000 - 15 000 personer. Arrangementet er lukket, og det kreves inngangspenger. Kart (Figur 1) fra brev datert 13.11.2024 viser avgrensning av omr\u00e5det, samt ulike elementer innenfor avsperret omr\u00e5det. Det er ikke ventet avvik fra tidligere arrangement i vesentlig grad, med unntak av et \u00f8nsket skjenkeomr\u00e5de i forbindelse med forestillinger rettet mot voksne. Det vil v\u00e6re \u00e5pen kiosk p\u00e5 alle forestillingene. Kiosken \u00e5pner en time f\u00f8r forestilling, og stenger etter pause. P\u00e5 forestillingene \u00abSpellemann p\u00e5 taket\u00bb og \u00abStandup p\u00e5 Fl\u00f8yen\u00bb planlegges det for alkoholsalg. Alkoholsalget starter 1,5 time f\u00f8r arrangementsstart, og stenger etter pause. Det vil v\u00e6re et baromr\u00e5de med 10-15 bord/benker med sitteplasser, og det blir s\u00f8kt om bevilgning for hele det avsperrede omr\u00e5det p\u00e5 Fl\u00f8ysletten. Figur 1 \u2013 Kart over omr\u00e5det Av s\u00f8knadene fremg\u00e5r det at det er behov for str\u00f8m til lyd og lys, samt scene. Videre s\u00f8kes det om kj\u00f8ring p\u00e5 Kamveien, totalt 60 turer med liten lastebil/varebil i leieperioden. 2 Om tidligere utleie av Fl\u00f8ysletten til teater: Bymilj\u00f8etaten har tidligere uttalt seg skeptisk til utleie av Fl\u00f8ysletten til teaterform\u00e5l. Det er flere utfordringer knyttet til utleiens omfang og aktivitet. Form\u00e5let med utleien ble vurdert \u00e5 ikke v\u00e6re i tr\u00e5d med gjeldende plan- og regelverk. Det er utfordrende \u00e5 lukke et viktig offentlig omr\u00e5de for allmennheten over lang tid. Videre er ikke sletten egnet til st\u00f8rre installasjoner da den har fuktig terreng med manglende tilrettelegging og risiko for skade p\u00e5 vegetasjonen. Det har ogs\u00e5 v\u00e6re usikkerhet knyttet til Kamveiens tilstand og sikkerhet ved frakt p\u00e5 denne. Fagetatens vurdering og anbefaling: Bymilj\u00f8etaten har levert fagnotat i saken (vedlagt). Bymilj\u00f8etaten viser til tidligere vurderinger og anbefalinger knyttet til bruk av arealet til teater de siste \u00e5rene. Bymilj\u00f8etaten har vurdert det som en viktig oppgave \u00e5 ivareta den allmenne friluftsbruken, b\u00e5de ved at arealet er \u00e5pent og tilgjengelig for bruk, og at omr\u00e5det ikke p\u00e5f\u00f8res skade som vil vanskeliggj\u00f8re bruken i etterkant. Bymilj\u00f8etaten er bekymret for den utvidete tidsperioden det s\u00f8kes om, og konsekvensene dette vil ha for Fl\u00f8ysletten som et viktig og popul\u00e6rt omr\u00e5de for friluftsliv. Samtidig er etaten av den oppfatning at byens befolkning kan ha stor glede av teaterforestillinger p\u00e5 Fl\u00f8ysletten, og at dette er et viktig kulturbidrag til byen. Arrangementene treffer ogs\u00e5 ulike m\u00e5lgrupper, b\u00e5de barnefamilier og et mer voksent publikum. Bymilj\u00f8etaten har ikke kommet med anbefalinger knyttet til eventuell leieprisreduksjon, og legger til grunn at ordin\u00e6r leiepris skal betales, dersom det ikke fremkommer annet av vedtak i saken. Bymilj\u00f8etaten viser til utfordringer for etatens inntektskrav dersom leien reduseres. I fagnotatet pekes det p\u00e5 viktigheten av at bransjen, og andre som \u00f8nsker \u00e5 leie offentlige byrom, opplever forutsigbarhet og like konkurransevilk\u00e5r. Bymilj\u00f8etaten opplyser ogs\u00e5 om at de er i dialog med Fl\u00f8ibanen AS om et eventuelt samarbeid om oppgradering av Fl\u00f8ysletten. Etter en samlet vurdering vil Bymilj\u00f8etaten likevel ikke frar\u00e5de bruken av Fl\u00f8ysletten til Stiftelsen Nye Fyllingsdalen Teater. I en eventuell innvilgelse av s\u00f8knaden b\u00f8r det stilles krav til at istandsetting av arealet i etterkant av arrangementet belastes leietaker. Bymilj\u00f8etatens anbefaling: 1. P\u00e5 bakgrunn av tidligere \u00e5rs politiske signaler og egne erfaringer, anbefaler Bymilj\u00f8etaten at saken innvilges. 2. Byr\u00e5det beslutter en eventuell rabatt i leieprisen. \u00d8konomiske konsekvenser: Stiftelsen Nye Fyllingsdalen Teater er en ideell stiftelse. Arrangementet er, i henhold til Regelverk for bruk av kommunale parker, friomr\u00e5der, byfjell og byrom til arrangementer mm., et kommersielt arrangement. Det differensieres ikke mellom ulike typer arrangement i reglementet. I prislisten, vedtatt av bystyret, er leieprisen i 2025 kr. 10 995,- per dag. Det skal ogs\u00e5 betales leie for dager som g\u00e5r med til opp- og nedrigg. Total leiepris for arrangementene er kr. 1 077 510,-. Stiftelsen Fyllingsdalen Nye Teater fikk redusert pris med 90 % for leie av arealet p\u00e5 Fl\u00f8ysletten i 2022 og 2024. I 2022 var leieprisreduksjonen begrunnet med \u00f8konomiske utfordringer som f\u00f8lge av to \u00e5r med pandemi. I 2024 var reduksjonen begrunnet med forst\u00e5else for at en ideell stiftelse ikke har anledning til \u00e5 betale pris i henhold til reglementet. 3 For 2025 s\u00f8ker Stiftelsen Nye Fyllingsdalen Teater om samme \u00f8konomiske vilk\u00e5r som i 2024, det vil si 90 % reduksjon. Byr\u00e5den innstiller p\u00e5 \u00e5 gi 90 % reduksjon i ordin\u00e6r leiepris, med unntak av dager til standupforestilling som gis 50 % reduksjon (fire dager). Total leiepris for utvidet leieperiode, og med nye leiepriser gir en totalsum p\u00e5 125 343,-. Redusert leiepris for Fyllingsdalen teater vil medf\u00f8re mindre inntekter til kommunen ved Bymilj\u00f8etaten. Det er for tidlig \u00e5 si om dette gj\u00f8r at de totale leieinntektene fra utleie av kommunal grunn blir lavere enn forutsatt i \u00e5rsbudsjettet for 2025. Oppdatert prognose vil inng\u00e5 i tertialrapport 2 n\u00e5r hovedsesongen for utleie er over. Byr\u00e5dens vurdering og anbefaling: Teater p\u00e5 Fl\u00f8ysletten i 2021, 2022 og 2024 var stor suksess, og et sv\u00e6rt positivt tilskudd til byens kulturliv. Ettersp\u00f8rselen etter teater p\u00e5 Fl\u00f8yen er stor, og byr\u00e5den er glad for at Stiftelsen Nye Fyllingsdalen Teater \u00f8nsker \u00e5 gjenta suksessen. Byr\u00e5den er positiv til at det gjennomf\u00f8res teater p\u00e5 Fl\u00f8ysletten sommeren 2025, og vil i denne saken anbefale at utleie innvilges. Byr\u00e5den har startet arbeid med \u00e5 revidere Regelverk for bruk av kommunale parker, friomr\u00e5der, byfjell og byrom til arrangement m.m., og tilh\u00f8rende prisliste. I arbeidet vil det v\u00e6re naturlig \u00e5 se p\u00e5 den \u00f8nskede bruken av Fl\u00f8ysletten, slik at vi f\u00e5r et regelverk som er tilpasset til dagens situasjon. Inntil dette er p\u00e5 plass, ser byr\u00e5den det som riktig \u00e5 behandle s\u00f8knaden s\u00e6rskilt, p\u00e5 lik linje med tidligere \u00e5r. Byr\u00e5den anbefaler at det gis tillatelse til arrangementene det s\u00f8kes om. Det legges til grunn at det blir stilt vilk\u00e5r i leieavtalen med Stiftelsen Nye Fyllingsdalen Teater om tiltak som i st\u00f8rst mulig grad sk\u00e5ner Fl\u00f8ysletten for slitasje. Videre legges det til grunn at kostnader knyttet til eventuelt behov for reparasjon/vedlikehold p\u00e5 sletten som f\u00f8lge av utleien dekkes av leietaker. Det overlates til Bymilj\u00f8etaten \u00e5 formulere vilk\u00e5rene i leieavtalen i tr\u00e5d med dette. Byr\u00e5den har forst\u00e5else for at en ideell stiftelse ikke har anledning til \u00e5 betale over en million kroner for leie av omr\u00e5det. Byr\u00e5den er fortsatt av den oppfatning at en ideell stiftelse med kulturelt form\u00e5l b\u00f8r kunne vurderes s\u00e6rskilt med tanke p\u00e5 leiepris. S\u00e5 langt det lar seg gj\u00f8re er det \u00f8nskelig \u00e5 tilrettelegge for at det kan gjennomf\u00f8res teater p\u00e5 Fl\u00f8ysletten i 2025. Dette inneb\u00e6rer reduksjon av leieprisen, slik at Stiftelsen Nye Fyllingsdalen Teater har anledning til \u00e5 gjennomf\u00f8re leien av omr\u00e5det. Byr\u00e5den innstiller p\u00e5 \u00e5 innvilge oms\u00f8kt reduksjon i leiepris med 90 %. Byr\u00e5den mener likevel at dager der det skal foreg\u00e5 standupforestillinger p\u00e5 Fl\u00f8ysletten er av en annen karakter, og med et mer kommersielt innhold. Byr\u00e5den anbefaler at leieprisen for dager med standupforestillinger (totalt fire dager) settes til 50 % av ordin\u00e6r pris. Med dette til grunn blir total leiepris 125 343,-. Vedtakskompetanse: Byr\u00e5dets fullmakter pkt. 2.16 vedtatt av Bergen bystyre 27. november 2024 i sak 462/24: Fullmakter p\u00e5 byutviklingsfeltet Innenfor fagomr\u00e5dene klima, milj\u00f8, byggesak og byutvikling har byr\u00e5det fullmakter til \u00e5 ut\u00f8ve myndighet med utgangspunkt i Plan- og bygningsloven (pbl.) og annet relevant lovverk. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Med hjemmel i Regelverk for bruk av kommunale parker, friomr\u00e5der, byfjell og byrom \u00a7 5- 2, annet punktum, gis Stiftelsen Nye Fyllingsdalen Teater, tillatelse til \u00e5 leie Fl\u00f8ysletten i 14 uker, i perioden 19.05.2025 til 24.08.2025, i tr\u00e5d med f\u00f8ringer i denne sak. 2. Det gis 90 % reduksjon av ordin\u00e6r leiepris, med unntak av dager for standupforestilling som gis 50 % reduksjon av ordin\u00e6r leiepris. 4 3. Det overlates til Bymilj\u00f8etaten \u00e5 stille de n\u00f8dvendige vilk\u00e5r i leieavtalen for \u00e5 sk\u00e5ne sletten for slitasje, samt kreve \u00f8konomisk dekning for eventuelle skader som krever reparasjon. Vedlagt kart over omr\u00e5deavgrensning, datert 27.02.2024, skal ligge til grunn for utleie. Dato: 28. april 2025 Eivind N\u00e6vdal-Bolstad Byr\u00e5d for byutvikling Dokumentet er godkjent elektronisk. Vedlegg: Fagnotat, datert 02.04.2025 Brev, S\u00f8knad om leie av Fl\u00f8ysletten sommeren 2025, inkludert kart, datert 13.11.2024 Ytterligere dokumentasjon Sommer p\u00e5 Fl\u00f8yen, tidsplan S\u00f8knad 1, datert 16.10.2024 S\u00f8knad 2, datert 16.10.2024 S\u00f8knad 3, datert 14.11.2024 ROS-analyse, s\u00f8knad 1, 2 og 3 Kart over omr\u00e5deavgrensning, datert 27.02.2024 5 "
}