{
  "dokument_id": "ad9361cb-e460-5d22-b5f9-882df92b6b89",
  "doc_type": "case_presentation",
  "kommune": 4601,
  "tittel": "Samarbeidsavtale med den ukrainske byen Lviv",
  "url": "https://bergen.kommune.no/politikere-utvalg/api/fil/bk360/12428593/Framstilling-Samarbeidsavtale-med-den-ukrainske-byen-Lviv",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/33139-8 Samarbeidsavtale med den ukrainske byen Lviv Hva saken gjelder: Bystyret vedtok i m\u00f8te 2. oktober 2024 (sak 343/24) \u00e5 inng\u00e5 intensjonsavtale med Lviv p\u00e5 ett eller flere tematiske omr\u00e5der. Avtaler om internasjonalt samarbeid skal behandles i bystyret, og byr\u00e5det legger i denne saken fram utkast til avtale mellom Lviv og Bergen. Lviv er en by vest i Ukraina med ca. 730 000 innbyggere. F\u00f8r krigen var byen et viktig jernbaneknutepunkt og industriby med oljeraffineri, n\u00e6ringsmiddelindustri og fabrikasjon av maskiner, biler, elektronisk utstyr med mer. Lviv har universitet fra 1661, samt flere h\u00f8yskoler og forskningsinstitusjoner. Byen er et viktig ukrainsk kultursentrum, og har v\u00e6rt kjent for sine museer og oppf\u00f8ringer. Lviv ble grunnlagt rundt midten av 1200-tallet og har v\u00e6rt en viktig handelsby med sin sentrale plassering i Europa. Fra 1998 er byen f\u00f8rt opp p\u00e5 Unescos verdensarvliste for sitt historiske sentrum. Lviv har ikke v\u00e6rt rammet av direkte krigshandlinger p\u00e5 samme m\u00e5te som byer \u00f8st i Ukraina. Angrepene mot Lviv har i all hovedsak v\u00e6rt drone- og missilangrep mot energiinfrastruktur. Flere hundre tusen internt fordrevne har tatt opphold i Lviv. Med beliggenheten n\u00e6r grensen mot Polen, og som knutepunkt for nasjonal og internasjonal togtrafikk, har mange ogs\u00e5 bodd midlertidig i byen f\u00f8r de har reist videre. Det er ofte en h\u00f8y andel s\u00e5rbare blant de internt fordrevne, med behov for hjelp fra Lvivs offentlige myndigheter. Det har derfor blitt etablert et milj\u00f8 for fysisk og psykisk rehabilitering av krigsskadde i Lviv. Avtalen med Lviv inng\u00e5s basert p\u00e5 solidaritet, likhet og med \u00f8nske om et gjensidig nyttig samarbeid. For \u00e5 f\u00f8lge opp bystyrets vedtak, og i samr\u00e5d med Lviv er det valgt en tematisk inngang til avtalen. Utfordringene Lviv st\u00e5r i per i dag og p\u00e5 lengre sikt er retningsgivende for de tematiske omr\u00e5dene som er valgt i avtalen. Det er et sterkt engasjement for Ukraina i sivilsamfunnet i Bergen. I samarbeid med Lviv vil bidraget fra Bergen bli utl\u00f8st av Bergen kommune i tett samarbeid med andre akt\u00f8rer i byen. Bergen kommune vil innlede samarbeid p\u00e5 kommunale ansvarsomr\u00e5der, og i tillegg tilrettelegge og \u00e5pne d\u00f8rer for andre akt\u00f8rer og forsterke allerede p\u00e5begynt samarbeid. Byr\u00e5dsleder og ordf\u00f8rer gjennomf\u00f8rte et rundebordsm\u00f8te med sentrale akt\u00f8rer om samarbeid med Lviv i februar 2025. Innspillene fra rundebordsm\u00f8tet er ogs\u00e5 reflektert i den foresl\u00e5tte tematiske inngangen til avtalen. I avtalen er f\u00f8lgende tema valgt; \u2022 Menneskerettigheter og demokrati \u2022 Kunst, utdanning og kultur \u2022 Helse og rehabilitering \u2022 Milj\u00f8vern 1 \u2022 N\u00e6ringsutvikling I Lviv har ordf\u00f8rer fullmakt til \u00e5 inng\u00e5 internasjonale avtaler. Avtaleutkastet er utarbeidet i tett dialog og samarbeid med politisk og administrativ ledelse i Lviv, s\u00e5 det forventes ikke ytterligere endringsforslag fra Lviv. \u00d8konomiske konsekvenser: I utgangspunktet m\u00e5 kostnadene ved oppf\u00f8lging av avtalen dekkes innenfor eksisterende rammer. For aktiviteter som trenger ytterligere finansiering, kan det enten s\u00f8kes om ekstern finansiering eller vurderes fremmet i forbindelse med fremtidige budsjettfremlegg, prim\u00e6rt som omdisponeringer innenfor gjeldende \u00f8konomiske rammer. Innfasing av tiltak vil derfor m\u00e5tte tilpasses organisasjonens kapasitet og de politiske prioriteringene i fremtidige rulleringer av handlings- og \u00f8konomiplan. Byr\u00e5dets vurdering og anbefaling/konklusjon: Bergen er en internasjonal by; i v\u00e5r historie, v\u00e5r v\u00e6rem\u00e5te og v\u00e5re handlinger. Globalisering og teknologisk utvikling gj\u00f8r at verden oppleves stadig mindre. Mennesker og menneskeskjebner i andre deler av verden kommer n\u00e6rmere. Bergen er en menneskerettighetsby, og skal fremme menneskerettigheter i alle v\u00e5re internasjonale relasjoner. Bystyret har vedtatt kriterier for inng\u00e5else av vennskapsbyavtaler, bystyresak 364/22. I saken fremkommer det at en framtidig vennskapsby b\u00f8r ha en tilsvarende st\u00f8rrelse som Bergen, eller andre likhetstrekk som gj\u00f8r et langsiktig samarbeid gjensidig nyttig. Det skal tas hensyn til menneskerettigheter, korrupsjon og andre etiske- og sikkerhetspolitiske problemstillinger. Vennskapsbyavtalen skal utl\u00f8ses av en oppfordring fra sivilsamfunn, n\u00e6ringsliv eller akademia, eller et behov for at kommunen tar rollen som ambassad\u00f8r for Bergen og Bergensregionen. Internasjonale samarbeidsavtaler skal bygge p\u00e5 nasjonale r\u00e5d og anbefalinger for et omr\u00e5de eller land. Det er ogs\u00e5 viktig, og en forutsetning, at en avtale om vennskapsby er godt forankret i bystyret med bredt flertall for \u00e5 sikre at avtalen st\u00e5r seg politisk over tid. Lviv er en by som er betydelig st\u00f8rre enn Bergen, noe som gj\u00f8r det viktig \u00e5 avklare og avstemme ressursbruk med Lviv. Dette opplever vi er gjort gjennom \u00e5 peke p\u00e5 utvalgte tema for avtalen hvor det er gjensidig nytte av samarbeid, samt ved \u00e5 koble p\u00e5 andre akt\u00f8rer i bysamfunnet i oppf\u00f8lging av avtalen. I oppf\u00f8lging av avtalen \u00f8nsker byr\u00e5det at Bergen som bysamfunn skal st\u00e5 samlet i samarbeidet med Lviv, og vil videreutvikle samarbeidet og ideene som kom opp p\u00e5 rundebordsm\u00f8tet med sentrale akt\u00f8rer i februar i \u00e5r. Avtalen er et rammeverk hvor kommunen og sentrale sivilsamfunnsakt\u00f8rer i fellesskap finner gode prosjekter og samarbeidsmuligheter innenfor de tematiske omr\u00e5dene med Lviv. Et samarbeid med en ukrainsk by m\u00e5 balansere hensyn til solidaritet, samarbeid og risikovurdering. Korrupsjon er og har v\u00e6rt en stor utfordring i Ukraina. Dette er et hensyn som m\u00e5 ivaretas i oppf\u00f8lging av avtalen og ved eventuelle bidrag til gjenoppbygging av landet. Sikkerhetssituasjonen i Ukraina er sv\u00e6rt utfordrende og uforutsigbar. Derfor frar\u00e5des alle reiser til landet av Utenriksdepartementet. Bergen kommune har en st\u00e5ende invitasjon om \u00e5 komme til Lviv for \u00e5 signere avtalen. Dersom kommunen leder en delegasjon til Lviv, vil vi s\u00f8ke r\u00e5d hos Utenriksdepartementet og sammenlignbare byer som har reist til Lviv. Alternativt kan avtalen signeres i Bergen eller digitalt. Ved \u00e5 signere avtalen med Lviv inng\u00e5r vi en avtale med en by i et land i krig, med all den utfordring og uforutsigbarhet som ligger i det. Fra krigens utbrudd har Bergen kommune vist v\u00e5r solidaritet og st\u00f8tte til Ukraina og ukrainere. Avtalen er samtidig et uttrykk for respekt og anerkjennelse av Lviv sin historie, tradisjoner og identitet. For \u00e5 legge til rette for et langsiktig 2 samarbeid, mener byr\u00e5det at det er viktig \u00e5 inng\u00e5 en likeverdig avtale som er faglig nyttig for begge parter. I bystyresak (sak 343/24) har bystyret bedt om at byr\u00e5det skal inng\u00e5 en intensjonsavtale med Lviv. For \u00e5 unng\u00e5 \u00e5 bruke un\u00f8dvendig tid og ressurser p\u00e5 begge sider p\u00e5 selve avtaleprosessene legger vi fram utkast til endelig avtale mellom Lviv og Bergen. Med det kan vi ogs\u00e5 komme raskere i gang med samarbeidet i henhold til bystyrets tiltak. Begrunnelse for framleggelse til bystyret: I henhold til punkt 5.8.4 i reglement for bystyre og utvalgene 2023-2027 skal strategier for og avtaler om regionalt, interkommunalt og internasjonalt samarbeid behandles av bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Bergen kommune inng\u00e5r avtale med Lviv, slik det framg\u00e5r av vedlegg i saken. 2. Bergen bystyre ber byr\u00e5det om \u00e5 tilrettelegge for signering av avtalen med Lviv. 3. Bergen bystyre gir byr\u00e5det mandat til \u00e5 godkjenne mindre justeringer i avtalen i forkant av signering i samr\u00e5d med Lviv. Ved eventuelle innspill om st\u00f8rre endringer fra Lviv vil avtalen komme til bystyret for behandling. 4. Bergen bystyre ber byr\u00e5det om \u00e5 iverksette og f\u00f8lge opp avtalen Dato: 13. mai 2025 Christine B. Meyer Byr\u00e5dsleder Dokumentet er godkjent elektronisk. Vedlegg: Utkast til avtale mellom Lviv og Bergen 3 "
}