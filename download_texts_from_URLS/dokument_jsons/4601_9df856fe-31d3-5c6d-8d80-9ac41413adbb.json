{
  "dokument_id": "9df856fe-31d3-5c6d-8d80-9ac41413adbb",
  "doc_type": "case_presentation",
  "kommune": 4601,
  "tittel": "Klagesak \u00c5rstad, Gnr.159, bnr 231. Svaneviksveien 82A. Klage p\u00e5 tillatelse. Dispensasjon",
  "url": "https://bergen.kommune.no/politikere-utvalg/api/fil/bk360/12588832/Framstilling-Klagesak-Arstad-Gnr-159-bnr-231-Svaneviksveien-82A-Klage-pa-tillatelse-Dispensasjon",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/178726-8 Klagesak \u00c5rstad, Gnr.159, bnr 231. Svaneviksveien 82A. Klage p\u00e5 tillatelse. Dispensasjon Hva saken gjelder: Saken gjelder klage p\u00e5 vedtak datert 28.10.2024 hvor det er gitt dispensasjon fra kommuneplanens arealdel (KPA2018) \u00a7\u00a7 3.1 om plankrav og 17 parkering. Planlagt tiltak er opprettelse av 6 nye boenheter p\u00e5 eiendommen. Klager er naboene B\u00e5rd R. Simonsen og Eirik og Jorid F. Skare. Klagen ble mottatt 18.11.2024. Tiltakshaver er Svaneviksveien 82 AS. Ansvarlig s\u00f8ker er Advokatfirmaet Landsvik & Larsen AS ved Kari Seglem Larsen. Tiltaket i s\u00f8knaden om dispensasjon omfatter endringer i eksisterende bolig, hvor det skal s\u00f8kes om opprettelse av boenhet i kjeller samt oppdeling av 1. etasje til to boenheter slik at det blir totalt fem boenheter i eksisterende bolig. Oms\u00f8kte tilbygg omfatter fire boenheter hvorav de to \u00f8verste leilighetene g\u00e5r over to plan. Etter endringen vil det v\u00e6re totalt 9 boenheter p\u00e5 eiendommen. Eksisterende anneks, registrert som egen boenhet, skal rives i forbindelse med tiltaket. Eiendommen er ikke detaljregulert. KPA2018 viser eiendommen som Sentrumsform\u00e5l i Byfortettingssone - BY2, og den ligger innenfor hensynssonene: Kulturmilj\u00f8 H570_3 Minde_Nymark Faresone H390_1 Luftkvalitet \u2013 r\u00f8d sone Konsesjonsomr\u00e5de fjernvarme H410_1 Flesland \u2013 Sentrum St\u00f8ysone H220_3 Veist\u00f8y \u2013 gul sone (47,1%) Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven (pbl) \u00a7 21-3, og det er mottatt merknad fra: Gnr 159/ bnr 406 ( B\u00e5rd-Espen B\u00f8e), Gnr 159/ bnr 403 seksjonsnummer 1 (Bj\u00f8rn Rikhard Simonsen), Gnr 159/ bnr 402 seksjonsnummer 2 (Eirik og Jorid F. Skare) og bruksnummer Gnr 159/ bnr 402 seksjonsnummer 3 (Kristine Nordvik Sohlberg). Det er i tillegg mottatt merknad fra Leaparken velforening. Merknadene g\u00e5r i hovedsak p\u00e5 krav til regulering, fortetting, solforhold og u\u00f8nsket innsikt, utsikt, avstand til nabogrense og parkering. S\u00f8ker har gitt alle de overst\u00e5ende punktene en utfyllende kommentar. Vestland fylkeskommune ved infrastruktur og veg har gitt uttale til saken datert 13.09.2024. De motsetter seg ikke det oms\u00f8kte tiltaket slik det foreligger. Dette forutsetter at det blir gitt dispensasjon fra parkeringskravet i saken. 1 Bymilj\u00f8etaten har kommet med uttale den 23.08.2024. Etter Bymilj\u00f8etatens vurdering vil tiltaket ikke ber\u00f8re veginteressene p\u00e5 en m\u00e5te som er til hinder for vegvedlikeholdet eller eventuell fremtidig vegutvidelse. Klager Klager mener at tiltakene er for omfattende til \u00e5 behandles uten reguleringsplan. \u00d8kningen p\u00e5 flere boenheter, med tilh\u00f8rende \u00f8kning i beboere og trafikk, vil utvilsomt ha en betydelig innvirkning p\u00e5 omr\u00e5det, spesielt i et omr\u00e5de med eksisterende h\u00f8yt parkeringspress. Ansvarlig s\u00f8ker underkommuniserer tiltakets st\u00f8rrelse. Ulempene for naboer er betydelige, og tiltaket medf\u00f8rer tap av solforhold og utsikt, innsynsproblematikk, \u00f8kt trafikkbelastning i et omr\u00e5de med smale veier, og en forringelse av bomilj\u00f8et. Det er ikke redegjort for hvordan \u00f8kt trafikkbelastning skal h\u00e5ndteres i et omr\u00e5de som allerede er preget av parkeringsmangel. Klager mener videre at det fremst\u00e5r som om deres merknader ikke er lest i saksbehandlingen av kommunen. S\u00f8knaden er ikke i tilstrekkelig grad vurdert, og hensyn til omgivelser og naboer er neglisjert. Ikke p\u00e5 et eneste tidspunkt vurderer kommunen i dispensasjonen negative konsekvenser for naboene, selv om de vil bli \u00e5penbare i forhold til solforhold, tap av lys og utsikt samt innsynsproblematikk. N\u00e5r det gjelder dispensasjon fra parkeringskravet, s\u00e5 mener klager at det fremst\u00e5r spekulativt fra utbygger at mange nye enheter ikke skal f\u00f8re til \u00f8kt press p\u00e5 den allerede fulle gateparkeringen. Det er riktig at kollektivdekningen er god, men at ingen av de nye familieboligene skal ha bil kan man jo virkelig ikke legge til grunn. Det vises for \u00f8vrig til klagen i sin helhet. Fagetatens vurdering og anbefaling: Fagetaten viser f\u00f8rst til klagers uttalelse om at det fremst\u00e5r som om deres merknader ikke er lest i saksbehandlingen av kommunen. Fagetaten svarer at dette ikke riktig, og viser til merknadene vil v\u00e6re mer relevant ved en bygges\u00f8knad for tiltaket. Fagetaten p\u00e5peker at da det i denne saken kun er tale om dispensasjon fra KPA2018 \u00a7 3.1 og \u00a7 17, vil klagers bekymringer for byggeh\u00f8yde og solforhold ha mindre relevans her, men vil bli vurdert i en byggesak for selve tiltaket. Dette gjelder ogs\u00e5 klagers anmodning om at det gis utsatt iverksetting av vedtaket. Foresp\u00f8rselen kan ikke innvilges, da denne saken kun omhandler n\u00f8dvendige dispensasjoner. Det er ved bygges\u00f8knad at tiltakene kan gis tillatelse, og sp\u00f8rsm\u00e5l om iverksettelse er derved et tema ved bygges\u00f8knaden. N\u00e5r det gjelder sp\u00f8rsm\u00e5let om dispensasjon fra plankrav, vises det til at det er snakk om dispensasjon for opprettelse av 6 nye boenheter, og at tiltaket kommer i strid med KPA\u00a7 3.1 om krav til reguleringsplan. En tillatelse som oms\u00f8kt kan bare gis dersom det med hjemmel i pbl \u00a7 19-2 kan gis dispensasjon fra bestemmelsen. For at dispensasjon kan gis, kreves det i henhold til pbl \u00a7 19-2 at verken hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. I tillegg m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene etter en samlet vurdering. Fagetaten viser til at plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte 2 f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Det f\u00f8lger dessuten av form\u00e5lsbestemmelsen i plan- og bygningsloven at plan og vedtak skal sikre \u00e5penhet, forutsigbarhet og medvirkning. Det skal legges vekt p\u00e5 langsiktige l\u00f8sninger for samfunnet, likeverd og tas hensyn til barn og unges oppvekstmilj\u00f8 samt estetisk utforming av omgivelsene. Klager anf\u00f8rer at \u00f8kningen p\u00e5 flere boenheter vil utvilsomt ha en betydelig innvirkning p\u00e5 omr\u00e5det. Tiltaket vil f\u00f8re til en for stor \u00abfortettingsbelastning\u00bb p\u00e5 eiendommen og vil ha negative konsekvenser i forhold til solforhold, tap av lys, utsikt samt innsynsproblematikk. I denne konkrete saken er det s\u00f8kt om dispensasjoner for utvidelse av eiendommen i volum og antall boenheter. Ettersom de bygningsmessige endringene ikke er oms\u00f8kt enda, vil vi i denne omgang kun ta stilling til omfanget av boenheter, og dets p\u00e5virkning p\u00e5 omgivelsene. Det s\u00f8kes om et forholdsvis h\u00f8yt antall boenheter, men det er samtidig redegjort for at eiendommen og omr\u00e5det har kapasitet til dette. De omkringliggende arealer fremst\u00e5r som fullt utbygd og er en del av etablert boligomr\u00e5de. Eiendommen har tilstrekkelig uteoppholdsareal, og overordnet infrastruktur er allerede bygd ut i omr\u00e5det. Det er s\u00f8kt om dispensasjon fra minimumskrav til parkering, slik at det ikke skal etableres nye parkeringsplasser p\u00e5 eiendommen. I den forbindelse vektlegges det at det er omtrent 200 meter gangavstand til bybanestopp p\u00e5 Wergeland, samtidig som flere busstopp og Mindemyren bybanestopp er innenfor gangavstand p\u00e5 inntil 700 meter. Vestland fylkeskommune uttaler at de ikke vil kreve reguleringsplan for tiltaket om det blir gitt dispensasjon fra parkeringskravet. Tiltaket vurderes til ikke \u00e5 vesentlig tilsidesette de hensyn bestemmelsene skal ivareta. De fordelene som er relevante i vurderingen, m\u00e5 ha sammenheng med de hensynene som plan- og bygningsloven er ment \u00e5 ivareta. Dette inneb\u00e6rer at det f\u00f8rst og fremst er areal- og ressursdisponeringshensyn som er relevante i interesseavveiningen, jf. SOM-2019-4028. Fordelene ved \u00e5 dispensere fra plankravet vurderes til at eiendommen kan fortettes i tr\u00e5d med gjeldende arealpolitikk. Ulempene vil v\u00e6re at utvidelsen av antall boenheter ikke er demokratisk styrt gjennom en planprosess. Etter en samlet vurdering vil fordelene v\u00e6re klart st\u00f8rre enn ulempene. Tiltaket kommer i strid med kommuneplanens arealdel \u00a7 17 med hensyn til parkering. Tabell for parkeringsplasskrav angir at i byfortettingssone BY2 skal det v\u00e6re minimum 0,4 og maksimum 1 parkeringsplass for bil per 100 m2. Det er planlagt s\u00f8kt om 419 m2 BRA tiltak, noe som utl\u00f8ser krav om minimum 1,67 \u2248 2 parkeringsplasser for bil. Det planlegges ikke etablert parkering, og det s\u00f8kes derfor om dispensasjon fra minstekravet til parkering. En tillatelse som oms\u00f8kt kan bare gis dersom det med hjemmel i pbl \u00a7 19-2 kan gis dispensasjon fra bestemmelsen. For at dispensasjon kan gis, kreves det i henhold til pbl \u00a7 19-2 at verken hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. I 3 tillegg m\u00e5 fordelene ved \u00e5 gi dispensasjon v\u00e6re klart st\u00f8rre enn ulempene etter en samlet vurdering. Parkeringskravet skal sikre at det blir avsatt tilstrekkelig areal til parkering i samsvar med behovet tiltaket medf\u00f8rer. Bestemmelsen skal bidra til bedre tilgjengelighet og fremkommelighet for n\u00e6ringstrafikk, utrykningskj\u00f8ret\u00f8y, syklister og fotgjengere samt bedre det visuelle inntrykket av gaterommene. Klager anf\u00f8rer at omr\u00e5det har et eksisterende h\u00f8yt parkeringspress og tiltaket vil f\u00f8re til \u00f8kt trafikkbelastning i et omr\u00e5de med smale veier. I denne saken er det s\u00f8kt om dispensasjon fra parkeringskravet for planlagt bygges\u00f8knad om utvidelse av bygningsvolum og boenheter p\u00e5 eiendommen. Planlagt utvidelse gir krav om minimum 2 parkeringsplasser for bil, men det er redegjort for at det ikke er \u00f8nskelig \u00e5 etablere parkering p\u00e5 eiendommen. Fagetaten er i utgangspunktet positive til en reduksjon av parkeringsplasser for privatbil, men dette m\u00e5 samtidig avveies opp mot risikoen for at dispensasjonen f\u00f8rer til \u00f8kt gateparkering, dersom den faktiske bilbruken ikke reduseres. Omkringliggende gatenett er smalt, og lite egnet for \u00f8kt gateparkering, slik at dette er u\u00f8nsket med tanke p\u00e5 fremkommelighet for annen trafikk. Dette taler mot \u00e5 innvilge en dispensasjon. Det er kort vei til bybanestopp p\u00e5 Wergeland og busstopp med h\u00f8y frekvens og bybanens linje 2 er innenfor gangavstand. Det er ogs\u00e5 kort veg til sykkelstamvei E39 som passerer over Mindemyren, og det er dermed gode koblinger for sykling i b\u00e5de retning Flesland og Sentrum. Fagetaten vurderer at kollektivtilbudet og sykkelmulighetene for eiendommen er s\u00e5 gode at det fremst\u00e5r som et reelt alternativ \u00e5 kunne bo p\u00e5 eiendommen uten egen privatbil. Tiltaket vurderes til ikke \u00e5 vesentlig tilsidesette de hensyn bestemmelsene skal ivareta. Fordelene ved \u00e5 dispensere fra parkeringskravet vurderes til at planlagt biltrafikk ikke \u00f8kes, selv om antallet boenheter blir flere. Ulempene vil v\u00e6re at eventuelle nye beboere med egen privatbil vil f\u00f8re til \u00f8kt belastning p\u00e5 gatenettet ved gateparkering. Etter en samlet vurdering vil fordelene v\u00e6re klart st\u00f8rre enn ulempene. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det oppfatter at vedtaket som er p\u00e5klaget gjelder s\u00f8knad om dispensasjoner fra KPA2018 \u00a7\u00a7 3.1 om plankrav og 17 parkering. Det vil derfor v\u00e6re anf\u00f8rsler knyttet til dispensasjonene som behandles her. De andre anf\u00f8rslene m\u00e5 eventuelt fremsettes i forbindelse med byggesaken. N\u00e5r det gjelder klagers anf\u00f8rsel om at tiltaket er for omfattende til \u00e5 behandles uten reguleringsplan, vises det f\u00f8rst til at det er klart at tiltakene det s\u00f8kes dispensasjon for er omfattet av KPA\u00a7 3.1, hvor det st\u00e5r at: Tiltak etter pbl \u00a7 20-1 bokstav a, d, g, k, og l skal inng\u00e5 i reguleringsplan vedtatt med hjemmel i plan- og bygningsloven av 1985 eller nyere lov. 4 Sp\u00f8rsm\u00e5let er derved om det med hjemmel i pbl \u00a7 19-2 kan gis dispensasjon fra bestemmelsen. Byr\u00e5det deler fagetaten sin vurdering her, og viser derfor til fagetaten sin vurdering i sin helhet. Byr\u00e5det vil likevel trekke frem at en dispensasjon fra plankravet f\u00f8rst og fremst vil v\u00e6re aktuelt i allerede fullt utbygde omr\u00e5der, der det ikke er n\u00f8dvendig med en overordnet vurdering av hensynene plankravet skal ivareta. I dette tilfellet s\u00f8kes det om et forholdsvis h\u00f8yt antall boenheter, men det er samtidig redegjort for at eiendommen og omr\u00e5det har kapasitet til dette. De omkringliggende arealer fremst\u00e5r som fullt utbygd og det er tale om et etablert boligomr\u00e5de. Det vektlegges dessuten at eiendommen fortettes i tr\u00e5d med gjeldende arealpolitikk. Klager er videre bekymret for at tiltaket med \u00f8kt antall boenheter, vil gi et h\u00f8yt parkeringspress og f\u00f8re til \u00f8kt trafikkbelastning. Byr\u00e5det viser til at det i denne saken er s\u00f8kt om dispensasjon fra minstekravet i KPA2018 \u00a7 17 om parkering. Parkeringskravet i det aktuelle omr\u00e5det er minimum 0,4 parkeringsplass for bil per 100 m2, og vil utgj\u00f8re 2 parkeringsplasser for planlagte boliger. Tiltakshaver har i forbindelse med s\u00f8knaden redegjort for at det ikke er \u00f8nskelig \u00e5 etablere parkering p\u00e5 eiendommen. Plan- og bygningsetaten er i dispensasjonsvedtaket og i klageomgangen kommet til at fordelene med dispensasjon, at planlagt biltrafikk ikke \u00f8kes, er klart st\u00f8rre enn ulempene, at eventuelle nye beboere med egen privatbil vil f\u00f8re til \u00f8kt belastning p\u00e5 gatenettet ved gateparkering. Byr\u00e5det deler konklusjonen og viser til vurderingen til fagetaten i sin helhet. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 28.10.2024 opprettholdes. Klagen tas ikke til f\u00f8lge. Dato: 13. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Vedlegg: Fagetatens notat av 23.01.2025 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Tilsvar til klage 5. Klage 6. Vedtak 7. Tegninger 8. Merknader til nabovarsel 9. Uttalelse fra Vestland fylkeskommune 10. Vedtak fra Bymilj\u00f8etaten 11. S\u00f8knad 5 "
}