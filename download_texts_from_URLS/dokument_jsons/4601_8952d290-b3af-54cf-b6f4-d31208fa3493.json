{
  "dokument_id": "8952d290-b3af-54cf-b6f4-d31208fa3493",
  "doc_type": "case_presentation",
  "kommune": 4601,
  "tittel": "H\u00f8ring - forskrift om elevpermisjon i Bergen kommune",
  "url": "https://bergen.kommune.no/politikere-utvalg/api/fil/bk360/10510338/Framstilling-Horing-forskrift-om-elevpermisjon-i-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/84924-1 H\u00f8ring \u2013 forskrift om elevpermisjon for Bergen kommune Hva saken gjelder: Byr\u00e5d for barnehage og skole legger fram sak om \u00e5 sende forslag til lokal forskrift om elevpermisjon p\u00e5 h\u00f8ring. Forskriften er hjemlet i den nye oppl\u00e6ringsloven \u00a7 2\u20132. Ny oppl\u00e6ringslov trer i kraft 1. august 2024. Etter oppl\u00e6ringsloven \u00a7 2\u20132 skal kommunene lage en forskrift om permisjon fra den pliktige oppl\u00e6ringen. Dette er ikke et krav etter dagens lov, men Bergen kommune har egne retningslinjer for behandling av elevpermisjon, den s\u00e5kalte \u00abBergensstandarden\u00bb. Den ble f\u00f8rst vedtatt av byr\u00e5det i 2013, og innebar en vesentlig innstramming av praksis. Den ble imidlertid ansett for \u00e5 v\u00e6re urimelig streng, og mange vedtak som ble gjort i tr\u00e5d med den ble opphevet av fylkesmannen. Retningslinjene ble etter dette revidert og lempet p\u00e5. If\u00f8lge eksisterende retningslinjer skal det \u00abbare unntaksvis innvilges permisjon til ferie\u00bb. Det st\u00e5r videre at det kan innvilges permisjon for deltagelse p\u00e5 m\u00f8ter i Ungdommens bystyre og n\u00e5r eleven er tatt ut til \u00e5 delta ved idrettslig eller kulturell konkurranse/stevne p\u00e5 regionalt, nasjonalt eller internasjonalt niv\u00e5. Etter n\u00e5v\u00e6rende oppl\u00e6ringslov kan skolen gi eleven inntil 10 dagers sammenhengende permisjon dersom dette er forsvarlig. Loven har blitt tolket slik at det kan gis flere slike permisjoner i l\u00f8pet av et \u00e5r, men if\u00f8lge \u00abBergensstandarden\u00bb skal skolene normalt ikke innvilge permisjon utover 10 dager totalt i l\u00f8pet av et skole\u00e5r. Den nye oppl\u00e6ringsloven inneholder ingen maksimumsgrense for elevpermisjon, og overlater til kommunen \u00e5 bestemme dette. Forslaget til forskrift videref\u00f8rer dagens praksis om 10 dagers maksimal permisjon per skole\u00e5r. Rektor kan likevel innvilge permisjon utover dette n\u00e5r sterke velferdsgrunner taler for det. If\u00f8lge forslaget til forskrift er det visse perioder i \u00e5ret der det normalt ikke skal gis permisjon, blant annet n\u00e5r det avholdes kartleggingspr\u00f8ver, eksamen osv. Lovens vilk\u00e5r for \u00e5 innvilge permisjon er at \u00abeleven f\u00e5r ei oppl\u00e6ring som samla sett er forsvarleg\u00bb, selv om skolen innvilger permisjon. Dette m\u00e5 vurderes konkret for det enkelte barn. Normalt skal det mye til for \u00e5 si at kortere permisjoner vil ha stor betydning for elevens samlede oppl\u00e6ring. I forskriftsutkastet er det derfor foresl\u00e5tt en ordning om forenklet behandling av s\u00f8knader om permisjon opp til tre dager per skole\u00e5r. Dette inneb\u00e6rer at alle elever i praksis kan ta ut tre permisjonsdager i \u00e5ret, uansett \u00e5rsak. Forutsetningen er at permisjonen er forsvarlig, og at det ikke s\u00f8kes permisjon i tidsrommet for kartleggingspr\u00f8ver osv. Det er ogs\u00e5 foresl\u00e5tt at 1 elevens kontaktl\u00e6rer kan godkjenne s\u00f8knader om permisjon p\u00e5 inntil to sammenhengende dager. Loven selv bruker ordene \u00abkan gi\u00bb, og gir dermed ingen rett til permisjon. Samtidig vil det kunne v\u00e6re tilfeller der eleven likevel vil kunne sies \u00e5 ha en slik rett etter annet rettsgrunnlag. Det viktigste her er Den europeiske menneskerettskonvensjonens artikkel 8 om retten til familieliv, samt ulike bestemmelser i FNs barnekonvensjon, bl.a. artikkel 3 om barnets beste. Forskriften kunne ha listet opp de ulike situasjonene der skolen skal gi permisjon, f.eks. hvilke familiebegivenheter som skal gi rett til permisjon, eller hvor n\u00e6r en avd\u00f8d m\u00e5 v\u00e6re for at eleven skal f\u00e5 fri til \u00e5 g\u00e5 i begravelsen. Det anbefales at det ikke gis slike detaljerte regler. Hva som oppleves som viktig og hvem som skal regnes som n\u00e6rst\u00e5ende vil variere fra person til person. \u00d8konomiske konsekvenser: Forskriften inneb\u00e6rer ikke \u00f8konomiske konsekvenser. Byr\u00e5dens vurdering og anbefaling/konklusjon: Ny oppl\u00e6ringslov trer i kraft 1. august 2024. Etter oppl\u00e6ringsloven \u00a7 2\u20132 skal kommunene lage en forskrift om permisjon fra den pliktige oppl\u00e6ringen. Forskriften skal bidra til at \u00abeleven f\u00e5r ei oppl\u00e6ring som samla sett er forsvarleg\u00bb, selv om skolen innvilger permisjon. Dette m\u00e5 vurderes konkret for det enkelte barn. Byr\u00e5den er imidlertid bekymret over det h\u00f8ye antallet elever som har langtidsfrav\u00e6r i skolene. Skolefrav\u00e6r kan ha mange konsekvenser, b\u00e5de faglige og sosiale. Elever med bekymringsfullt frav\u00e6r er en sammensatt gruppe, og \u00e5rsaken til skolefrav\u00e6r er kompleks. Byr\u00e5den er opptatt av det forebyggende arbeidet for \u00e5 hindre frafall i skolen i tr\u00e5d med Klosterhagen-erkl\u00e6ringen. Bergen kommune har en h\u00e5ndbok ved bekymringsfullt skolefrav\u00e6r. Tiltakene i h\u00e5ndboken dreier seg blant annet om \u00e5 ha et godt system for \u00e5 fange opp frav\u00e6rsproblematikk, finne \u00e5rsaker til frav\u00e6ret, samarbeide med hjemmet, relasjonsbygging mellom l\u00e6rer og elev og lytte til elevens stemme og tiltaks- eller opptrappingsplan for tilbakef\u00f8ring til skolen. Valg av tiltak m\u00e5 tilpasses hver enkelt sak, da ingen frav\u00e6rssaker er like og \u00e5rsakene kan v\u00e6re sammensatte, men tiltak for tilbakef\u00f8ring til normal skolehverdag er ofte mer effektive hvis skolen kommer i gang tidlig i forl\u00f8pet. Byr\u00e5den \u00f8nsker en bred medvirkning fra elever, foreldre, skoler og andre aktuelle instanser n\u00e5r det n\u00e5 skal lages lokal forskrift om elevpermisjon. Byr\u00e5den anbefaler derfor at forslaget til forskrift sendes p\u00e5 h\u00f8ring. Vedtakskompetanse: Byr\u00e5dets fullmakter \u00a7 2.5 Saksforberedelse, vedtatt av bystyret 16.12.2020 i sak 378/20: Byr\u00e5det har ansvar for \u00e5 forberede og fremlegge saker til bystyrets organer. Byr\u00e5det selv innstiller i alle saker hvor bystyret har avgj\u00f8relsesmyndighet, og som ligger innenfor byr\u00e5dets ansvarsomr\u00e5der. Byr\u00e5det innstiller ikke i saker som gjelder utvikling og drift av bystyrets organer. Byr\u00e5d for barnehage og skole innstiller til byr\u00e5det \u00e5 fatte f\u00f8lgende vedtak: Byr\u00e5det sender \u00abForskrift om elevpermisjon i Bergen kommune\u00bb p\u00e5 h\u00f8ring med h\u00f8ringsfrist 30. juni 2024 Dato: 4. juni 2024 2 Daniel C. E. H\u00e4gglund Byr\u00e5d for barnehage og skole Dokumentet er godkjent elektronisk. Vedlegg: Forskrift om elevpermisjon i Bergen kommune 3 "
}