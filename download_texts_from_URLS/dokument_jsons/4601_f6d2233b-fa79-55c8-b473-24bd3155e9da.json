{
  "dokument_id": "f6d2233b-fa79-55c8-b473-24bd3155e9da",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Magne Hages\u00e6ter (R\u00f8dt) om lengre leiekontrakter for kommunale boliger.",
  "url": "https://bergen.kommune.no/politikere-utvalg/api/fil/bk360/9623319/Svar-pa-representantforslag-fra-Magne-Hagesaeter-Rodt-om-lengre-leiekontrakter-for-kommunale-boliger-",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor (Arbeidssted) V\u00e5r referanse: 2023/253131-6 Saksbehandler: Ingerd Lene Nyheim Fra Dato: 7. februar 2024 Byr\u00e5d for barnevern, sosiale tjenester og mangfold Svar p\u00e5 representantforslag fra Magne Hages\u00e6ter (R\u00f8dt) om lengre leiekontrakter for kommunale boliger. Forretningsutvalget har i m\u00f8te 31.10.2023 i sak 5/23 fattet f\u00f8lgende vedtak: 1. Representantforslag fra Magne Hages\u00e6ter (R) om lengre leiekontrakter for kommunale boliger oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 18. april 2024. 3. Utvalg for helse og sosial avgir innstilling i saken. Representanten Magne Hages\u00e6ter har fremmet f\u00f8lgende representantforslag: I retningslinjene for tildeling av kommunal bolig, vedtatt 19.10.2016 i sak 268-16, heter det at leiekontraktene som hovedregel er tidsbegrenset til tre \u00e5r. Den korte leietiden p\u00e5 tre \u00e5r f\u00f8rer til utrygghet for leietakerne, ustabile bomilj\u00f8er og at mange barn ikke f\u00e5r fullf\u00f8rt skolegangen p\u00e5 sin n\u00e6rskole. Barneflytting er et stort problem i omr\u00e5der med mange kommunale boliger. Levek\u00e5rsunders\u00f8kelsen fra 2019 viser at de to omr\u00e5dene med st\u00f8rst andel kommunale boliger, Solheim nord og Slettebakken, ogs\u00e5 har h\u00f8y grad av barneflytting, dvs. netto utflytting av barn fra omr\u00e5det. Som det st\u00e5r i Levek\u00e5rsunders\u00f8kelsen viser SSB at \u00abpersoner som har flyttet mye i barndom og ungdom en h\u00f8yere risiko for d\u00e5rlige levek\u00e5r senere i livet\u00bb (Befolkningsutvikling, flytting og d\u00f8delighet, SSB 2016). Viktigheten av \u00e5 redusere barneflytting og skolebytting ble ogs\u00e5 pekt p\u00e5 som et viktig tiltak under Redd Barna Bergen sitt innspillsm\u00f8te med 13 organisasjoner om temaet familiefattigdom 8. februar 2023. Som det st\u00e5r i NOU 2011:15 Rom for alle, s. 80-81: \u00abLang botid i kommunal bolig er ikke n\u00f8dvendigvis negativt. Bostabilitet vil kunne gi \u00f8kt livskvalitet, mens ustabilitet og gjentatte flyttinger kan v\u00e6re belastende. Det gjelder ikke minst for barn\u00bb. H\u00f8sten 2023 reviderte Oslo kommune sine retningslinjer for tildeling av kommunale boliger og innf\u00f8rte lengre leiekontrakter p\u00e5 opptil syv \u00e5rs varighet for barnefamilier. Bergen kommune m\u00e5 f\u00f8lge etter og sikre at barn i kommunale boliger f\u00e5r en mer stabil oppvekst. Forslag til vedtak: Bergen bystyre vedtar f\u00f8lgende endring av retningslinjene for tildeling av kommunale boliger: \u2022 For barnefamilier med barn mellom 0-14 gir f\u00f8rstegangs leie syv \u00e5rs leietid i kontrakten, og fem \u00e5rs leietid ved f\u00f8rste fornyelse av kontrakten. \u2022 For s\u00f8kere uten barn gir f\u00f8rstegangs leie fem \u00e5rs leietid i kontrakten og tre \u00e5r ved fornyelse av kontrakten. Byr\u00e5dets vurdering av representantforslaget: Representantforslaget viser til retningslinjene for tildeling av kommunal bolig som ble vedtatt 19. oktober 2016 i sak 268-16. I saken ble det vedtatt at Bergen kommune skal f\u00f8lge husleieloven og at leiekontraktene som hovedregel er tidsbegrenset til tre \u00e5r. Representantforslaget inneb\u00e6rer en endring av tildelingsreglementet som bystyret har vedtatt for kommunale boliger. Byr\u00e5det mener det m\u00e5 gj\u00f8res en grundig vurdering av fordeler og ulemper ved endret kontraktslengde og regelverk for tildeling av kommunal bolig, dersom bystyret skal ha et godt grunnlag for \u00e5 vurdere konsekvensene av \u00e5 tilby lengre leiekontrakter. Konklusjonen til byr\u00e5det er derfor at en eventuell endring av lengden for leiekontrakter for kommunale boliger ikke b\u00f8r gj\u00f8res gjennom et representantforslag, men b\u00f8r vurderes grundig og helhetlig i forbindelse med revisjon av retningslinjene. Byr\u00e5det mener at det er p\u00e5 tide \u00e5 revidere retningslinjene for tildeling av kommunal bolig i Bergen vedtatt i 2016 og vil starte arbeidet med dette. I husleieloven av 1999 er det flere s\u00e6rtrekk ved kommunenes rolle som utleier av bolig. Kommunens utleie er knyttet til \u00abvanskeligstilte p\u00e5 boligmarkedet\u00bb slik dette er definert i \u00a7 11 i loven av 1999. Dette er en sv\u00e6rt sammensatt gruppe, men i praksis favner det om personer som utleiemarkedet for \u00f8vrig ikke har et tilbud til og som p\u00e5 bakgrunn av dette trenger kommunens bistand for \u00e5 skaffe seg eller beholde bolig. En betydelig andel har et sammensatt utfordringsbilde og boligenes beliggenhet og beboersammensetning i et boligkompleks vil v\u00e6re av betydning. Kommunen skal bosette de som trenger det mest og som ikke klarer skaffe seg bolig p\u00e5 andre m\u00e5ter. Bolig tildeles utfra hver enkeltes behov og livssituasjon p\u00e5 det tidspunkt vedtak om tildeling blir fattet. N\u00e5r behovspr\u00f8ving er utgangspunktet for at en er tildelt bolig er det gode grunner for \u00e5 omfordele n\u00e5r livssituasjonen endres. Det vil til enhver tid v\u00e6re n\u00f8dvendig med en n\u00f8ye prioritering av hvem som f\u00e5r tilgang til et begrenset antall kommunale utleieboliger. Leietaker sin situasjon kan endre seg betydelig etter innflytting i kommunal bolig, eksempelvis p\u00e5 grunn av familiesituasjon eller \u00f8konomi. Dette er endringer i leietakers livssituasjon som medf\u00f8rer at grunnlaget for tildeling kan falle bort. Et eksempel er at bolig utleid som familiebolig av ulike grunner ender opp som bebodd av eneperson, samtidig som mange familier har behov for en (st\u00f8rre) familiebolig. I slike tilfeller vil det v\u00e6re vanskelig \u00e5 n\u00e5 frem med en oppsigelse, og det er f\u00f8rst ved utl\u00f8p av leieavtale en f\u00e5r mulighet til \u00e5 kunne omprioritere og tilby bolig tilpasset husstandsst\u00f8rrelse. Konsekvensen av lengre kontrakter kan for kommunen v\u00e6re redusert \u00abturnover\u00bb og mulig \u00f8kning i k\u00f8 og ventetid for tildeling av kommunal bolig. Hvor store konsekvensene blir er vanskelig \u00e5 beregne. Mange som leier kommunal bolig bor vesentlig lengre enn 3 \u00e5r. Alle som fyller kriteriene og har behov for det, f\u00e5r leie i en ny periode p\u00e5 tre \u00e5r.. P\u00e5 nasjonalt niv\u00e5 viser statistikk at 80 prosent av leieforhold sies opp av leietaker. Det er sv\u00e6rt f\u00e5 som m\u00e5 flytte fra en kommunal bolig mot sin vilje, og kommunen strekker seg langt for \u00e5 hjelpe leietakerne som har utfordringer med \u00e5 beholde egen bolig. Det er derfor ogs\u00e5 slik at nesten alle oppsigelser knyttet til leieforhold i kommunal bolig kommer fra leietaker selv. Gjennomsnittlig botid i utleieboligene til Bergen kommune var i desember 2023 p\u00e5 6 \u00e5r og 9 m\u00e5neder og tendensen er at botiden \u00f8ker. Dette kan ha flere \u00e5rsaker. Generelt er dyrtid og et boligmarked som gir f\u00e6rre muligheter til b\u00e5de kj\u00f8p og leie p\u00e5 det private markedet ugunstig for vanskeligstilte p\u00e5 boligmarkedet. Det klare flertallet av de som s\u00f8ker om kommunal utleiebolig er enslig og har sammensatte utfordringer, og 70 prosent av enehusstandene har utfordringer knyttet til rus og/eller psykisk uhelse. Ved vurdering av om en familie kan f\u00e5 forlenget leieforholdet med en ny 3 \u00e5rs periode ut\u00f8ves det skj\u00f8nn. Dersom familien nylig har hatt en vesentlig endring i inntekt, vil de kunne f\u00e5 fornyet leiekontrakten, slik at de f\u00e5r tid til \u00e5 omr\u00e5 seg Husleieloven skal sikre en balansert fordeling av rettigheter og plikter i forholdet mellom utleier og leier, og sikre grunnleggende botrygghet. Loven b\u00f8r v\u00e6re tilpasset dagens situasjon i leiemarkedet. P\u00e5 grunn av at mange tilbakemeldinger om at husleieloven ikke fungerer godt nok i dagens marked er det satt ned et statlig husleielovutvalg. Utvalget skal p\u00e5 vegne av kommunal- og distriksdepartementet gjennomg\u00e5 husleieloven og komme med forslag til endringer. Utvalget leverte sin f\u00f8rste delleveranse 31. januar 2024 og skal levere sin siste delleveranse senest 15. oktober 2024. Kontraktslengde var et av temaene som ble omtalt i den f\u00f8rste delleveransen. Forslag i leveransen er at et flertall av utvalgets medlemmer foresl\u00e5r \u00f8kt minstetid p\u00e5 kontraktslengde i husleieloven p\u00e5 fem \u00e5r, mens mindretallet av utvalgets medlemmer foresl\u00e5r \u00e5 beholde dagens kontraktslengde p\u00e5 tre \u00e5r i husleieloven. Delleveransen om Kontraktslengde-og-oppsigelsesvern-i-boligleieforhold er n\u00e5 p\u00e5 h\u00f8ring og svarfrist for h\u00f8ringsuttalelse er satt til 30. april 2024. Hva gj\u00f8r andre storbyer? Retningslinjer for og organisering av tildeling av kommunale utleieboliger er en kommunal oppgave. Retningslinjer vedtas av den enkelte kommune, men m\u00e5 f\u00f8lge aktuelle nasjonale retningslinjer, forskrifter og lover. Oslo kommune har forskriftsfestet regler for tildeling av kommunal bolig. Utvidelse av kontraktslengde som nevnt i representantforslaget er vedtatt av bystyret i Oslo. Ny forskrift tredde i kraft 1. januar 2024 og ligger p\u00e5 lovdata Forskrift om tildeling av kommunal bolig, Oslo kommune. Forskriften for tildeling i Oslo dreier seg om alle boliger kommunen tildeler og er derfor mer omfattende enn de som henvises til i sak 268-16 vedtatt av Bergen bystyre. Stavanger kommune har retningslinjer for tildeling av kommunal utleiebolig som er noks\u00e5 lik de Bergen kommune har, med 3 \u00e5rs-kontrakter. Trondheim kommune har utarbeidet egne retningslinjer for s\u00f8knadsbehandling og tildeling av kommunale utleieboliger. Retningslinjene ble sist vedtatt i bystyret 3. mars 2022. I tillegg er det laget en egen veileder som utfyller retningslinjene som gjelder tildeling av alle boliger i kommunen uavhengig av m\u00e5lgruppe. Skjematisk sammenligning av noen prinsipper ved tildeling mellom storbyene: Bergen Oslo Trondheim Stavanger Kontraktslengde 3 \u00e5r etter 3 \u00e5r etter Barnefamilier 3 \u00e5r etter husleieloven. husleieloven, men skal som husleieloven. L\u00f8pende for for barnefamilier hovedregel tilbys personer over 70 (barn 0-14 \u00e5r) og leiekontrakter p\u00e5 og beboere i omsorgsbolig 7 10 \u00e5r eller mer. omsorgsboliger \u00e5r. Livslang for Andre tilbys omsorgsboliger til leiekontrakter p\u00e5 noen grupper. 3 \u00e5r. Botid f\u00f8r bolig Ett \u00e5rs botid i To \u00e5rs botid i Oslo To \u00e5rs botid i To \u00e5rs botid i kan tildeles/ Bergen kommune. Trondheim Stavanger husstand settes kommune. kommune. kommune. p\u00e5 venteliste Inntektsgrenser \u00d8vre brutto \u00d8vre samlet \u00d8vre brutto Ikke oppgitt p\u00e5 \u00e5rsinntekt: brutto \u00e5rsinntekt: nettside. Husstander med inntektsgrense for Husstander med 1 person: 3,5G husstanden er: 1 personer: 3,5 G 2 personer: 4,0G 1 person: 4G for enslige og 2 3 personer: 4,5G 2 personer eller personer: 4 G, 4 personer: 5,0G flere: 5G + 5% med mindre p\u00e5slag for hvert s\u00e6rlige grunner husstandsmedlem foreligger. utover to. Annet Kandidater som Om det vurderes Kandidater som Kandidater som oppfyller at du ikke kan oppfyller oppfyller kriteriene settes tildeles kriteriene sette kriteriene settes p\u00e5 venteliste. hensiktsmessig p\u00e5 venteliste. p\u00e5 venteliste. bolig innen seks m\u00e5neder kan det gis avslag p\u00e5 s\u00f8knad. Oppsummering og byr\u00e5dets vurdering av representantforslaget Kommunene er p\u00e5lagt et ansvar gjennom boligsosial lov og sosialtjenesteloven for vanskeligstilte p\u00e5 boligmarkedet. Det er derfor gode grunner for at kommunene har s\u00e6rregler for \u00e5 kunne ivareta leietakere som faller utenfor boligmarkedet. N\u00e5r kommunene trenger ekstra handlingsrom med tidsbestemte kontrakter er det for \u00e5 kunne ivareta botrygghet og for \u00e5 sikre at de som trenger det mest f\u00e5r tilgang til en kommunal bolig. \u00c5 kunne bist\u00e5 denne gruppen fordrer handlingsrom som i st\u00f8rst mulig grad gir mulighet for \u00e5 ivareta huseiers og utleiers ansvar for gode boliger i et trygt bomilj\u00f8, samtidig som leietaker sikres tilgang til en trygg og egnet bolig. Lengre leiekontrakter kan v\u00e6re positivt for enkelte grupper, samtidig som det kan f\u00f8re til at andre m\u00e5 vente lenger p\u00e5 en egnet bolig. Byr\u00e5det mener det er p\u00e5 tide \u00e5 revidere retningslinjene for tildeling av kommunal bolig i Bergen og vil starte arbeidet med dette. Vurdering av kontraktslengde vil v\u00e6re en naturlig del av dette arbeidet. Byr\u00e5det vil i tillegg se til husleieloveutvalgets arbeid og signaler fra nasjonale myndigheter. Konklusjonen til byr\u00e5det er at det ikke vil bli tilbydd lengre leiekontrakter for kommunale boliger f\u00f8r dette arbeidet er gjennomf\u00f8rt. Christine B. Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}