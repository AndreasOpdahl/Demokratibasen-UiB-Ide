{
  "dokument_id": "301ebf39-c30a-52c0-bde6-39eaf08dd297",
  "doc_type": "case_attachment",
  "kommune": 4601,
  "tittel": "Bymilj\u00f8etatens innspill - h\u00f8ring av nye statlige planretningslinjer for arealbruk og mobilitet.",
  "url": "https://bergen.kommune.no/politikere-utvalg/api/fil/bk360/10255553/Bymiljoetatens-innspill-horing-av-nye-statlige-planretningslinjer-for-arealbruk-og-mobilitet-",
  "tekst": " Bymilj\u00f8etaten Til Intern korrespondanse BBU - Seksjon byutvikling (Arbeidssted) V\u00e5r referanse: 2024/47369-6 v/Amalie Hilde Saksbehandler: Tine Beate Myklebust Neverdal Dato: 19. april 2024 Fra Bymilj\u00f8etaten Bymilj\u00f8etatens innspill - h\u00f8ring av nye statlige planretningslinjer for arealbruk og mobilitet. Bymilj\u00f8etaten viser til Byr\u00e5dsavdeling for byutvikling sin oversendelse vedr. h\u00f8ring av nye statlige planretningslinjer for arealbruk og mobilitet, datert 03.04.24. Kommunal- og distriktsdepartementet har utarbeidet forslag til nye statlige planretningslinjer for arealbruk og mobilitet. Disse skal erstatte dagens statlige planretningslinjer for samordnet bolig-, areal- og transportplanlegging fra 2014. Forslaget til nye retningslinjer er gjennomg\u00e5ende oppdatert, sammenliknet med gjeldende statlige planretningslinjer fra 2014, og det er foretatt mange mindre og st\u00f8rre endringer i hele dokumentet. Statlige planretningslinjer for klima- og energiplanlegging og klimatilpasning er ogs\u00e5 evaluert og revidert, og er samtidig gjenstand for h\u00f8ring. Revisjonen av de to statlige planretnings- linjene sees i sammenheng og supplerer hverandre. Bymilj\u00f8etaten har f\u00f8lgende innspill: Aktiv transport og delte mobilitetsl\u00f8sninger Kapittel 4 i forslaget omhandler Retningslinjer for regioner med st\u00f8rre byer. Under punkt 4.2 Milj\u00f8vennlig mobilitet anbefaler vi at ordlyden i planretningslinjene tydeliggj\u00f8r at byomr\u00e5dene skal fremme aktive transportformer og legge til rette for delte mobilitetsl\u00f8sninger. Delte mobilitetsl\u00f8sninger, som bildeling, gj\u00f8r at behovet for \u00e5 bruke bil kan oppfylles uten at man trenger \u00e5 eie den selv. Dette kan bidra til \u00e5 frigj\u00f8re betydelige areal, spesielt i urbane omr\u00e5der. Transport\u00f8konomisk institutt fant at 1 delebil kan ha erstattet opp mot 15 privatbiler i Bergen, og videre at bildelingsbrukere reiser mer milj\u00f8vennlig enn de som eier egen bil. Vi foresl\u00e5r f\u00f8lgende tilf\u00f8yelser under pkt. 4.2 (med understreking): Planleggingen skal bidra til \u00e5 styrke kollektivtransport og aktive transportformer som sykkel og gange. For byomr\u00e5dene b\u00f8r det utarbeides planer for et sammenhengende gang- og sykkelvegnett med h\u00f8y kvalitet. I byomr\u00e5dene b\u00f8r det videre legges til rette for delte mobilitetsl\u00f8sninger som bidrar til \u00e5 redusere behovet for \u00e5 eie og bruke egen bil. Trafikksikkerhet Kapittel 3 i forslaget omhandler Generelle retningslinjer (gjelder for hele landet). Tema trafikksikkerhet er bare omtalt under punkt 3.12 Trafikksikkerhet: Planlegging skal ivareta trafikksikkerhet for g\u00e5ende og syklende, og s\u00e6rskilt sikre trygg skolevei. Bymilj\u00f8etaten st\u00f8tter retningslinjenes fokus p\u00e5 myke trafikanter og skoleveier, slik at planer sikrer attraktive og trygge l\u00f8sninger for disse trafikantgruppene. Vi vil likevel p\u00e5peke at et stort flertall av drepte og hardt skadde i veitrafikken tilh\u00f8rer andre trafikantgrupper. Sett i lys av ambisjonen om null drepte og hardt skadde i veitrafikken (nullvisjonen), er vi derfor bekymret for at fokuset p\u00e5 myke trafikanter blir for ensidig. Vi ettersp\u00f8r en mer utfyllende bestemmelse, som legger til rette for valg av trafikksikre l\u00f8sninger for flere trafikantgrupper. Bymilj\u00f8etaten ettersp\u00f8r videre mer direkte f\u00f8ringer for planlegging under punkt 3.12. Vi vil i den forbindelse fremheve behovet for f\u00f8ringer n\u00e5r det gjelder rammer for utvikling av bylogistikk, spesielt n\u00e5r det gjelder byrom/torg der myke trafikanter ferdes. Vi foresl\u00e5r at planlegging m\u00e5 legge til rette for at varelevering i tilknytning til byrom skal skje p\u00e5 myke trafikanters premisser. Varelevering b\u00f8r prim\u00e6rt skje i sidegater eller ved levering til lokalt varemottak. Trafikksikre forhold tilknyttet varelevering i byomr\u00e5der har stor betydning for \u00e5 sikre attraktive tilbud for myke trafikanter. Med hilsen Bymilj\u00f8etaten Lise Reinertsen - etatsdirekt\u00f8r Tom J. Sandahl \u2013 kst. avdelingsleder Dokumentet er godkjent elektronisk. Kopi: B\u00e6rekraftig mobilitetsseksjonen (Arbeidssted) - Lars Petter Klem, Veiforvaltningsseksjonen (Arbeidssted) - Marianne Skulstad "
}