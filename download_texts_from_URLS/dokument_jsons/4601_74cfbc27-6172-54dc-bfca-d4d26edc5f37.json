{
  "dokument_id": "74cfbc27-6172-54dc-bfca-d4d26edc5f37",
  "doc_type": "case_presentation",
  "kommune": 4601,
  "tittel": "\u00c5sane gnr 216 bnr 24 Eidsv\u00e5gveien 115. Klage p\u00e5 bruksendring fra kontor til offentlig tjenesteyting - dagsenter for personer med nedsatt funksjonsevne",
  "url": "https://bergen.kommune.no/politikere-utvalg/api/fil/bk360/10660455/Framstilling-Asane-gnr-216-bnr-24-Eidsvagveien-115-Klage-pa-bruksendring-fra-kontor-til-offentlig-tjenesteyting-dagsenter-for-personer-med-nedsatt-funksjonsevne",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/74218-10 \u00c5sane gnr 216 bnr 24 Eidsv\u00e5gveien 115. Klage p\u00e5 bruksendring fra kontor til offentlig tjenesteyting - dagsenter for personer med nedsatt funksjonsevne Hva saken gjelder: Saken gjelder klage over bruksendring fra kontor til offentlig tjenesteyting \u2013 dagsenter for personer med nedsatt funksjonsevne. Bygget ble opprinnelig godkjent som kontorbygg i fem etasjer i rammetillatelse fra 2011, stadfestet av Fylkesmannen i Hordaland i 2012. Opprinnelig gbnr. er 216/24, mens dagens gbnr. etter fradeling er 216/1255. Det er s\u00f8kt om og godkjent bruksendring av 3.-5. etasje i vedtak datert 11.04.2024. Det er kommet klager p\u00e5 vedtaket fra Veilaget Strandveien 5105 Eidsv\u00e5g v/Bruse Hofstedt den 02.05.2024 og fra Sameiet Eidsv\u00e5g Terrasse v/Sigmund Riis den 02.05.2024. Tiltakshaver er EF EN AS, mens ansvarlig s\u00f8ker er Helgesen Tekniske Bygg AS. Eiendommen er omfattet av reguleringsplan for \u00c5sane gnr 216 bnr 24 Eidsv\u00e5g fabrikker, kontorbygg ved kommunekaien (planid: 4601_50790400), stadfestet 2005. Den aktuelle delen av eiendommen er regulert til bolig/kontor. I kommuneplanens areadel (KPA 2018), vedtatt 19.06.2019, er eiendommen lagt til ytre fortettingssone, med hensynssone for funksjonell strandsone. Se endringstillatelsen \u00a7 3.1 for utfyllende planstatus. Tiltaket krever dispensasjon fra reguleringsplanen \u00a7 2.1 om arealform\u00e5l og fra KPA 2018 \u00a7 6.1 byggegrense mot sj\u00f8. N\u00f8dvendige dispensasjoner er oms\u00f8kt og innvilget. Vestland fylkeskommune har gitt uttale datert 22.01.2024, hvor de er negative til \u00f8kt bruk av krysset mellom fylkesvei Eidsv\u00e5gveien og privat vei Strandveien f\u00f8r krysset blir utbedret. De ber om at krysset blir utbedret eller at tilkomst blir sikret gjennom Eidsv\u00e5gveien gjennom kommunal vei s\u00f8r-\u00f8st for eiendommen. Ansvarlig s\u00f8ker har opplyst at det er gjennomf\u00f8rt nabovarsling i tr\u00e5d med pbl. \u00a7 21-3. Det er mottatt nabomerknader fra gbnr. 216/388, Sameiet Eidsv\u00e5g Terrasse ved styret og fire seksjonseiere, gbnr. 216/566, Hans-Atle Christensen og gbnr. 216/862, Bente F\u00e6r\u00f8vik. Merknadene g\u00e5r i hovedsak ut p\u00e5 at endring av bruken vil gi lite forutsigbarhet for framtidig aktivitet, endringen vil medf\u00f8re st\u00f8y, Strandveien egner seg ikke for \u00f8kt trafikk og tiltakshaver mangler veirett til denne. En dispensasjon medf\u00f8rer bare ulemper, ikke fordeler, og vilk\u00e5rene er ikke oppfylt. Det vises til komplette nabomerknader. Harris Advokatfirma AS kom med tilsvar til merknadene p\u00e5 vegne av tiltakshaver. De viser til at snuhammer i Strandveien er trukket ut av s\u00f8knaden, og vurderer at innsendte nabomerknader ikke tilf\u00f8rer nye opplysninger som tilsier at det ikke er grunnlag for \u00e5 godkjenne tiltaket slik det er oms\u00f8kt og nabovarslet. Det vises til at EF EN AS har veirett, og at bygget vil v\u00e6re i bruk i vanlig kontortid. Bygget vil oppfylle gjeldene krav til st\u00f8y, og at brukergruppen vil v\u00e6re forenelig med bruken av naboeiendommer og friomr\u00e5dene. Leietaker 1 \u00f8nsker en langsiktig avtale, og det er dermed ikke grunnlag for \u00e5 v\u00e6re bekymret for nye brukergrupper. Det vises ellers til komplett tilsvar. Klage: Da klagene har mange felles punkt blir disse gjengitt samlet. Klagene er omfattende, og hovedtrekk er gjengitt under. Klagerne ber prim\u00e6rt om at vedtaket blir gjort om til avslag, subsidi\u00e6rt at Strandveien ikke benyttes som adkomst eller at denne m\u00e5 utbedres. Klagerne anf\u00f8rer at Bergen kommune er inhabil til \u00e5 behandle saken, da de er aktuell leietaker av bygget. Plassering av verksted og st\u00f8yskapende aktiviteter b\u00f8r lokaliseres bort fra naboer, og klager forutsetter at annen bruk enn dagsenter for personer med nedsatt funksjonsevne krever s\u00f8knad om bruksendring. Det anf\u00f8res at EF EN AS ikke har veirett til Strandveien, og det vises til at det er avsl\u00e5tt s\u00f8knad om 12-16 boenheter der Strandveiens private del skulle v\u00e6re tilkomstvei, begrunnet i at vei og kryss ikke tilfredsstiller dagens standard. Det b\u00f8r ikke \u00e5pnes for bruk av Strandveien som adkomst. Dersom dette ikke tas til f\u00f8lge, b\u00f8r det stilles krav til utbedring av veien og krysset mot fylkesvei. Veibiten mellom enden av Strandveien og ned til repos til nybygget b\u00f8r markeres som gangvei, med minimum skilting og sekund\u00e6rt en form for stengsel om u\u00f8nsket kj\u00f8ring blir resultatet. Klager anf\u00f8rer ogs\u00e5 at konsekvenser for omgivelsene ikke er tillagt tilstrekkelig vekt i vurderingen av dispensasjon, og at vilk\u00e5rene ikke er oppfylt. Det er allerede problem med villparkering i Strandveien, og det er begrenset antall parkeringsplasser i nybygget. Det vises ellers til komplette klager. Fagetatens vurdering og anbefaling: Plan- og bygningsetaten som fagetat har vurdert klagene, og tilr\u00e5r at de ikke tas til f\u00f8lge. Fagetaten finner ikke at kommunen er inhabil til \u00e5 behandle s\u00f8knad om bruksendring eller forberede klagesakene, og p\u00e5peker at klagesakene sendes til politisk behandling og til Statsforvalteren for endelig avgj\u00f8relse dersom vedtakene opprettholdes ved politisk behandling. N\u00e5r det gjelder dispensasjon, bemerkes det at reguleringsplanen \u00e5pner for bygging n\u00e6rmere sj\u00f8 enn 25 meter og for bygging av boliger og kontor. Tilgjengelighet til sj\u00f8 er sikret ved trapp som gj\u00f8r at man kan komme seg til kaien, og bolig/kontor ville ogs\u00e5 medf\u00f8rt noe st\u00f8y. Fagetatens vurdering er at oms\u00f8kte bruksendring ikke vil medf\u00f8re med trafikk eller st\u00f8y enn regulert form\u00e5l, men ha f\u00e6rre brukere enn et ordin\u00e6rt kontorbygg. S\u00f8ker har ogs\u00e5 opplyst at gjeldende tekniske krav for st\u00f8y blir oppfylt, slik at gjeldende grenseverdier for st\u00f8y ikke blir brutt. Hva gjelder infrastruktur, er eiendommen sikret tilkomst via kommunal vei Eidsv\u00e5gveien. Fagetaten kan ikke se at hensynene bak bestemmelsen blir vesentlig tilsidesatt for kontorform\u00e5l og byggegrense langs sj\u00f8. Vurderingen av fordeler og ulemper i opprinnelig vedtak opprettholdes, og fordelene vurderes som \u00abklart\u00bb st\u00f8rre enn ulempene. Hva gjelder atkomstvei, bemerker fagetaten at tiltaket har atkomst via kommunal avkj\u00f8rsel fra Eidsv\u00e5gveien i \u00f8st, og bruken av begrepet prim\u00e6ratkomst betyr ikke at det er godkjent en sekund\u00e6ratkomst. Rett til bruk av den private veien Strandveien er ikke tatt stilling til da dette er av privatrettslig karakter. Fagetaten viser til trafikkutredning i s\u00f8knaden n\u00e5r det gjelder merknad om \u00f8kt trafikk. I tillatelsen er det godkjent bruksendring fra kontor til offentlig tjenesteyting (dagsenter for personer med nedsatt funksjonsevne) for deler av bygget, og annen bruk enn dette m\u00e5 det s\u00f8kes bruksendring for. Det vises ellers til komplett fagnotat. \u00d8konomiske konsekvenser: Ikke relevant. 2 Byr\u00e5dets vurdering og anbefaling/konklusjon: Byr\u00e5det har vurdert saken, og tilr\u00e5r at klagene ikke tas til f\u00f8lge. Det vises til fagnotatet, som tiltredes i sin helhet. N\u00e5r det gjelder Strandveien vises det til, som fagetaten har p\u00e5pekt, at veirett er et privatrettslig sp\u00f8rsm\u00e5l. Godkjent tilkomst for tiltaket er via kommunal vei Eidsv\u00e5gveien, og tiltaket har dermed lovlig atkomst til vei som er \u00e5pen for alminnelig ferdsel, jf. pbl. \u00a7 27-4. N\u00e5r det gjelder st\u00f8y og st\u00f8v fra verksted, vises det til at bygget skal oppfylle alle gjeldende tekniske krav. Aktiviteten p\u00e5 dagsenteret vil ogs\u00e5 v\u00e6re i kortere tid, og med f\u00e6rre brukere, enn et vanlig kontorbygg. Byr\u00e5det tiltrer ogs\u00e5 fagetatens vurdering av at aktivitet i bygget er i tr\u00e5d med det som er innenfor t\u00e5legrensen for naboer. Det vises s\u00e6rlig til at sp\u00f8rsm\u00e5let her ikke er om selve bygget skal godkjennes eller ikke \u2013 dette ble avklart ved Fylkesmannen i Hordalands vedtak 22.05.2012. Sp\u00f8rsm\u00e5let er om man kan fravike planen for \u00e5 tillate dagsenter for personer med nedsatt funksjonsevne i stedet for kontor med mulighet for boliger i femte etasje, som reguleringsplanen legger opp til. Byr\u00e5det finner at vilk\u00e5rene for \u00e5 gi de n\u00f8dvendige dispensasjonene er oppfylt, og tiltrer fagetatens vurdering av dette. Byr\u00e5det kan ikke tilr\u00e5 at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 11.04.2024 opprettholdes. Klagen tas ikke til f\u00f8lge. Dato: 6. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, datert 11.06.2024 med f\u00f8lgende vedlegg: 1. Situasjonskart 2. Ortofoto 3. Situasjonsplan 4. Flyfoto 5. Tegninger 6. Klage fra Veilaget Strandveien 5105 Eidsv\u00e5g 7. Klage fra Sameiet Eidsv\u00e5g Terrasse 8. Tillatelse til endring datert 11.04.2024 9. Tilsvar til nabomerknader 10. Nabomerknader 11. Uttalelse fra Vestland fylkeskommune datert 22.01.2024 12. Trafikkvurdering datert 15.12.2023 13. Rammetillatelse datert 15.03.2011 3 "
}