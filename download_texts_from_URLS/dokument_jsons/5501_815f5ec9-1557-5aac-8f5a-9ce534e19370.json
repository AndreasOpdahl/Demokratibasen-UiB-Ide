{
  "dokument_id": "815f5ec9-1557-5aac-8f5a-9ce534e19370",
  "doc_type": "case_presentation",
  "kommune": 5501,
  "tittel": "Innbyggerforslag - Utvidet drift av ishallen",
  "url": "https://innsyn.tromso.kommune.no/application/getMoteDokument?dokid=2001959601",
  "tekst": "Arkivsaksnr. 24/20899-2 Saksbehandler Elisabeth S\u00f8rvin Kristensen Saksgang M\u00f8tedato Milj\u00f8-, idrett-, kultur- og 01.04.2025 samfunnsutviklingsutvalget Kommunestyret 23.04.2025 Innbyggerforslag - Utvidet drift av ishallen Kommunedirekt\u00f8rens innstilling til vedtak: \u2022 Kommunestyret tar innbyggerforslaget \u00abMinsak \u2013 Utvidet drift av Troms\u00f8 ishall\u00bb til behandling. \u2022 Administrasjonen bes utrede om det er mulig \u00e5 holde ishallen \u00e5pen lengre enn dagens 8,5 m\u00e5neder. \u2022 Administrasjonen bes utrede om det vil v\u00e6re mulighet for at klubbene selv kan drifte ishallen for egen regning i sommerm\u00e5nedene. Herunder bes administrasjonen utrede hva de m\u00e5nedlige kostnadene med \u00e5 drifte Troms\u00f8 ishall er. Stig Tore Johnsen Mette Moh\u00e5g Kommunedirekt\u00f8r Direkt\u00f8r for bymilj\u00f8 1 Hva saken gjelder Behandling av innbyggerforslaget \u00abMinsak \u2013 Utvidet drift av Troms\u00f8 ishall\u00bb. Saksutredning Med hjemmel i kommuneloven \u00a7 12-1 kan innbyggerne i kommunen sende inn forslag om saker som skal behandles av kommunestyret. Kommunestyret plikter selv \u00e5 ta stilling til et innbyggerforslag som gjelder kommunens virksomhet. 1. Grunnvilk\u00e5r for behandling F\u00f8r saken tas opp til behandling m\u00e5 det imidlertid avklares om forslaget oppfyller lovens vilk\u00e5r for realitetsbehandling. Kommunestyret plikter selv \u00e5 ta stilling til saken hvis minst 300 av kommunens innbyggere st\u00e5r bak forslaget. De som stiller seg bak forslaget m\u00e5 v\u00e6re folkeregistrert i kommunen, men trenger ikke \u00e5 ha stemmerett eller ha fylt 18 \u00e5r. Kommunestyret tar selv stilling til om forslaget gjelder kommunens virksomhet. I nettportalen \u00abminsak\u00bb har det kommet inn et forslag om utvidet drift av Troms\u00f8 ishall. Forslaget ble levert 02.12.2024. Da var det registrert 323 underskrifter med oppgitt adresse i kommunen. Kommunestyret skal ta stilling til forslaget senest seks m\u00e5neder etter at det er fremmet. Videre fremg\u00e5r det av loven at det i samme valgperiode ikke kan fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med samme innhold som en sak som er behandlet av kommunestyre i l\u00f8pet av valgperioden. Det er kommunestyret som skal ta stilling til om et forslag kan fremmes. 2. Forslagets innhold Forslagsstillerne ber om at driften av Troms\u00f8 ishall forlenges fra 8,5 m\u00e5neder i \u00e5ret til minimum 10 m\u00e5neder i \u00e5ret. Dette begrunnes med behov for \u00f8kt isflatekapasitet og muligheten for \u00e5 arrangere treningsleir og sk\u00f8yteskole f\u00f8r skolestart. Utover dette bes administrasjonen om \u00e5 utrede muligheten for \u00e5 holde ishallen \u00e5pen i 11 m\u00e5neder. Administrasjonen bes ogs\u00e5 om \u00e5 utrede hva de m\u00e5nedlige kostnadene med \u00e5 drifte Troms\u00f8 ishall er med sikte p\u00e5 at idrettslagene skal kunne vurdere om de har kapasitet til \u00e5 drifte ishallen selv i perioden kommunen holder ishallen stengt. For den fulle teksten vises det til innbyggerforslaget vedlagt saken. 3. Vurdering av om forslaget kan fremmes Hvorvidt forslaget skal behandles eller avvises m\u00e5 avgj\u00f8res etter en konkret vurdering av om innholdet er det samme som i tidligere innbyggerforslag eller sak som er behandlet av kommunestyret i gjeldende valgperiode. Kommunestyret har i valgperioden 2023-2027 ikke behandlet noen sak vedr\u00f8rende driften av Troms\u00f8 ishall. Administrasjonen mener derfor at saken m\u00e5 tas opp til behandling. 4. Vurdering av forslaget Driften av ishallen ble politisk behandlet i Kommunestyret den 24. februar 2010, se sak 24/10. Saken omhandlet hvorvidt Troms\u00f8 kommune skulle drifte ishallen selv og fra hvilket tidspunkt ishallen skulle settes i drift. I saksutredningen er driftsbudsjettet satt opp med utgangspunkt i en \u00e5tte m\u00e5neders driftsperiode, fra 1. september til 1. mai. Det fremkommer ikke av saken hvorfor man har valgt disse datoene. Kommunestyret vedtok imidlertid at Troms\u00f8 kommune selv skulle 2 ha ansvaret for driften av ishallen, og at driftskostnader for \u00e5tte m\u00e5neders drift skulle innarbeides i budsjettet for 2011 og p\u00e5f\u00f8lgende \u00e5r. Behov og ettersp\u00f8rsel: Troms\u00f8 ishall ble tatt i bruk v\u00e5ren 2010 og er fortsatt den eneste i ishallen i de to nordligste fylkene. Ishallen benyttes av Troms\u00f8 Ishockeyklubb, Ishavsbyen kunstl\u00f8pklubb, TSI Chiefs, Boet Curlingklubb, Hockeyklubb Troms\u00f8 Stars og Troms\u00f8 Sk\u00f8yteklubb. I tillegg brukes ishallen av skoler og barnehager, samt til barnebursdager. P\u00e5 l\u00f8rdager og s\u00f8ndager er det satt av tid til publikum, hvor ishallen er \u00e5pen for alle som \u00f8nsker \u00e5 st\u00e5 p\u00e5 sk\u00f8yter. En gjennomgang av kommunens utleiesystem, BookUp, viser at det er aktivitet i anlegget hele uka fra tidlig morgen til sent p\u00e5 kvelden. Tilbakemeldingene fra idrettslagene og Troms\u00f8 idrettsr\u00e5d er at behovet for treningstid er st\u00f8rre enn kapasiteten i anlegget. Det er dermed ikke tvil om at det er stor ettersp\u00f8rsel etter \u00e5 utvide driften av anlegget, slik at isflatekapasiteten \u00f8kes. Det er verdt \u00e5 merke seg at denne ettersp\u00f8rselen ikke er ny. Klubbene har etterspurt en lengre driftstid i mange \u00e5r. Allerede i 2013 var det m\u00f8ter mellom ishockeyklubben og kommunen om \u00e5 holde ishallen islagt hele \u00e5ret. Dette viser at behovet for en lengre driftstid har v\u00e6rt til stede over lengre tid. Troms\u00f8 ishall driftes i dag av enhet for byggdrift med egne tekniske betjenter. De seneste \u00e5rene har ishallen v\u00e6rt driftet i 8,5 m\u00e5neder, med noe varierende tidspunkt for n\u00e5r isen er blitt lagt og fjernet igjen. Etter \u00f8nske fra idrettslagene ble ishallen i fjor stengt 15. april og \u00e5pnet igjen 1. august. Ishavsbyen kunstl\u00f8pklubb fikk da gjennomf\u00f8rt sin Arctic Summer Camp f\u00f8r skolestart, med over 60 deltakere fra Norge, Slovakia og \u00d8sterrike. Ishavsbyen kunstl\u00f8pklubb \u00f8nsker \u00e5 videref\u00f8re dette arrangementet, samt tilby ulike sk\u00f8yteskolekurs og treningsleir. Ishavsbyen kunstl\u00f8pklubb argumenterer ogs\u00e5 for at en utvidet driftsperiode vil bidra til \u00e5 likestille sk\u00f8yteidretten med andre hallidretter, og gi akseptable vilk\u00e5r for videre vekst. Treningstid og publikumstid i lengre tid av \u00e5ret, kan ogs\u00e5 bidra til \u00e5 fremme folkehelsen og gi flere muligheten til \u00e5 delta i organiserte og uorganiserte aktiviteter. Politisk forankring: Innbyggerforslaget er i tr\u00e5d med kommunedelplanen for idrett og friluftsliv 2023-2026. Planen har som hovedm\u00e5l at Troms\u00f8 kommune skal bidra til \u00e5 \u00f8ke det fysiske aktivitetsniv\u00e5et i befolkningen gjennom \u00e5 tilrettelegge for fysisk aktivitet, idrett og friluftsliv \u00e5ret rundt. I tillegg vises det s\u00e6rlig til f\u00f8lgende delm\u00e5l hvor kommunen skal: \u2022 S\u00f8rge for at det finnes anlegg tilgjengelige b\u00e5de for trening og arrangementer. \u2022 Sikre at eksisterende og nye anlegg fungerer godt og m\u00f8ter brukernes krav. \u2022 Stille kommunale anlegg til disposisjon for lag og foreninger til idrett og fysisk aktivitet og s\u00f8rge for at bygg og anlegg ikke st\u00e5r ubenyttet og utnyttes best mulig. \u2022 Opprettholde bredden i aktivitetstilbudet og tilrettelegge for nye aktivitetsformer. \u00c5 utvide driftstiden av ishallen vil bidra til disse m\u00e5lene. Ogs\u00e5 Troms\u00f8 idrettsr\u00e5d st\u00f8tter forslaget fra Ishavsbyen kunstl\u00f8pklubb. Styret i Troms\u00f8 idrettsr\u00e5d behandlet saken i 2024: Sak 26/24: Innbyggerforslag Troms\u00f8 Ishall. 3 Ishavsbyen Kunstl\u00f8pklubb ber om at driften av Troms\u00f8 Ishall forlenges fra 8,5 m\u00e5neder til 10 m\u00e5neder i \u00e5ret, slik at sk\u00f8yteidretten likestilles med andre \u00abhallidretter\u00bb, og gis akseptable vilk\u00e5r for videre vekst. Vedtak: Styret i TIR st\u00f8tter forslaget til Ishavsbyen Kunstl\u00f8pklubb. \u00d8konomiske konsekvenser: F\u00f8r utvidet driftstid eventuelt kan vedtas, er det viktig \u00e5 gjennomf\u00f8re en grundig kostnadsanalyse for \u00e5 vurdere de \u00f8konomiske konsekvensene av en utvidet driftstid. Dette inkluderer \u00f8kte driftskostnader, vedlikehold og eventuelle behov for ekstra bemanning. En lengre driftstid vil medf\u00f8re \u00f8kte driftskostnader, som kostnader til str\u00f8m, vann og kj\u00f8ling/oppvarming. Det er viktig \u00e5 vurdere om disse kostnadene vil medf\u00f8re behov for ekstra bevilgninger over driftsbudsjettet. En lengre driftstid vil ogs\u00e5 medf\u00f8re \u00f8kt slitasje p\u00e5 ishallen og utstyret. Det m\u00e5 derfor vurderes om det er behov for ekstra vedlikehold og eventuelle investeringer i nytt utstyr. Anleggets tilstand og kapasitet m\u00e5 ogs\u00e5 kartlegges, da anlegget n\u00e5 er 15 \u00e5r og det tekniske anlegget begynner \u00e5 n\u00e6rme seg forventet levetid. Videre kan en lengre driftstid medf\u00f8re behov for ekstra bemanning, b\u00e5de p\u00e5 drifts- og renholdsiden i en tid hvor det vanligvis avvikles ferie. Det er derfor viktig \u00e5 vurdere om dette kan dekkes innenfor eksisterende bemanningsressurser, eller om det er behov for \u00e5 ansette flere medarbeidere. Muligheten for \u00e5 leie ishallen og drifte den selv: Et annet punkt i innbyggerforslaget er at det skal gj\u00f8res mulig \u00e5 leie ishallen i perioden der ishallen er stengt, slik at klubbene kan vurdere \u00e5 drifte ishallen for egen regning dersom det skulle oppst\u00e5 behov for dette i sommerm\u00e5nedene. Hvem som kan og skal drifte ishallen har som nevnt v\u00e6rt oppe til vurdering tidligere. Dette ble politisk behandling ved etableringen av hallen i 2010 og s\u00e5 sent som i 2021 ble sp\u00f8rsm\u00e5let dr\u00f8ftet av administrasjonen etter foresp\u00f8rsel fra Troms\u00f8 ishockeyklubb om \u00e5 overta driften av anlegget. I den politiske saken og i dr\u00f8ftelsen kommer det frem at det er flere momenter det m\u00e5 tas hensyn til. Blant annet er det kostbart \u00e5 drifte en ishall og det krever teknisk kunnskap. I tillegg m\u00e5 det ogs\u00e5 vurderes om dette vil v\u00e6re i henhold til regler om offentlige anskaffelser og mva- regelverket. Forslaget m\u00e5 videre ses opp mot momskompensasjonssaken kommunen hadde oppe til politisk behandling i september 2024. Muligheten for \u00e5 leie ishallen for \u00e5 kunne drifte selv kan med andre ord ikke vedtas f\u00f8r det er gjort en grundig vurdering p\u00e5 om det lar seg gj\u00f8re innenfor de reglene og vedtakene som finnes. Konklusjon Kommunedirekt\u00f8ren mener kommunestyret m\u00e5 ta saken til behandling, da innholdet i saken ikke er det samme som tidligere innbyggerforslag eller saker i valgperioden 2023-2027. Basert p\u00e5 behovet for \u00f8kt aktivitetstilbud, politisk forankring og st\u00f8tte fra idrettsr\u00e5det, anbefales det at kommunen vurderer om det er mulig \u00e5 utvide driftstiden for Troms\u00f8 ishall. En slik 4 vurdering m\u00e5 inneholde en gjennomgang av anleggets tilstand og kapasitet og en grundig kostnadsanalyse for \u00e5 avklare de \u00f8konomiske konsekvensene av en slik driftsutvidelse. Basert p\u00e5 utfallet av en slik vurdering, anbefales det ogs\u00e5 at det vurderes om det er mulig at idrettslagene leier ishallen for \u00e5 drifte hallen for egen regning ved behov i sommerm\u00e5nedene. Kommunedirekt\u00f8rens innstilling til vedtak: \u2022 Kommunestyret tar innbyggerforslaget \u00abMinsak \u2013 Utvidet drift av Troms\u00f8 ishall\u00bb til behandling. \u2022 Administrasjonen bes utrede om det er mulig \u00e5 holde ishallen \u00e5pen lengre enn dagens 8,5 m\u00e5neder. \u2022 Administrasjonen bes utrede om det vil v\u00e6re mulighet for at klubbene selv kan drifte ishallen for egen regning i sommerm\u00e5nedene. Herunder bes administrasjonen utrede hva de m\u00e5nedlige kostnadene med \u00e5 drifte Troms\u00f8 ishall er. Vedtakskompetanse Kommunestyret Vedlegg Innbyggerforslag - Utvidet drift av Troms\u00f8 ishall Signaturliste 5 "
}