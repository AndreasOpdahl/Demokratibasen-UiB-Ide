{
  "dokument_id": "c7013f75-ef57-52db-b07a-4cc9da279763",
  "doc_type": "case_attachment",
  "kommune": 4601,
  "tittel": "Byr\u00e5det sin saksfremstilling, datert 26.03.2019",
  "url": "https://bergen.kommune.no/politikere-utvalg/api/fil/bk360/9463952/Byradet-sin-saksfremstilling-datert-26-03-2019",
  "tekst": " BYR\u00c5DET V\u00e5r referanse: 2018/56466-2 Ytrebygda gnr 106 bnr 226 Eikeneset 33. Klage over l\u00f8yve - nybygg bustad Kva saka gjeld: Saka gjeld klage over l\u00f8yve datert 20.06.2018. Det vart gjeve rammel\u00f8yve til oppf\u00f8ring av einebustad p\u00e5 to plan med bruksareal oppgitt til 278 m 2 med tilh\u00f8yrande planering og VA- anlegg samt riving av eksisterande garasje p\u00e5 eigedomen. Det vart gjeve dispensasjon fr\u00e5 gjeldande reguleringsplankart og fr\u00e5 kommunedelplan for Mildehalv\u00f8ya \u00a7 3.1 vedkomande utnyttingsgrad. Eigedomen er regulert og ligg innanfor reguleringsplan Hjellestad Nordre (plan-id 31120000), vedteken 09.04.1968. I kommunedelplanen for Mildehalv\u00f8ya, vedteken 02.03.2006 er eigedomen vist som bustadomr\u00e5de. I arealdelen til kommunedelplanen er eigedomen vist som \u00abbebyggelse og anlegg\u00bb, og ligg i gul flyst\u00f8ysone, samt at delar av tomten ligg innanfor funksjonell strandsone. S\u00f8knaden er avhengig av dispensasjon fr\u00e5 reguleringsplankartet, d\u00e5 det ikkje er vist bustad p\u00e5 eigedomen. Tiltaket er ogs\u00e5 avhengig av dispensasjon fr\u00e5 KDP \u00a7 3.1 vedkomande utnyttingsgrad. Det er s\u00f8kt om naudsynte dispensasjonar. Ansvarleg s\u00f8kjar er Sweco Norge As p\u00e5 vegne av tiltakshavar \u00c5dne Tveit og Helen Husefest. Ansvarleg s\u00f8kjar har opplyst at tiltaket er nabovarsla i samsvar med reglane i pbl \u00a7 21-3, og at det er motteke merknadar fr\u00e5 advokatfirmaet Harris DA p\u00e5 vegne av eigarar av gnr 106/496 Fride og Britt Karlsen, og fr\u00e5 Jibo Consult AS p\u00e5 vegne av eigar av 106/91 Henning Madsen. Merknadane g\u00e5r i hovudsak p\u00e5 at det ikkje er grunnlag for \u00e5 gje dispensasjon fr\u00e5 utnyttingsgrad, plassering og h\u00f8gde, huset b\u00f8r senkast, innsyn og at huset vert dominerande. Bymilj\u00f8etaten har i uttale datert 15.02.2018 sagt at dei ikkje r\u00e5r i fr\u00e5 \u00e5 gje dispensasjon, men at dei ber om at det vert stilt vilk\u00e5r om bevaring av fleire st\u00f8rre furutre p\u00e5 tomta. Fylkesmannen i Hordaland har 08.02.2018 uttalt at bustaden vil verte ganske eksponert mot vestrepollen sj\u00f8lv om den ligg utanfor omsynssona for funksjonell strandsone, og ber om at kommunen vurderer tilpassinga av tiltaket til terrenget. Rammel\u00f8yvet er klaga p\u00e5 av advokatfirmaet Harris ved advokat Torhild Matterne Skoge i brev datert 07.07.2018, p\u00e5 vegne av Britt og Frode Karlsen. Tiltakshavar har i brev datert 08.08.2018 kome med tilsvar til klagen. 1 Klagen: Klagar meiner at det er lagt feil faktum til grunn og at vedtaket har feil n\u00e5r det er gitt dispensasjon fr\u00e5 KPA punkt 1 plankravet og kommunedelplanen \u00a7 3.1 om maksimal utnyttingsgrad. Klagar meiner at kommunen ikkje har grunngjeve godt nok dispensasjonen for ny bustad, og klagar meiner at dersom eigedomen hadde vore aktuell for bygging ville det vore vist p\u00e5 reguleringsplankartet. Reguleringsplanen viser kor det skal byggjast, og kva omr\u00e5der som eventuelt skal vere utbyggingsareal. Klagar meiner at kommunen m\u00e5 gjere ei vurdering av om arealet faktisk er byggeareal. Det vert ogs\u00e5 vist til at tomta b\u00f8r haldast ubygd, tomta vil verte veldig synleg fr\u00e5 sj\u00f8 p\u00e5 grunn av at vegetasjon vert fjerna, bygging er problematisk med omsyn til landskaps- og friluftsinteresser, og at tiltaket vil gje ulemper for nabo. N\u00e5r det gjeld dispensasjon fr\u00e5 utnyttingsgrada, meiner klagar at bygget ikkje er tilpassa terrenget i tilstrekkeleg grad, bygget er plassert h\u00f8gt i terreng og det er heller ikkje noko vegetasjon som vil dempe inntrykket av bustaden fr\u00e5 sj\u00f8en. Klagar meiner at tiltaket b\u00f8r reduserast i volum og senkast i terrenget. Klagar skriv vidare at nabo vert p\u00e5f\u00f8rt store naboulemper som f\u00f8lgje av plassering av einebustaden, og kommunen m\u00e5 vise ei l\u00e5gare plassering av bustaden som f\u00f8lgje av naboulempene. Klagar viser til at nabo vert p\u00e5f\u00f8rt store ulemper som f\u00f8lgje av tap av utsikt og \u00f8kt innsyn. Klagar viser ogs\u00e5 til at bustaden ikkje passar inn med str\u00f8kskarakteren i omr\u00e5det, og at bustaden verkar som eit framandelement. Fagetaten si vurdering og tilr\u00e5ding: Fagetaten har ikkje funne grunn til \u00e5 ta klagen til f\u00f8lgje. Fagetaten presiserer at det ikkje er gitt dispensasjon fr\u00e5 plankravet i KPA, d\u00e5 st\u00f8rsteparten av eigedomen er omfatta av reguleringsplan. N\u00e5r det gjeld dispensasjon fr\u00e5 reguleringsplankartet, meiner fagetaten at plankartet f\u00f8rst og fremst tek stilling til dei tiltaka som er markert og vist i teiknforklaringa, og at planen ikkje hindrar vidare utvikling av omr\u00e5det. Fagetaten finn st\u00f8tte til dette synet i namnet p\u00e5 reguleringsplanen samt anna dokumentasjon fr\u00e5 planprosessen. N\u00e5r det gjeld utnyttingsgrad, er planlagt tiltak vist med ei utnyttingsgrad p\u00e5 33,1 % og grensa i KDP er p\u00e5 25 %. Fagetaten peiker p\u00e5 at utnyttinga i planen er l\u00e5g samanlikna med korleis tomter vert utnytta i dag og i forslaget til KPA s\u00e5 er eigedomen vist med ei utnytting p\u00e5 40 % BRA. I gjeldande KPA er eigedomen vist med BRA p\u00e5 60 %. Det vert vidare vist til at eigedomen skal nytte eksisterande infrastruktur, tiltaket er i samsvar med KPA sine krav til utomhusareal og godt innanfor dei krav som f\u00f8lgjer av lova knytt til h\u00f8gde. Fagetaten kan ikkje sj\u00e5 at naboulempene som vert vist til, er s\u00e5 omfattande at det krev ei annan plassering av bustaden. Det vert vist til pbl \u00a7 29-4 og at regelen vert praktisert slik at tiltakshavar sitt ynskje skal im\u00f8tekommast der det ikkje er avgjerande grunner som talar imot. Byr\u00e5det si vurdering og tilr\u00e5ding/konklusjon: Byr\u00e5det har vurdert klagen og resten av dokumentasjonen i saka, og er samd med fagetaten si vurdering og konklusjon. Byr\u00e5det kan ikkje tilr\u00e5 at klagen vert teken til f\u00f8lgje. Plankartet viser bustadplassering p\u00e5 dei fleste tomter, men har heller ikkje avgrensa bustadareal ved \u00e5 vise denne eigedomen med eit anna arealf\u00f8rem\u00e5l. Plankartet viser heller 2 ikkje bustadar p\u00e5 tomter der det stod andre bygg, og flyfoto viser at det er bygd fleire bustadar langs sj\u00f8en. Byr\u00e5det meiner dette talar for at reguleringsplanen ikkje har avgrensa bygging til spesifikke tomter, og kan ikkje sj\u00e5 at omsynet bak planen vert vesentleg sett til side. Byr\u00e5det peiker ogs\u00e5 p\u00e5 at kommunedelplanen viser heile omr\u00e5det som bustadomr\u00e5de. N\u00e5r det gjeld utnyttingsgrad, kan ikkje byr\u00e5det sj\u00e5 at tiltaket set til side dei omsyna som skal sikrast. Tiltaket er planlagt med ei utnyttingsgrad p\u00e5 om lag 33 %, noko som er noko h\u00f8gare enn kommunedelplanen. Det er likevel ei mindre overskriding. Tiltaket er ikkje vesentleg st\u00f8rre enn andre bustadar, om ein ser det i lys av dei andre bustadane p\u00e5 Eikeneset. Kommunedelplanen har ei l\u00e5g utnyttingsgrad samanlikna med gjeldande KPA. Tiltaket har ogs\u00e5 ei utnyttingsgrad som er l\u00e5gare enn det som er f\u00f8reslege i ny KPA. Byr\u00e5det sluttar seg til fagetaten si vurdering, og meiner det er grunnlag for \u00e5 gje dispensasjon. Byr\u00e5det kan ikkje sj\u00e5 at det er grunnlag for \u00e5 endre plassering p\u00e5 bustaden, jf. pbl \u00a7 29-4. Som det vert vist til av fagetaten, skal tiltakshavars ynskjer im\u00f8tekommast dersom det ikkje er avgjerande grunnar mot plasseringa. Sivilombodsmannen har uttalt at det skal vere kvalifiserte grunner til at nabo skal n\u00e5 fram med krav om endra plassering. Byr\u00e5det meiner at plasseringa av bustaden ikkje gjev nabo vesentlege ulemper, og at tap av utsikt er innanfor det ein m\u00e5 forvente i eit bustadomr\u00e5de. Byr\u00e5det viser elles til fagetaten si vurdering, og sluttar seg til denne. P\u00e5 eigedomen i dag st\u00e5r det fleire st\u00f8rre furutre. Bymilj\u00f8etaten har peika p\u00e5 at det b\u00f8r stillast vilk\u00e5r om \u00e5 sikre bevaring av st\u00f8rre furutre, om det vert gjeve dispensasjon. Byr\u00e5det er samd med Bymilj\u00f8etaten, og meiner at fjernverknad av bustaden og inntrykket fr\u00e5 sj\u00f8 vil verte meir dempa om ein tek vare p\u00e5 fleire av trea p\u00e5 eigedomen. I illustrasjonsplan datert 07.12.2017 er det markeringar av dei trea som er p\u00e5 eigedomen i dag. Dei som er naudsynt \u00e5 fjerne for bygging er markert med raudt, og dei andre trea er markert med svart. Byr\u00e5det meiner at trea markert med svart skal bevarast og stiller vilk\u00e5r om dette. Vedtakskompetanse: I medhald av Reglement for bystyrekomiteene punkt 1.4, jf. bystyresak 85/17, er mynde til \u00e5 behandle klagesaker etter plan- og bygningslova, med n\u00e6rare gitte unntak, delegert til Komite for milj\u00f8 og byutvikling. Dersom klagen ikkje vert tatt til f\u00f8lgje, skal saka sendast til Fylkesmannen i Hordaland for endeleg avgjerd. Byr\u00e5det innstiller til komit\u00e9 for milj\u00f8 og byutvikling \u00e5 fatte f\u00f8lgjande vedtak: 1. Fagetaten sitt l\u00f8yve datert 20.06.2018 vert oppretthalde. 2. Det vert stilt vilk\u00e5r om at trea markert med svart i illustrasjonsplan datert 07.12.2017 skal bevarast. 3. Klagen vert ikkje teken til f\u00f8lgje. Dato: 26. mars 2019 Harald Schjelderup Anna Elisa Tryti Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Notat fr\u00e5 fagetaten med f\u00f8lgjande vedlegg: 1. Oversiktskart 2. Oversiktsfoto 3. Situasjonsplan 3 4. Tilsvar til klage 5. Tr\u00e6r 6. Klage 7. Rammetillatelse 8. Tegninger og illustrasjoner 9. NS-Profil 4 "
}