{
  "dokument_id": "8d4ca071-25e8-5d3a-ac8f-5052c735ce8f",
  "doc_type": "case_presentation",
  "kommune": 4601,
  "tittel": "H\u00f8ringssaker til forretningsutvalget 20.02.2024",
  "url": "https://bergen.kommune.no/politikere-utvalg/api/fil/bk360/9899231/Framstilling-Horingssaker-til-forretningsutvalget-20-02-2024",
  "tekst": " Forretningsutvalget Saksframstilling V\u00e5r referanse: 2023/257837-50 Saksbehandler: Anne Marit Myrstad Eriksen H\u00f8ringssaker til forretningsutvalget 20.02.2024 Hva saken gjelder: Bystyrets kontor har mottatt f\u00f8lgende h\u00f8ringssaker: 1. H\u00f8ring - Nasjonale pasientforl\u00f8p psykisk helse 2. H\u00f8ring - 12 timer gratis SFO for elever p\u00e5 3. trinn 3. H\u00f8ring - forslag om ileggelse og utm\u00e5ling av overtredelsesgebyr etter atomenergiloven og str\u00e5levernloven Etter \u00a7 6 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering.\u00bb I reglement for bystyret og utvalgene kap. 7.3.1 st\u00e5r det at: \u00abForretningsutvalget fordeler innkomne saker til bystyrets organer. Forretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret\u00bb. (Vedtatt av bystyret 18.10.2023, sak 368/23). 1. H\u00f8ring - Nasjonale pasientforl\u00f8p psykisk helse Helsedirektoratet sendte 09.02.2024 \u00abNasjonale pasientforl\u00f8p psykisk helse\u00bb p\u00e5 h\u00f8ring. Helsedirektoratet mottok i 2022 oppdrag fra Helse- og omsorgsdepartementet om \u00e5 videreutvikle pasientforl\u00f8pene innen psykisk helse og rus, og \u00e5 endre navn fra Pakkeforl\u00f8p til Nasjonale pasientforl\u00f8p psykisk helse og rus. Form\u00e5let med oppdraget er \u00e5 forenkle forl\u00f8psarbeidet for tjenestene, styrke samhandling, bidra til likeverdige tjenester, \u00f8ke kvalitet og brukermedvirkning, samt \u00e5 tilpasse forl\u00f8pene til brukergruppens behov. Helsedirektoratet har innhentet innspill fra helsetjenestene og fag- og brukermilj\u00f8er om hva som b\u00f8r bevares og endres i eksisterende pasientforl\u00f8p. Sentrale endringer er: \u2022 teksten i forl\u00f8pene er forkortet og forenklet 1 \u2022 tydeligere ansvarsplassering med eget kapittel som omhandler virksomhetslederes ansvar \u2022 bruker- og p\u00e5r\u00f8rendemedvirkning er konkretisert i de ulike aktivitetene i forl\u00f8pene \u2022 forl\u00f8pstider er mer differensiert slik at de bedre kan tilpasses den enkelte pasient \u2022 \u00f8kt differensiering i bruk av lege- eller psykologspesialist ut fra pasientens behov og tilstand \u2022 omfanget av koder er betydelig redusert fra 16 til 6 hendelser Form\u00e5let med endringene i monitoreringen er \u00e5 beholde det som bidrar til god faglig praksis, struktur i forl\u00f8pene, mer likeverdige tjenester og brukermedvirkning. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfrist er 08.05.2024. 2. H\u00f8ring - 12 timer gratis SFO for elever p\u00e5 3. trinn Utdanningsdirektoratet sendte 13.02.2024 ut h\u00f8ring om utvidelse av ordningen med 12 timer gratis SFO for elever p\u00e5 3. trinn. Ny forskrift til oppl\u00e6ringsloven er for tiden ute p\u00e5 h\u00f8ring og skal etter planen tre i kraft 1. august 2024. Her foresl\u00e5s endringer i reglene om moderasjonsordninger for skolefritidsordningen (SFO). Forslaget inneb\u00e6rer en utvidelse p\u00e5 12 timer gratis SFO for 3. trinn. I dag gjelder ordningen for 1. og 2. trinn. Ordningen for 3. trinn vil eventuelt tre i kraft skole\u00e5ret 2024-2025. Det er opp til hver enkelt kommune \u00e5 bestemme hvordan de vil organisere SFO-tilbudet utover kravene som er fastsatt i loven og forskriften. Kommunene st\u00e5r derfor fritt til \u00e5 tilby gratis SFO i hele oppholdstiden, eller ha andre moderasjonsordninger i tillegg til de som er fastsatt i forskriften. Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. Bystyredirekt\u00f8ren er kjent med at det er s\u00f8kt om utsatt frist og at dette ikke er innvilget. Etter dialog med byr\u00e5dssiden, anbefaler bystyredirekt\u00f8ren at bystyret avgir h\u00f8ringsuttalelse i sitt m\u00f8te 6. mars, og at utvalg for barnehage og skole avgir innstilling i allerede avtalt ekstram\u00f8te i forkant av bystyrem\u00f8tet. H\u00f8ringsfristen er 26.03.2024. 3. H\u00f8ring - forslag om ileggelse og utm\u00e5ling av overtredelsesgebyr etter atomenergiloven og str\u00e5levernloven Direktoratet for str\u00e5levern og atomsikkerhet sendte 07.02.24 p\u00e5 h\u00f8ring forslag om ileggelse og utm\u00e5ling av overtredelsesgebyr etter atomenergiloven og str\u00e5levernloven. Stortinget vedtok 5. juni 2018 regler om overtredelsesgebyr i en rekke lover p\u00e5 folkehelseomr\u00e5det. Atomenergiloven fikk hjemmel for ileggelse av overtredelsesgebyr i ny \u00a7 55 a og str\u00e5levernloven i ny \u00a7 23 a. Bestemmelsene er enda ikke tr\u00e5dt i kraft, da ikrafttredelse forutsetter at forskriftsbestemmelser om ileggelse og utm\u00e5ling av overtredelsesgebyret er vedtatt. Forslagene til forskrifter om overtredelsesgebyr etter henholdsvis atomenergiloven og str\u00e5levernloven inneholder \u00f8vre rammer for gebyret, hensyn som kan vektlegges ved vurderingen av om overtredelsesgebyr skal ilegges og momenter som kan inng\u00e5 i 2 fastsettelsen av gebyrets st\u00f8rrelse. Den \u00f8vre rammen er angitt i et bestemt antall G (folketrygdens grunnbel\u00f8p). H\u00f8ringsnotatet inneholder ogs\u00e5 forslag om endring i atomenergiloven \u00a7 55 a og str\u00e5levernloven \u00a7 23 a slik at det tiln\u00e6rmet objektive ansvaret for foretak endres til krav om subjektiv skyld. Forslaget er i tr\u00e5d med endring i forvaltningsloven \u00a7 46 som tr\u00e5dte i kraft 1. juli 2022. Det er ogs\u00e5 foresl\u00e5tt en ny bestemmelse om overtredelsesgebyr i henholdsvis str\u00e5levernforskriften, forskrift om fysisk beskyttelse av nukle\u00e6rt materiale og nukle\u00e6re anlegg og i forskrift om besittelse, omsetning og transport av nukle\u00e6rt materiale og flerbruksvarer. I tillegg er det ogs\u00e5 foresl\u00e5tt en endring i \u00a7 12 i forskrift om fysisk beskyttelse av nukle\u00e6rt materiale og nukle\u00e6re anlegg. Helse- og omsorgsdepartementet har gitt Direktoratet for str\u00e5levern og atomsikkerhet i oppdrag \u00e5 gjennomf\u00f8re offentlig h\u00f8ring av de nevnte forslagene. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er satt til 07.05. 2024. Forslag til vedtak: 1. Byr\u00e5det avgir eventuelt h\u00f8ringssvar til \u00abH\u00f8ring - Nasjonale pasientforl\u00f8p psykisk helse\u00bb p\u00e5 vegne av Bergen kommune. 2. Utvalg for barnehage, skole og idrett innstiller til bystyret som avgir h\u00f8ringssvar til \u00abH\u00f8ring - 12 timer gratis SFO for elever p\u00e5 3. trinn\u00bb p\u00e5 vegne av Bergen kommune. 3. Byr\u00e5det avgir eventuelt h\u00f8ringssvar til \u00abH\u00f8ring - forslag om ileggelse og utm\u00e5ling av overtredelsesgebyr etter atomenergiloven og str\u00e5levernloven\u00bb p\u00e5 vegne av Bergen kommune. Dato: 16. februar 2024 Trine P. Gr\u00f8nbech - Bystyredirekt\u00f8r Anne Marit M. Eriksen - F\u00f8rstekonsulent Dokumentet er godkjent elektronisk. Vedlegg: H\u00f8ringsbrev 3 "
}