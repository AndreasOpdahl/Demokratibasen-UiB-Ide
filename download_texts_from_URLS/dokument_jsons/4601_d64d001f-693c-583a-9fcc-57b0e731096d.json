{
  "dokument_id": "d64d001f-693c-583a-9fcc-57b0e731096d",
  "doc_type": "case_presentation",
  "kommune": 4601,
  "tittel": "\u00c5rstad/Fana. Mindereguleringen. Arealplan-ID 30010000. Opphevelse av eldre reguleringsplaner",
  "url": "https://bergen.kommune.no/politikere-utvalg/api/fil/bk360/9485039/Framstilling-Arstad-Fana-Mindereguleringen-Arealplan-ID-30010000-Opphevelse-av-eldre-reguleringsplaner",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/78412-40 \u00c5rstad/Fana. Mindereguleringen. Arealplan-ID 30010000. Opphevelse av eldre reguleringsplaner Hva saken gjelder: Plan- og bygningsetaten (PBE) foresl\u00e5r \u00e5 oppheve en eldre reguleringsplan (plan-ID 30010000) med to mindre planendringer (plan-ID 30010004 og plan-ID 30010006). Reguleringsplanen, \u00abMindereguleringen\u00bb, best\u00e5r av plankart med tilh\u00f8rende reguleringsbestemmelser og ble vedtatt i 1920. Planomr\u00e5det ligger i \u00c5rstad og Fana bydel og omfatter et omr\u00e5de mellom Minde og Fj\u00f8sanger. Planen regulerer i hovedsak veier og bygninger, noe gr\u00f8ntstruktur, vannarealer og byggelinjer. Planomr\u00e5dets beliggenhet og planavgrensning er vist i fig. 1. Opprinnelig plankart er vist i figur 2. Figur 1: Planomr\u00e5dets beliggenhet og avgrensning Bakgrunn og intensjonen Oppheving av reguleringsplanen er en del av et prosjekt som er bestilt av kommunaldirekt\u00f8ren i \u00e5rsoppdraget for 2022/2023. M\u00e5let er \u00e5 aktualisere og rydde opp i planarkivet slik at kommunens plangrunnlag er entydig, oppdatert og et godt styringsverkt\u00f8y i byggesaker. Planen fra 1920 samsvarer ikke med slik omr\u00e5det faktisk er blitt bygget ut. Reguleringsplanen er teknisk utdatert, og den viser heller ikke en \u00f8nsket utvikling av omr\u00e5det. Planen er i stor grad tilsidesatt av KPA 2018, og egner seg ikke som et godt styringsverkt\u00f8y. 1 Planstatus overordnete planer: KPA 2018 avsetter planomr\u00e5det til byfortettingssone og ytre fortettingssone. Mindre arealer er avsatt til friluftsomr\u00e5der, gr\u00f8nnstruktur, LNF, grav- og urnelund. St\u00f8rre omr\u00e5der er vist som energianlegg og sentrumskjerne. Flere omr\u00e5der omfattes av hensynssone for kulturmilj\u00f8 og historisk veifar. KDP Land\u00e5s er vedtatt 1996, omfatter de \u00f8stlige deler av planomr\u00e5det og viser arealene som boligomr\u00e5der, annet byggeomr\u00e5de og friomr\u00e5der. Planen har bestemmelser. Etter oppheving av reguleringsplanen vil saker behandles etter overordnete planer (KPA, KDP) og vurderes opp mot nyere f\u00f8ringer og strategier. Planprosess: Oppheving av planer etter plan- og bygningslovens \u00a7 12-14 f\u00f8lger samme prosess og regler som for utarbeiding av nye planer. Oppstart av planarbeidet ble kunngjort 29.10.2022 og planforslaget ble lagt ut til offentlig ettersyn og sendt p\u00e5 h\u00f8ring den 26.08.2023. Det kom i alt 5 tilbakemeldinger. En av dem kom fra en privat grunneier som var bekymret for at utkj\u00f8rselen fra hans eiendom kan bli ber\u00f8rt. 4 h\u00f8ringsinstanser uttalte seg og hadde ingen vesentlige merknader mot oppheving av planen. Bymilj\u00f8etaten p\u00e5pekte at ikke realiserte, men regulerte gangveier som ligger p\u00e5 privat grunn vil kunne svekkes og at det var viktig \u00e5 sikre tilkomsten til L\u00f8vstien vest for planomr\u00e5det. Innspillene er oppsummert og kommentert i merknadsskjema som ligger ved saken. Under planprosessen ble det avholdt m\u00f8ter med veimyndighetene, herunder Statens Vegvesen, Vestland fylkeskommune og Bymilj\u00f8etaten. Plan- og bygningsetatens vurdering og anbefaling: Reguleringsplanen \u00abMindereguleringen\u00bb fra 1920 er i hovedsak en veiplan og stemmer ikke overens med utbygd situasjon flere steder innenfor planomr\u00e5det. Planen gir ukorrekt arealstatus for flere av eiendommene. Samtidig m\u00e5 b\u00e5de kommunen og grunneiere forholdes seg til reguleringsplanen s\u00e5 lenge den er gjeldende. Planen er utdatert i form og innhold. Den kan ikke vektoriseres (gis digitale form\u00e5l) da linjene p\u00e5 plankartet hadde en annen juridisk betydning i 1920 enn etter dagens planverk. Reguleringsplanen fungerer ikke lenger som et godt plangrunnlag eller styringsverkt\u00f8y og den viser heller ikke en \u00f8nsket utvikling av omr\u00e5det. Opphevingen vil forenkle plangrunnlaget i byggesaksbehandling for nye tiltak og rydde planregisteret for utdaterte reguleringsplaner. I tillegg vil det redusere antall tolkningssp\u00f8rsm\u00e5l og dispensasjonss\u00f8knader knyttet til planen. Saker kan behandles etter overordnet plan, eller eventuelt gjennomg\u00e5 ny regulering. Figur 2: Opprinnelig plankart for \"Mindereguleringen\", vedtatt 1920 PBE anbefaler \u00e5 oppheve planen og utdyper noen hovedtema: 2 Forhold til overordnete planer Planen er av eldre dato og i stor grad tilsidesatt av KPA 2018 som gjelder foran eldre reguleringsplaner ved motstrid. Premisser for videre utvikling av planomr\u00e5det i dag ligger i hovedsak i bestemmelsene og f\u00f8ringene i KPA 2018. P\u00e5 grunn av det generelle plankravet i KPA 2018 \u00a7 3.1 kan kun begrensete utbygginger gjennomf\u00f8res som byggesak uten ny regulering. For fremtidige tiltak som er unntatt plankravet vil overordnete planer og nyere strategier gjelde. Disse anses for \u00e5 v\u00e6re et tilfredsstillende grunnlag for byggesaksbehandlingen og til \u00e5 v\u00e6re bedre egnet til \u00e5 styre en fremtidig utvikling av omr\u00e5det enn den over 100 \u00e5r gamle planen. Etter PBE sin vurdering vil temaene naturmangfold, universell utforming og barn og unges interesser ikke p\u00e5virkes negativt ved oppheving av planen, men vil v\u00e6re godt ivaretatt i overordnete planer lover og forskrifter. PBE forsl\u00e5r \u00e5 oppheve to mindre reguleringsendringer for \u00e5 rydde i planregisteret: Plan-ID 30010004, Fana. Gnr 15 bnr 1, Nyhaugen, vedtatt 27.05.2002. Plan-ID 30010006, \u00c5rstad, Gnr 15 bnr 7, Nyhaugen, vedtatt 17.03.1997. Disse er delingssaker, ikke egne reguleringsplaner og vil uansett gjelde i matrikkelen. Derfor kan de med fordel oppheves for \u00e5 rydde i planregisteret. PBE vurderer bestemmelsene og f\u00f8ringene i overordnete planer til vil v\u00e6re et tilfredsstillende plangrunnlag for byggesaksbehandling etter at reguleringsplan for Mindereguleringen er opphevet. Vegloven, byggegrenser og tverrforbindelser Oppheving av reguleringsplanen inneb\u00e6rer at planomr\u00e5det blir uregulert og byggegrensene fastsatt i veglovens \u00a7 29 gjelder. Mot offentlig vei vil byggegrensen fra kommunal vei \u00f8ke fra 3,5 meter til 15 meter, for fylkesvei fra 12 meter til 50 meter og for offentlig gang- og sykkelvei til 15 meter. \u00d8kt byggegrense mot offentlig vei f\u00e5r konsekvenser for b\u00e5de veieiere og private grunneiere. Veimyndighetene vil f\u00e5 st\u00f8rre muligheter til \u00e5 begrense nye tiltak n\u00e6r veien for \u00e5 ivareta hensynet til trafikksikkerhet, drift og vedlikehold av veianlegget samt fremtidig arealbehov for fortau, sykkelanlegg eller veiutvidelser. Grunneierne langs offentlige veier vil samtidig f\u00e5 innskrenket mulighet til \u00e5 etablere nye tiltak n\u00e6r offentlig vei som f\u00f8lge av \u00f8kt byggegrense eller vil v\u00e6re avhengig av at det gis dispensasjon fra byggegrense. Vedtaksmyndighet knyttet til dispensasjoner fra byggegrense mot offentlig vei endres fra planmyndighet (regulerte omr\u00e5der) til veimyndighet (uregulerte omr\u00e5der) dersom det er ikke fastsatt byggegrenser i KPA som gjelder foran. Det samme gjelder tillatelser til nye avkj\u00f8rsler og utvidet bruk av avkj\u00f8rsler. I motsetning til dispensasjonss\u00f8knader fra regulert byggegrense mot offentlig vei er behandling av det samme ikke gebyrbelagt i uregulerte omr\u00e5der. Samlet sett vurderer PBE at \u00f8kte byggegrenser gir st\u00f8rre fordeler for allmenne interesser knyttet til veinett og trafikksikkerhet, sammenlignet med ulempene for private grunneiere. Snarveier og gangveier i planomr\u00e5det er i hovedsak blitt etablert, men noen ganger andre steder enn regulert og vist p\u00e5 plankartet fra 1920. Veistatuskartet til kommunen er et bedre verkt\u00f8y fordi den viser dagens etablerte veinett n\u00f8yaktig. Bymilj\u00f8etaten vurderte ved offentlig ettersyn at regulerte, men ikke etablerte gangveier vil svekkes ved oppheving av planen. PBE viser til Bergen kommune sin p\u00e5g\u00e5ende kartlegging av gangveier i kommunens sentrale str\u00f8k og vurderer kartleggingen til \u00e5 v\u00e6re langt bedre egnet til en fremtidig utvikling av tverrforbindelser og snarveier enn et foreldet plankart. Bl\u00e5gr\u00f8nne verdier PBE vurderer bl\u00e5gr\u00f8nne verdier innenfor planomr\u00e5det til \u00e5 v\u00e6re tilstrekkelig ivaretatt i overordnet plan. Regulerte, ubebygde gr\u00f8ntomr\u00e5ders som er regulerte i Mindereguleringen, 3 er i KPA 2018 avsatt til gr\u00f8nnstruktur. Kristianborgvannet, Storetveitvannet og Tveitevannet er vist med form\u00e5l friluftsomr\u00e5de i KPA 2018. Kulturminneverdier PBE vurderer kulturmilj\u00f8verdier for \u00e5 v\u00e6re bedre ivaretatt i overordnet plan. Mindereguleringen sikrer hverken kulturmilj\u00f8er eller enkelte kulturminner, mens KPA 2018 avsetter omr\u00e5der som har kulturmilj\u00f8verdier som hensynssone kulturmilj\u00f8. \u00d8konomiske konsekvenser: Oppheving av reguleringsplanen for Mindereguleringen vil ikke ha direkte \u00f8konomiske eller juridiske konsekvenser for kommunen. Byr\u00e5dets vurdering og anbefaling: Byr\u00e5det er positiv til at arbeidet med \u00e5 vurdere eldre reguleringsplaner for oppheving er kommet godt i gang og er opptatt av at gjeldende reguleringsplaner er oppdaterte, entydige og gode styringsverkt\u00f8y for behandling av byggesaker. Store deler av planomr\u00e5det er i dag utbygd med veier og gr\u00f8ntarealer i samsvar med den rundt 100 \u00e5r gamle reguleringsplanen. Samtidig stemmer reguleringsplanen flere steder ikke overens med den bygde situasjonen. Planen fremst\u00e5r i dag som lite anvendelig i byggesaker og utdatert b\u00e5de med tanke p\u00e5 form og innhold. Premissene for utviklingen av omr\u00e5det har endret seg betydelig siden planen ble vedtatt for mer enn 100 \u00e5r siden. Byr\u00e5det ser at planen ikke lenger fungerer som et godt styringsverkt\u00f8y i byggesaker eller for en \u00f8nsket utvikling av omr\u00e5det. Overordnete planer og f\u00f8ringer sammen med nyere strategier vil v\u00e6re langt bedre egnet til \u00e5 styre den fremtidige utviklingen av omr\u00e5det og gir et tilfredsstillende plangrunnlag for byggesaker. Byr\u00e5det understreker samtidig at eksisterende godkjent bruk av arealene fortsatt gjelder uavhengig av opphevingen. Fordi reguleringsplanen i all hovedsak er en veiplan, har opphevingen mest \u00e5 si for veiforhold, s\u00e6rlig med tanke p\u00e5 status for snarveier og byggegrenser mot offentlig vei. Byr\u00e5det har merket seg at bymilj\u00f8etaten ikke har noe imot at planen oppheves, men gj\u00f8r oppmerksom p\u00e5 at snarveier p\u00e5 privat eiendom som ikke er etablerte, men regulerte kan svekkes ved opphevingen. Etter byr\u00e5dets vurdering vil konsekvensene v\u00e6re sv\u00e6rt begrenset da reguleringsplanen ikke lenger gir grunnlag for ekspropriasjon. Derfor m\u00e5 det uansett enten inng\u00e5s avtaler med grunneierne eller utarbeides en ny reguleringsplan. Byr\u00e5det er ellers enig med PBE at den p\u00e5g\u00e5ende kartlegging av gangforbindelser vil gi en bedre pekepinn for en \u00f8nsket utvikling av fremtidige tverrforbindelser og snarveier enn et foreldet plankart. Byr\u00e5det ser at planomr\u00e5det vil ligge uregulert som f\u00f8lge av oppheving av reguleringsplanen. Dette medf\u00f8rer \u00f8kte byggegrenser mot offentlig vei. Noen tiltak vil dermed i fremtiden kunne havne innenfor byggegrensen og dermed kreve dispensasjon fra veglovens bestemmelse \u00a7 29. Samtidig er det viktig for byr\u00e5det at veieier f\u00e5r bedre muligheter til \u00e5 avgrense bygging n\u00e6r veien for \u00e5 ivareta viktige samfunnsinteresser som trafikksikkerhet og drift og vedlikehold av veianlegget. Den snevre byggegrensen som ble fastsatt for 100 \u00e5r siden kan gj\u00f8re det vanskelig \u00e5 oppgradere veianlegget for fremtidige behov for eksempelvis fortau, sykkelanlegg, utvidelse av vei og overvannsh\u00e5ndtering. Mindereguleringen vil i dag falle innunder kategorien omr\u00e5deregulering. Ved utarbeiding av nye omr\u00e5dereguleringsplaner fastsettes vanligvis et plankrav, men ingen byggegrenser for eksisterende boligomr\u00e5der. Byggegrenser reguleres som oftest i p\u00e5f\u00f8lgende detaljreguleringer. Byr\u00e5det mener derfor at ulempene for grunneierne ikke vil v\u00e6re st\u00f8rre enn det man m\u00e5 regne med i str\u00f8k som ikke er detaljregulerte. Byr\u00e5det anbefaler \u00e5 oppheve Mindereguleringen. 4 Begrunnelse for framleggelse til bystyret: Etter plan- og bygningslovens \u00a7 3-3, andre ledd ligger det til bystyret selv \u00e5 vedta / oppheve reguleringsplan, jf pbl \u00a7 12-12. Utvalg for milj\u00f8 og byutvikling skal avgi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: I medhold av plan- og bygningslovens \u00a7 12-14, vedtas f\u00f8lgende forslag til oppheving av reguleringsplan: a. \u00c5rstad/Fana. Mindereguleriungen. Arealplan -ID 30010000 vist p\u00e5 plankart vedtatt 13.02.1920. b. med tilh\u00f8rende reguleringsbestemmelser vedtatt 13.02.1920 c. med f\u00f8lgende mindre endringer: i. Fana. Gnr 15 bnr 1 Nyhaugen. Arealplan vedtatt 27.05.2002. ii. \u00c5rstad. Gnr 15 bnr 7. Nyhaugen. Omregulering til parkeringsplass. Delingssak arealplan ID 30010006, vedtatt 17.03.1997 Dato: 9. januar 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat datert 20.11.2023 Plankart foresl\u00e5tt opphevet vedtatt 13.02.1920 Reguleringsbestemmelser foresl\u00e5tt opphevet vedtatt 13.02.1920 Planbeskrivelse datert 23.10.2023 Merknadsskjema datert 19.10.2023 Planavgrensning datert 22.04.2022 Detaljkart serie datert 18.10.2022 Evalueringsskjema plan 30010000 datert 06.06.2023 Kartserie Byggegrense mot offentlig veg, plan 30010000, datert 09.06.2023 5 "
}