{
  "dokument_id": "6e3353f1-bf7a-5340-8625-ff887cf928bb",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 33. fra Joel Ysteb\u00f8 (KrF) til byr\u00e5d Reidar Digranes vedr kansellering av invitasjon til israelsk kunstner - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/10309932/Svar-pa-skriftlig-sporsmal-nr-33-fra-Joel-Ystebo-KrF-til-byrad-Reidar-Digranes-vedr-kansellering-av-invitasjon-til-israelsk-kunstner-Utvalg-for-finans-kultur-og-naering",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/67551-3 Saksbehandler: Gerd Nilsen Fra Dato: 7. mai 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 33. fra Joel Ysteb\u00f8 (KrF) til byr\u00e5d Reidar Digranes vedr kansellering av invitasjon til israelsk kunstner - Utvalg for finans, kultur og n\u00e6ring Jamf\u00f8r oppslag i Dagen 19.04.2024 valgte den internasjonale festivalen \u00abBergen Fringe Festival\u00bb \u00e5 kansellere en invitasjon til den j\u00f8diske kunstneren Ori Lenkiski p\u00e5 bakgrunn av hennes bosted i Israel. I et brev fra festivalledelsen til Lenkinski fremg\u00e5r det at kunstneren ble erkl\u00e6rt u\u00f8nsket da det ble oppdaget at hun har bosted i Israel. Diskriminering p\u00e5 bakgrunn av etnisitet, religion og livssyn er ulovlig i Norge. \u00abBergen Fringe Festival\u00bb f\u00e5r st\u00f8tte fra Bergen kommune. Byr\u00e5d Reidar Digranes svarer i saken at \u00abBergen skal v\u00e6re en \u00e5pen og inkluderende kulturarena for alle\u00bb, og at dette tilfellet er \u00abi gr\u00e5sonen\u00bb men at det ikke er grunnlag for \u00e5 trekke st\u00f8tten. Sp\u00f8rsm\u00e5l til byr\u00e5den: Kan byr\u00e5den utdype hvordan han tolker retningslinjene i denne konkrete saken? Svar fra byr\u00e5den: I retningslinjene st\u00e5r det at tilbakebetaling kan innkreves i de tilfeller \u00abtilskuddet ikke er blitt brukt i tr\u00e5d med oms\u00f8kt form\u00e5l\u00bb. Form\u00e5let for dette spesifikke tilskuddet til Norway Fringe Festival er at det skal arrangeres en internasjonal scenekunstfestival i Bergen i 2024. Kunst- og kulturseksjonen har kalt arrang\u00f8rene inn til m\u00f8te om situasjonen etter at Norway Fringe Festival n\u00e5 forel\u00f8pig har utsatt festivalen p\u00e5 ubestemt tid. Tilskuddsmottakere st\u00e5r i utgangspunktet fritt til \u00e5 avgj\u00f8re hvem de inviterer til arrangement, og til \u00e5 markere geopolitiske standpunkt, men det er uheldig at bostedsland ble brukt som begrunnelse for \u00e5 avinvitere kunstneren i denne saken. Arrang\u00f8rene bak Fringe Festival har i media beklagd hvordan de h\u00e5ndterte situasjonen, noe byr\u00e5den synes er positivt. I likhet med kulturministeren kan ikke Bergen kommune p\u00e5 n\u00e5v\u00e6rende tidspunkt ta stilling til om diskrimineringsforbudet er brutt i denne saken. Dersom et statlig organ som likestillings- og diskrimineringsnemden f\u00e5r saken til behandling og kommer med en konklusjon vil det v\u00e6re naturlig at kommunen vurderer saken p\u00e5 nytt i lys av sakens utfall. S\u00e5 lenge det avholdes festival i tr\u00e5d med form\u00e5l innen utgangen av 2024 er det i utgangspunktet ikke grunnlag for \u00e5 be om tilbakebetaling. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}