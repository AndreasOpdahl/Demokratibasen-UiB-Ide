{
  "dokument_id": "cef38035-af42-57c7-bb60-3f726162f58f",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Endring i forskrift om betaling fra pasienter for poliklinisk helsehjelp i spesialisthelsetjenesten",
  "url": "https://bergen.kommune.no/politikere-utvalg/api/fil/bk360/9929341/Framstilling-Horingsuttalelse-Endring-i-forskrift-om-betaling-fra-pasienter-for-poliklinisk-helsehjelp-i-spesialisthelsetjenesten",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/24763-2 H\u00f8ringsuttalelse - Endring i forskrift om betaling fra pasienter for poliklinisk helsehjelp i spesialisthelsetjenesten Hva saken gjelder: Helse- og omsorgsdepartementet har sendt p\u00e5 h\u00f8ring forslag til endring i forskrift om betaling fra pasienter for poliklinisk helsehjelp i spesialisthelsetjenesten. Departementet foresl\u00e5r at helsefagarbeidere kan kreve egenandeler. H\u00f8ringsfrist: 15.mars 2024 Finansieringen av de regionale helseforetakene er i hovedsak todelt og best\u00e5r av basisbevilgning (rammebevilgning) og aktivitetsbasert tilskudd. Det eksisterer ulike aktivitetsbaserte finansieringsordninger, bl.a. Innsatsstyrt finansiering (ISF) og refusjon for poliklinisk radiologisk aktivitet og laboratorieunders\u00f8kelser og pr\u00f8ver. Sykehusene kan avkreve enkelte betalinger fra pasienter. Blant disse betalingene er egenandel for poliklinisk helsehjelp. Forskriftshjemmelen for \u00e5 kunne kreve egenandel er tatt inn i \u00a7 4 i forskrift om betaling fra pasienter for poliklinisk helsehjelp i spesialisthelsetjenesten. Bestemmelsen lister opp alle helsepersonellgrupper som har anledning til \u00e5 kreve egenandel. Helsefagarbeidere er ikke med p\u00e5 denne listen. Etter dagens forskrift kan egenandel bare kreves dersom den polikliniske helsehjelpen er ytt av leger, psykologer, tannleger, sykepleiere, jordm\u00f8dre, fysioterapeuter, ergoterapeuter, kliniske ern\u00e6ringsfysiologer, audiografer, ortoptister, optikere, str\u00e5leterapeuter, sosionomer, vernepleiere, pedagoger, barnevernspedagoger, logopeder og kliniske farmas\u00f8yter. ISF-ordningen er fra 2024 utvidet til \u00e5 inkludere alle polikliniske kontakter uavhengig av hvilket helsepersonell som utf\u00f8rer den polikliniske helsehjelpen. Denne endringen f\u00f8rer til at denne delen av finansieringen til sykehusene ikke er avhengig av hvilket helsepersonell som utf\u00f8rer tjenesten. Som en konsekvens av at ISF-ordningen er utvidet til \u00e5 inkludere polikliniske kontakter med helsefagarbeidere, foresl\u00e5r departementet at helsefagarbeidere tas inn p\u00e5 listen over helsepersonell som kan kreve egenandel. Departementet legger til grunn at det allerede kreves egenandel for den aktuelle polikliniske helsehjelpen, men at den for en stor del utf\u00f8res av andre helsepersonellgrupper enn helsefagarbeidere. Endringen vil derfor f\u00f8rst og fremst legge til rette for jobbforskyvning og overf\u00f8ring av arbeidsoppgaver mellom utdanningsgrupper. Departementet mener at endringen legger til rette for fornuftig bruk av de ulike helsepersonellressursene i sykehusene, og at endringen ikke vil ha konsekvenser for pasientene eller for landets kommuner. 1 Byr\u00e5dens vurdering og forslag til h\u00f8ringsuttalelse: Bergen kommune er ikke enig med departementet i at endringen ikke har konsekvenser for landets kommuner eller for henviste pasienter. Hvis det ikke lenger stilles krav til mer spesialisert kompetanse hos helsepersonell som skal ha selvstendige konsultasjoner p\u00e5 poliklinikken, vil dette utfordre grensen mellom hva som er n\u00f8dvendige spesialisthelsetjenester, og hva som kan h\u00e5ndteres i kommunen. N\u00e5r pasienter henvises til spesialisthelsetjenesten, er det fordi de vurderes \u00e5 ha behov for helsehjelp fra helsepersonell med mer spesialisert kompetanse enn det som vi har i kommunehelsetjenesten. Det er vanskelig \u00e5 se at dette oppn\u00e5s for eksempel der en pasient som fastlegen har henvist, blir m\u00f8tt av en helsefagarbeider alene p\u00e5 sykehusets poliklinikk. Endringen kan ogs\u00e5 inneb\u00e6re et \u00f8konomisk insentiv for sykehuset til \u00e5 fortsette kontroller hos helsefagarbeider p\u00e5 poliklinikken ut over det som kan anses som n\u00f8dvendige spesialisthelsetjenester. Bergen kommune mener at hva som er fornuftig bruk av de ulike helsepersonellressursene burde v\u00e6rt vurdert p\u00e5 tvers av niv\u00e5ene, ikke bare ut fra sykehusenes interesser. Det er et stort paradoks hvor langt utviklingen mot profesjonsn\u00f8ytral finansiering er g\u00e5tt i spesialisthelsetjenesten, og hvor kort den er kommet i kommunehelsetjenesten. Mangelen p\u00e5 mer profesjonsn\u00f8ytrale takster i kommunehelsetjenesten er for eksempel til hinder for \u00e5 etablere sykepleierdrevne s\u00e5rbehandlingsklinikker i kommunene. Bergen kommune vil ellers p\u00e5peke behovet for en grundig generell gjennomgang av egenandelsordningene i helsevesenet for \u00e5 bringe disse mer i samsvar med \u00f8nsket tilgjengelighet og prioritering. Egenandelene er lave for majoritetsbefolkningen, men representerer et reelt tilgjengelighetshinder for noen utsatte grupper. Dette er et paradoks p\u00e5 bakgrunn av hva vi vet om sosial gradient i helse. De med svakest \u00f8konomi har ogs\u00e5 mest helseproblemer og st\u00f8rst behov for gode helsetjenester. Pasientgrupper som ungdom og mange personer med psykiske lidelser og ruslidelser har vansker med \u00e5 betale egenandel, men faller utenom ordningene med egenandelsfritak. Bergen kommune vil derfor oppfordre departementet til en gjennomgang av egenbetalingsordningene for helsetjenester med spesiell vekt p\u00e5 \u00e5 unng\u00e5 at egenbetaling fortsetter \u00e5 v\u00e6re et tilgjengelighetshinder til n\u00f8dvendig helsehjelp for ungdom og andre med svak \u00f8konomi. Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020, \u00a7 6: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget behandlet saken i m\u00f8tet 13.02.2024 sak 57/24 og fattet f\u00f8lgende vedtak: Byr\u00e5det avgir eventuell h\u00f8ringsuttalelse til \u00abh\u00f8ring - Endring i forskrift om betaling fr\u00e5 pasientar for poliklinisk helsehjelp i spesialistehelsetenesta\u00bb. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abEndring i forskrift om betaling fra pasienter for poliklinisk helsehjelp i spesialisthelsetjenesten\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 5. mars 2024 2 Marte Joan Monstad Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ring om endring i forskrift om betaling fr\u00e5 pasientar for poliklinisk helsehjelp i spesialisthelsetenesta H\u00f8ringsnotat 3 "
}