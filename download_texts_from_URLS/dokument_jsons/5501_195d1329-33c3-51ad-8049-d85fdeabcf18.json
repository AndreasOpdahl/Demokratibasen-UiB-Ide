{
  "dokument_id": "195d1329-33c3-51ad-8049-d85fdeabcf18",
  "doc_type": "case_attachment",
  "kommune": 5501,
  "tittel": "Forslag til organisering av stabsomr\u00e5det",
  "url": "https://innsyn.tromso.kommune.no/application/getMoteDokument?dokid=2001886607",
  "tekst": "Omorganisering av stabsomr\u00e5det. 1. Innledning Forslaget som presenteres her er utarbeidet i samarbeid med tillitsvalgte gjennom arbeidsgruppen for omorganiseringen av stab for \u00f8konomi og finans. Organiseringen som foresl\u00e5s skal m\u00f8te de \u00f8konomiske utfordringene som Troms\u00f8 kommune st\u00e5r ovenfor og m\u00e5lene som er gitt i kommuneplanens samfunnsdel. Det er ogs\u00e5 gjennomf\u00f8rt en h\u00f8ring, og saken skal ivareta de h\u00f8ringsinnspillene som er kommet fra organisasjonen for \u00f8vrig. 2. Bakgrunn Troms\u00f8 kommune st\u00e5r i likhet med mange andre kommuner i en sv\u00e6rt utfordrende situasjon \u00f8konomisk. Vi vil i de neste \u00e5rene m\u00e5tte jobbe m\u00e5lrettet og tydelig med \u00e5 utvikle organisasjonen, og gj\u00f8re reelle prioriteringer p\u00e5 oppgaver. Dette krever en robust organisasjon, hvor samarbeid har h\u00f8yt fokus. En omorganisering av stabsomr\u00e5det er et n\u00f8dvendig steg i retning for \u00e5 sikre en mer robust og strategisk samhandling mellom sentrale funksjoner i Troms\u00f8 kommune. Det er ogs\u00e5 en klar m\u00e5lsetting om en styrking av det strategiske og analytiske arbeidet innen virksomhetsstyring, anskaffelser, \u00f8konomi, finans og b\u00e6rekraft. I dette ligger ogs\u00e5 en etablering av tettere koblinger mellom virksomhetsstyring, \u00f8konomistyring og b\u00e6rekraftsm\u00e5l, herunder integrere b\u00e6rekraft med indikatorer som del av den helhetlige virksomhetsstyringen og i all rapportering. Det er ogs\u00e5 behov for \u00e5 \u00f8ke fokus p\u00e5 den mer strategiske dimensjonen av innkj\u00f8p, hvor det jevnlig rapporteres til toppledelsen, p\u00e5 tydelige m\u00e5l for anskaffelsene- som er i tr\u00e5d med kommunens strategier. Samfunnet v\u00e5rt er i en ny geopolitisk situasjon. Vi st\u00e5r overfor nye trusler, og det er forventet at kommunene vil f\u00e5 en s\u00e6rlig viktig rolle i den nye totalberedskapsmeldingen som kommer i desember. Opprettelse av seksjon for samfunnssikkerhet, eierskap og n\u00e6ring vil f\u00e5 en s\u00e6rskilt rolle i dette arbeidet. I tillegg til det generelle bildet, er det forventet at regjeringens oppmerksomhet vil v\u00e6re s\u00e6rlig rettet mot Troms og Finnmark, og Troms\u00f8 vil f\u00e5 en utvidet rolle som vertskommune for Svalbard. Denne situasjonen gj\u00f8r at kommunen m\u00e5 ta s\u00e6rskilte grep for \u00e5 bygge opp et mer robust og helhetlig fagmilj\u00f8 med ansvar for dette, og her h\u00f8rer n\u00e6ring og eierskap sammen, da dette er n\u00f8kkelen for \u00e5 sikre robusthet i samfunnet v\u00e5rt for \u00e5 m\u00f8te NATOs krav til motstandsdyktighet i samfunnet. I forbindelse med at direkt\u00f8r for \u00f8konomi og finans har avsluttet sitt arbeidsforhold i Troms\u00f8 kommune, er det naturlig \u00e5 foreta en gjennomgang av de deler av staben som var organisert opp mot denne funksjonen. Et viktig premiss for prosessen er ogs\u00e5 \u00e5 tilpasse organiseringen til de f\u00f8ringer som er gitt av kommunedirekt\u00f8ren gjennom handlingsprogrammet og rundskriv 2. Dette inneb\u00e6rer blant annet en reduksjon i antall lederstillinger og seksjoner, samt en samling av relevante fagmilj\u00f8er for \u00e5 styrke samarbeid og bygge robuste enheter. I tillegg er det vedtatt tilsettingsstopp ut 2024, noe som ogs\u00e5 p\u00e5virker utformingen av den nye organiseringen. 3. M\u00e5let med organiseringen M\u00e5lene er definert i kommuneplanens samfunnsdel (Troms\u00f8 VIL). M\u00e5lene er blant annet: \u2022 Sosial-, \u00f8konomisk-, klima og milj\u00f8messigb\u00e6rekraft. \u2022 Robust organisering. For \u00e5 m\u00f8te m\u00e5let med organiseringen m\u00e5 oppgavene i st\u00f8rre grad l\u00f8ses sammen i samspill med ulike sektorer og fag, da i tr\u00e5d med en organisasjon i endring (Troms\u00f8 VIL). Dette er en av grunnene til at disse fagomr\u00e5dene sl\u00e5s sammen i en seksjon. Dette gj\u00f8r mulighetene for samhandling bedre. 4. Stabsorganiseringen pr 01.mars 2024 Dagens stabsorganisering ble besluttet v\u00e5ren 2021 hvor form\u00e5let er at organiseringen skal bidra til: \u2022 Enhetlig styring og praksis i hele organisasjonen. \u2022 Tilstrekkelig kapasitet i organisasjonen til \u00e5 jobbe med strategi og utvikling. \u2022 Effektiv og relevant st\u00f8tte til tjenestene. Siden 2021 er det gjort endringer i stabsorganiseringen og den foreligger i dag som i bildene under. Kommunedirekt\u00f8ren erkjenner utfordringen ved at det ikke har blitt gjennomf\u00f8rt en grundig evaluering av stabsomr\u00e5det. \u00c5rsaker som oppsigelser og den krevende \u00f8konomiske situasjonen har gjort at endringene er kommet fortere enn antatt. 5. Forslag til ny organisering av stabsomr\u00e5det Forslaget som presenteres under er basert p\u00e5 f\u00f8lgende prinsipper: \u2022 H\u00f8ringsinnspill fra organisasjonen. \u2022 Reduksjon i antall seksjoner. \u2022 Redusere antall direkt\u00f8romr\u00e5der. \u2022 Samling av fagmilj\u00f8er for \u00e5 fremme samarbeid og robusthet. \u2022 Tydeliggj\u00f8re en forventning om at det skal samarbeides mellom de ulike seksjonene i stab, de som ligger under organisasjon og det som ligger under kommunedirekt\u00f8ren. \u2022 Styrking av det strategiske og analytiske arbeidet innen virksomhetsstyring, anskaffelser, \u00f8konomi, finans og b\u00e6rekraft. \u2022 Etablering av tettere koblinger mellom virksomhetsstyring, \u00f8konomistyring og b\u00e6rekraftsm\u00e5l, integrere b\u00e6rekraft med indikatorer som del av den helhetlige virksomhetsstyringen, herunder rapportering. \u2022 Fastsette m\u00e5l p\u00e5 kommuneniv\u00e5 - planlegge \u2013 evaluere \u2013 justere. I h\u00f8ringsinnspillene kom det flere tilbakemeldinger om at direkt\u00f8romr\u00e5det burde opprettholdes. Mye p\u00e5 bakgrunn av bekymringer rundt at det strategiske fokuset rundt b\u00e6rekraftig \u00f8konomi og styringen av Troms\u00f8 kommune forsvinner ned i hierarkiet. I og med at den \u00f8konomiske situasjonen er som den er, vil ikke kommunedirekt\u00f8ren opprettholde direkt\u00f8romr\u00e5det innenfor \u00f8konomi og finans. Dette er et viktig premiss for utarbeidingen av forslaget som legges frem. Arbeidsgiver ser at det kan bli utfordrende, uten en egen direkt\u00f8r, men arbeidsgiver gj\u00f8r tiltak for \u00e5 m\u00f8te konsekvensene gjennom \u00e5 blant annet opprette et eget seksjonsomr\u00e5de hvor det strategiske arbeidet med \u00f8konomi og virksomhet samles. Lederen for denne seksjonen vil bli en del av kommunedirekt\u00f8rens lederteam. I dette forslaget vil kommunedirekt\u00f8ren n\u00e5 ha personalansvaret for 3 avdelingsdirekt\u00f8rer, 1 stabsdirekt\u00f8r, samt kommuneadvokaten og seksjonsleder for samfunnssikkerhet, n\u00e6ring og beredskap. Dette m\u00e5 sies \u00e5 v\u00e6re innenfor et forsvarlig lederspenn. Forslaget inneholder at man fordeler de aktuelle enhetene og seksjonene innunder stab for organisasjon, samt oppretter en ny seksjon som rapporterer direkte til kommunedirekt\u00f8ren. I forslaget ligger opprettelse av seksjon for samfunnssikkerhet, n\u00e6ring og eierskap. Dette inneb\u00e6rer at seksjon for n\u00e6ring flyttes fra avdeling for bymilj\u00f8 over til den nye seksjonen. Forslaget betyr ogs\u00e5 at de ansatte som i dag er direkte underlagt kommunedirekt\u00f8ren flyttes til den nye seksjonen. Dette er per i dag 3 r\u00e5dgivere som utgj\u00f8r eierskapsteamet, 1 r\u00e5dgiver som jobber strategisk innen beredskap samt seksjon for samfunnssikkerhet med underliggende enhet 110- sentralen. Bildet over viser at stab for \u00f8konomi og finans legges ned og seksjoner/enheter flyttes til stab for organisasjon. Forslaget viser arbeidsgruppens forslag til l\u00f8sning for \u00e5 n\u00e5 m\u00e5lene i Troms\u00f8 VIL basert p\u00e5 dagens \u00f8konomiske situasjon. Det som foresl\u00e5s i bildet under er opprettelsen av ny seksjon for \u00f8konomi, styring og b\u00e6rekraft, hvor flere seksjoner omgj\u00f8res til enheter i den nye seksjonen. Alle seksjoner i dagens stab for \u00f8konomi omgj\u00f8res til enheter. Samtidig som seksjon for virksomhetsstyring og internkontroll flyttes til den nye seksjonen og blir en enhet. Pr. 17.10.24 er stab for \u00f8konomi og finans fordelt slik p\u00e5 antall \u00e5rsverk: Seksjonsnavn \u00c5rsverk \u00d8konomistyring 11 Pr. 17.10.24 best\u00e5r virksomhetsstyring av 10 \u00e5rsverk. Anskaffelser 18,8 Regnskap og innfordring 22 Forslag til ny stabsorganisering blir da slik: Forlaget viser at det per n\u00e5 ikke gj\u00f8res andre endringer i stab for organisasjon. Likevel vil kommunedirekt\u00f8ren p\u00e5peke at seksjon for HR gj\u00f8r en intern omorganisering som kan f\u00e5 innvirkning p\u00e5 antallet enheter innad i seksjonen. 6. Endringer i lederteamet \u00abKLG\u00bb Den foresl\u00e5tte organiseringen inneb\u00e6rer endringer i sammensetning av kommunedirekt\u00f8rens ledergruppe - KLG. Tradisjonelt har ledergruppen i Troms\u00f8 kommune best\u00e5tt av direkt\u00f8rer for avdelinger og stab. Dette har naturlig nok bidratt til en forst\u00e5else ute i organisasjonen, av at kommunedirekt\u00f8rens ledergruppe er en direkt\u00f8rgruppe. Med tanke p\u00e5 utfordringersbildet vi som kommune n\u00e5 st\u00e5r overfor, \u00f8nsker kommunedirekt\u00f8ren \u00e5 tydeliggj\u00f8re at hans ledergruppe skal v\u00e6re satt sammen med den n\u00f8dvendige kompetansen for \u00e5 l\u00f8se helhetlige utfordringer for organisasjonen. Dette inneb\u00e6rer at i tillegg til de ovennevnte direkt\u00f8rer, vil det kunne v\u00e6re aktuelt \u00e5 ta inn andre funksjoner som fullverdig medlem av kommunedirekt\u00f8rens ledergruppe. I dette arbeidet blir det viktig for kommunedirekt\u00f8ren \u00e5 sette sammen et team av ledere som sammen kan fylle den stadig \u00f8kende kompleksiteten i lederrollen. Fokuset til KLG vil v\u00e6re en sammensetning av ledere som kan fylle ulike roller. Sp\u00f8rsm\u00e5let blir hvilken sammensetning som er mest effektiv for Troms\u00f8 kommune blant annet basert p\u00e5 st\u00f8rrelse og oppgavene som skal l\u00f8ses. Troms\u00f8 kommune st\u00e5r ovenfor store endringer som gj\u00f8r at sammensetningen i lederteamet m\u00e5 tilpasses den endringsprosessen vi st\u00e5r ovenfor. Videre gj\u00f8r omgivelsene og utviklingen av v\u00e5r arbeidsstokk, at kommunedirekt\u00f8ren trenger \u00e5 fordele myndighet og innflytelse ut i organisasjonen. Kommunedirekt\u00f8ren gj\u00f8r dette blant annet for \u00e5 kunne h\u00f8ste og benytte kunnskapen til v\u00e5re dyktige medarbeidere, for \u00e5 m\u00f8te utfordringene som Troms\u00f8 kommune st\u00e5r ovenfor. Konkret betyr dette, i forbindelse med forslaget om ny organisering, at seksjonsleder for \u00f8konomi, styring og b\u00e6rekraft vil inng\u00e5 som medlem i denne ledergruppen. Dette i tillegg til seksjonsleder for kommunikasjon, som allerede er del av gruppen. Kommunedirekt\u00f8ren ser at det kan v\u00e6re noen utfordringer med ha et todelt ledelsesniv\u00e5 i KLG. For \u00e5 m\u00f8te disse jobber teamet kontinuerlig med relasjoner, tillit og verkt\u00f8y for \u00e5 bli mest mulig effektiv og dermed en merverdi for Troms\u00f8 kommune og medlemmene av KLG. 7. Veien videre etter vedtak om organisering N\u00e5r ny organisering er vedtatt, blir det gjort en vurdering av om det er n\u00f8dvendig med prosess p\u00e5 personalomstilling. Hovedregelen er at oppgaver f\u00f8lger med over til ny enhet eller seksjon, i disse tilfellene vil det ikke v\u00e6re sp\u00f8rsm\u00e5l om omstilling. For de aller fleste av v\u00e5re ansatte som er del av denne omorganiseringen, vil ikke deres arbeidsforhold ber\u00f8res. De skal gj\u00f8re de samme arbeidsoppgavene, selv om f eks seksjonen omgj\u00f8res til en enhet i ny seksjon. For de fleste ber\u00f8rte seksjonsledere beholder de sine oppgaver og fullmakter, men i rollen som enhetsleder. Dette vil trolig ikke i seg selv utl\u00f8se en personalomstillingsprosess i etterkant av vedtak om ny organisering. Hvorvidt det er andre ber\u00f8rte seksjonsledere som er rettighetshaver til en av de nye seksjonslederstillingene, vil vi komme tilbake til n\u00e5r funksjonsbeskrivelsen for disse to stillingene er utarbeidet. N\u00e5r ny organisering er iverksatt, vil nye seksjonsledere sammen med sine seksjoner se p\u00e5 hva som anses som en hensiktsmessig organisering av arbeidet og oppgaver i det videre. En eventuell prosess p\u00e5 omstilling gjennomf\u00f8res alltid etter HR-strategien og gjeldende rutiner for omstilling i Troms\u00f8 kommune. Dette betyr ogs\u00e5 at prosessen er gjort i tr\u00e5d med veileder for omstilling, hvor involvering og god informasjon er viktig. Saken skal behandles i Arbeidsmilj\u00f8utvalget, og dr\u00f8ftes med HTV/HVO f\u00f8r endelig organisering av de to seksjonene besluttes av kommunedirekt\u00f8ren. I forbindelse med politisk behandling av Handlingsprogrammet 2025 \u2013 2028, er det ogs\u00e5 innarbeidet en tekst hvor kommunestyret blir gjort kjent med at man gjennom denne organiseringen, legger ned 2 tidligere stabsomr\u00e5der - innen finans og \u00f8konomistyring og samfunn. Saken behandles i kommunestyret i desember. Ny organisering vil tre i kraft fra 01.01.2025. "
}