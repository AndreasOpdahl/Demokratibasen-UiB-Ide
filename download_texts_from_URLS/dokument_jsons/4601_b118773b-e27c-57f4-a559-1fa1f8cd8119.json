{
  "dokument_id": "b118773b-e27c-57f4-a559-1fa1f8cd8119",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 7 fra Per-Arne Larsen (V) om helseverngodkjenning og rehabilitering av skoler. Utvalg for barnehage, skole og idrett. ",
  "url": "https://bergen.kommune.no/politikere-utvalg/api/fil/bk360/9781801/Svar-pa-skriftlig-sporsmal-nr-7-fra-Per-Arne-Larsen-V-om-helseverngodkjenning-og-rehabilitering-av-skoler-Utvalg-for-barnehage-skole-og-idrett-",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/13599-3 Saksbehandler: Ylva-Helen Svanberg Helle Fra Dato: 7. februar 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 7 fra Per-Arne Larsen (V) om helseverngodkjenning og rehabilitering av skoler. Utvalg for barnehage, skole og idrett. I tillegg til \u00e5 love \u00e5 ikke ta omkamp p\u00e5 Bybanen gikk H\u00f8yre til valg p\u00e5 en 100-dagersplan med mange lovnader. En av de gjaldt skolebyggene og l\u00f8d: \u00abAlle elever og l\u00e6rere fortjener et godt l\u00e6ringsmilj\u00f8. Innen de f\u00f8rste 100 dagene skal vi lage en handlings- og fremdriftsplan plan for at alle skoler skal v\u00e6re helseverngodkjente\u00bb. Vi har sett at byr\u00e5det har utsatt rehabiliteringen av Rolland skole, som vil f\u00e5 f\u00f8lger for fremdriften til Haukedalen skole og Salhus skole, og har sp\u00f8rsm\u00e5l knyttet til status for den overordnede planen. Sp\u00f8rsm\u00e5l til byr\u00e5den: 1. Hva er status p\u00e5 arbeidet med en ny handlings- og fremdriftsplan for at alle skoler skal helseverngodkjennes og n\u00e5r vil den komme til politisk behandling? 2. Hvordan skiller den nye handlings- og fremdriftsplanen seg fra avg\u00e5tte byr\u00e5ds planlagte fremdrift for rehabilitering av skoler? Svar fra byr\u00e5den: Det er avgj\u00f8rende at elevene i Bergen har gode skolebygg som tilrettelegger for god l\u00e6ring. Finansbyr\u00e5den og jeg har satt ned en arbeidsgruppe best\u00e5ende av ledere fra Etat for bygg og eiendom i byr\u00e5dsavdeling for finans og Byr\u00e5dsavdeling for barnehage og skole. Gruppen jobber ut fra en m\u00e5lsetning om at alle skoler som ikke m\u00e5 gjennom en totalrehabilitering skal v\u00e6re helseverngodkjent i l\u00f8pet av 2024/-25. Byr\u00e5d for finans opplyser at minst tre akt\u00f8rer fra tre forskjellige byr\u00e5dsavdelinger (finans, skole og helse) er delaktige for \u00e5 kunne lukke avvik og s\u00f8ke ny godkjenning. P\u00e5 slutten av 2023 ble det tydelig at det er n\u00f8dvendig med et tettere tverretatlig samarbeid for \u00e5 f\u00e5 bedre samhandling gjennom kortere og mer effektive dialog- og beslutningslinjer, noe som n\u00e5 er p\u00e5 plass. Byr\u00e5det er tillagt generell myndighet til \u00e5 forvalte kommunens bygg- og eiendomsmasse. Det vil derfor ikke bli lagt frem noen egen plan for bystyret, men status p\u00e5 helseverngodkjenning av skoler vil, som tidligere, inng\u00e5 i de ordin\u00e6re rapporteringene til bystyret. Sammen med finansbyr\u00e5den vil jeg bli informert om status p\u00e5 arbeidsgruppens arbeid annenhver m\u00e5ned, slik at byr\u00e5det videre vil motta periodiske statusoppdateringer p\u00e5 dette arbeidet. I utvalgsm\u00f8tet til Utvalg for barnehage, skole og idrett den 23. april i \u00e5r har jeg meldt at jeg vil gi en orientering om status og plan for det videre arbeidet med helseverngodkjenning av v\u00e5re skoler. I Innstilling 1 foreslo det forrige byr\u00e5det \u00e5 sette av 40 mill. kroner \u00e5rlig til inneklimatiltak i skoler. Utover denne satsingen, som det nye byr\u00e5det for \u00f8vrig \u00f8kte til 50 mill. kroner per \u00e5r i sitt budsjett, er jeg ikke kjent med at det forrige byr\u00e5det hadde etablert noen konkret plan for helseverngodkjenning av skoler, tilsvarende den planen som det n\u00e5v\u00e6rende byr\u00e5det n\u00e5 jobber med \u00e5 gjennomf\u00f8re. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}