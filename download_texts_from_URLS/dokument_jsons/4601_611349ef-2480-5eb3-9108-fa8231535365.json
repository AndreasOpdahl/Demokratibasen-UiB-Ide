{
  "dokument_id": "611349ef-2480-5eb3-9108-fa8231535365",
  "doc_type": "case_attachment",
  "kommune": 4601,
  "tittel": "Vedtak - omgj\u00f8r til avslag - dispensasjon byggegrense sj\u00f8 (KPA) - settestatsforvalter - byggesak",
  "url": "https://bergen.kommune.no/politikere-utvalg/api/fil/bk360/10928407/Vedtak-omgjor-til-avslag-dispensasjon-byggegrense-sjo-KPA-settestatsforvalter-byggesak",
  "tekst": " V\u00e5r dato: V\u00e5r ref: 06.08.2024 2024/6154 Deres dato: Deres ref: 08.04.2024 KLAGE-2024/10377-14 BERGEN KOMMUNE PLAN- OG BYGNINGSETATEN Kontakt saksbehandler Postboks 7700 Knut Ragnar Sletteb\u00f8, 51568951 5020 BERGEN knut.slettebo@statsforvalteren.no Klageavgj\u00f8relse i byggesak \u2013 gnr. 40 bnr. 216, Skiparviken, Bergen kommune \u2013 tiltakshaver: Petter Andreas Frost Traaholt Statsforvalteren i Vestland har klaget p\u00e5 kommunens vedtak om dispensasjon og tillatelse til oppf\u00f8ring av naust. Vi tar klagen til f\u00f8lge og gj\u00f8r om kommunens vedtak til avslag. Digitaliserings- og forvaltningsdepartementet oppnevnte Statsforvalteren i Rogaland til settestatsforvalter i brev datert 22.04.2024. Vi mottok saksdokumentene 02.05.2024. Sakens bakgrunn Saken gjelder s\u00f8knad om tillatelse til oppf\u00f8ring av naust. Naustet er p\u00e5 tegninger vedlagt s\u00f8knaden vist med et bruksareal (BRA) p\u00e5 36,5 m2 og et bebygd areal (BYA) p\u00e5 40,5 m2. M\u00f8neh\u00f8yden er oppgitt til 4,5 meter, mens gesimsh\u00f8yden er vist som 2,7 meter. Naustets tak vil ha en vinkel p\u00e5 35\u00b0, se tegning A40-1 datert 03.02.2023. Tiltaket vil ligge som en forlengelse av eksisterende naustrekke mot s\u00f8r-vest, se figur 1. I forbindelse med s\u00f8knaden om tillatelse er det s\u00f8kt om dispensasjon fra kommuneplanens byggegrense mot sj\u00f8, se s\u00f8knad om dispensasjon datert Figur 1 Situasjonsplan 10.05.2023. S\u00f8knaden er nabovarslet. Det har ikke kommet inn merknader til s\u00f8knaden. Statsforvalteren i Vestland r\u00e5det kommunen til \u00e5 ikke gi dispensasjon i brev datert 30.05.2023. Bergen kommune avslo s\u00f8knaden om tillatelse og dispensasjon administrativt 19.06.2023. Avslaget ble p\u00e5klaget av tiltakshaver ved advokat Ivar Strandenes i brev datert 07.07.2023. Bergen kommune ved Byr\u00e5d for byutvikling behandlet klagen 28.12.2023 og fattet f\u00f8lgende vedtak: 1. \u00abMed heimel i forvaltningslova \u00a7 33 andre ledd vert avslag datert 19.06.2023 [omgjort]. 2. Med heimel i plan- og bygningslova \u00a7 19-2 vert det gjeve dispensasjon fr\u00e5 KPA 2018 E-postadresse: Postadresse: Bes\u00f8ksadresse: Telefon: 51 56 87 00 sfropost@statsforvalteren.no Postboks 59 Lag\u00e5rdsveien 44 www.statsforvalteren.no/ro Sikker melding: 4001 Stavanger www.statsforvalteren.no/melding Org.nr. 974 763 230 Side: 2/9 \u00a7 6.1.1 byggegrense langs sj\u00f8 for oppf\u00f8ring av naust. 3. Med heimel i plan- og bygningslova \u00a7 20-1 jf. \u00a7 21-4 vert det gjeve l\u00f8yve til tiltak i tr\u00e5d med innsendte teikningar og situasjonsplan. 4. Det vert overlate til Plan- og bygningsetaten \u00e5 utferdige l\u00f8yvet og stille andre naudsynte vilk\u00e5r. 5. Klagen vert teken til f\u00f8lgje.\u00bb Bergen kommune fulgte opp dispensasjonsvedtaket med \u00e5 fatte f\u00f8lgende vedtak om tillatelse administrativt 09.01.2024: \u00abDet gis tillatelse til: \u2022 Oppf\u00f8ring av naust p\u00e5 36,5 m2 BRA.\u00bb Statsforvalteren i Vestland klaget p\u00e5 vedtakene om dispensasjon og tillatelse i brev datert 17.01.2024. Klager anf\u00f8rer blant annet at Nord\u00e5svatnet representerer en viktig bl\u00e5gr\u00f8nn struktur for en st\u00f8rre del av byens befolkning. Det blir vurdert som uheldig med nybygging av naust i et \u00abs\u00e5 sentralt landskapsrom som strandsonen rundt Nord\u00e5svannet representerer\u00bb. Bergen kommune ved Utvalg for milj\u00f8 og byutvikling behandlet klagen politisk 21.03.2024, sak 99/24, og opprettholdt kommunens tidligere vedtak. Klager ba i brevet datert 17.01.2024 om utsatt iverksetting av vedtaket om tillatelse. Bergen kommune behandlet sp\u00f8rsm\u00e5let 22.01.2024. Kommunen kom til at det ikke var grunnlag for \u00e5 gi vedtaket utsatt iverksetting. Statsforvalteren viser ellers til sakens dokumenter. Statsforvalterens vurdering Klager har klagerett, og klagen er sendt til kommunen innen klagefristen, se forvaltningsloven (fvl.) kapittel VI og plan- og bygningsloven (pbl.) \u00a7 1-9. Statsforvalteren kan pr\u00f8ve alle sider av saken og kan ta hensyn til nye omstendigheter, se fvl. \u00a7 34 andre avsnitt. Vi kan opprettholde kommunens vedtak, treffe nytt vedtak i saken eller oppheve vedtaket, se fvl. \u00a7 34 fjerde avsnitt. Oppf\u00f8ring av oms\u00f8kt naust krever tillatelse \u00c5 oppf\u00f8re naustet det er s\u00f8kt om, krever tillatelse av kommunen etter pbl. \u00a7 20-2 f\u00f8rste avsnitt, se \u00a7 20-1 f\u00f8rste avsnitt bokstav a. Kommunen skal gi tillatelse dersom tiltaket ikke er i strid med plan- og bygningslovgivningen, se pbl. \u00a7 21-4 f\u00f8rste avsnitt. Plangrunnlaget som gjelder for eiendommen Eiendommen ligger innenfor reguleringsplan for Skiparviken Boligomr\u00e5de, vedtatt 19.10.2016. Tiltaksomr\u00e5det er i planen regulert til Uthus/Naust/Badehus i delfelt UNB1. Eiendommen er i kommuneplanens arealdel 2018-2030, vedtatt 19.06.2019, avsatt til \u00d8vrig byggesone og Gr\u00f8nnstruktur, og er vist med hensynssonene H550_1 (Funksjonell strandsone) og H570_6 (Bevaring kulturmilj\u00f8). Side: 3/9 Tiltaket krever dispensasjon fra byggegrense mot sj\u00f8 Virkningene av motstrid mellom kommuneplanen og eldre reguleringsplaner er regulert i kommuneplanen punkt 2.4. Her fremg\u00e5r blant annet f\u00f8lgende: \u00ab2.4 Ved motstrid gjelder kommuneplanens arealdel foran eldre reguleringsplaner vedtatt f\u00f8r 1.1.2013. 2.4.1 F\u00f8lgende av kommuneplanens bestemmelser gjelder foran alle eldre reguleringsplaner: - \u00a7\u00a7 6.1 og 6.2 Byggegrenser langs sj\u00f8 og vassdrag - \u00a7 21 Handel - \u00a7 22 St\u00f8y\u00bb Det f\u00f8lger alts\u00e5 av kommuneplanen at planens egne bestemmelser om byggegrense langs sj\u00f8 og vassdrag ogs\u00e5 skal g\u00e5 foran reguleringsplaner vedtatt mellom 01.01.2013 og tidspunktet da kommuneplanen ble vedtatt. Reguleringsplanen for Skiparviken Boligomr\u00e5de ble vedtatt f\u00f8r kommuneplanen, og det er derfor kommuneplanens bestemmelser om byggegrense langs sj\u00f8 som skal legges til grunn i saken her. Av kommuneplanen punkt 6.1.1 fremg\u00e5r det at byggegrensen i regulerte omr\u00e5der avsatt til \u00d8vrig byggesone er 25 meter. Naustet det er s\u00f8kt om \u00e5 oppf\u00f8re, skal oppf\u00f8res n\u00e6rmere sj\u00f8en enn 25 meter. Tiltaket krever derfor dispensasjon fra kommuneplanens byggegrense mot sj\u00f8. Etter grunngitt s\u00f8knad kan det bli gitt dispensasjon, se pbl. \u00a7 19-1. Vilk\u00e5rene for \u00e5 kunne gi dispensasjon De to rettslige vilk\u00e5rene for dispensasjon st\u00e5r i pbl. \u00a7 19-2 andre avsnitt. Det f\u00f8rste vilk\u00e5ret er at det ikke kan gis dispensasjon dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Det andre vilk\u00e5ret er at fordelene ved \u00e5 gi dispensasjon m\u00e5 v\u00e6re klart st\u00f8rre enn ulempene etter en samlet vurdering. Terskelen for at vilk\u00e5rene er oppfylt, er h\u00f8y. Vilk\u00e5rene i andre avsnitt er rettslige vurderinger og ikke kommunalt fritt skj\u00f8nn. Det inneb\u00e6rer at vurderingene ikke styres av et politisk skj\u00f8nn, men av loven. Er vilk\u00e5rene i andre avsnitt oppfylt, \u00abkan\u00bb kommunen gi dispensasjon hvis kommunen vurderer det som hensiktsmessig, se pbl. \u00a7 19-2 f\u00f8rste avsnitt. N\u00e5r det gjelder dispensasjon fra byggeforbudet i strandsonen, har departementet uttalt f\u00f8lgende i forarbeidene til pbl. \u00a7 19-2, Ot.prp. nr. 32 (2007-2008) s. 243: \u00abDet er et nasjonalt m\u00e5l at strandsonen skal bevares som natur- og friluftsomr\u00e5de tilgjengelig for alle. Regjeringen \u00f8nsker en strengere og mer langsiktig strandsoneforvaltning. Det er derfor n\u00f8dvendig med en streng praksis ved behandlingen av dispensasjoner i 100-metersbeltet lands sj\u00f8en. Forbudet i \u00a7 1-8 mot bygging i 100-metersbeltet langs sj\u00f8en veier tungt. Det skal sv\u00e6rt mye til f\u00f8r dispensasjon kan gis til bygging her, spesielt i omr\u00e5der med stort utbyggingspress.\u00bb Lovgiver har med dette gitt uttrykk for en sv\u00e6rt snever adgang til \u00e5 gi dispensasjon til utbygging i strandsonen. Hensikten er \u00e5 unng\u00e5 en uheldig utvikling, hvor strandsonen bygges ned bit for bit og byggeforbudet gradvis blir uthulet. Istedenfor skal en eventuell avveining mellom bruk og vern skje gjennom planprosesser. Slike prosesser sikrer bred medvirkning og demokratisk forankrede beslutninger, hvor blant annet sektormyndighetene har mulighet til \u00e5 fremsette innsigelse, se SOM- 2019-4028. Side: 4/9 Statlige planretningslinjer for differensiert forvaltning av strandsonen ble fastsatt ved kongelig resolusjon 28.05.2021. Retningslinjene skal legges til grunn ved enkeltvedtak fattet av plan- og bygningsmyndighetene, se pbl. \u00a7 6-2 andre avsnitt bokstav b. En f\u00f8lge av dette er at hvorvidt vilk\u00e5rene for dispensasjon er oppfylt, m\u00e5 vurderes i lys av retningslinjene, se SOM-2019-4028. I de statlige planretningslinjene er Bergen kommune plassert i sone to. Dispensasjoner skal her s\u00e6rlig unng\u00e5s i sentrale omr\u00e5der der presset p\u00e5 arealene er stort, se retningslinjene punkt 9.1. Vurdering av dispensasjon fra byggegrense mot sj\u00f8 Statsforvalteren vil f\u00f8rst vurdere om hensynene bak kommuneplanens byggegrense mot sj\u00f8, se punkt 6.1.1, blir vesentlig tilsidesatt ved oppf\u00f8ring av oms\u00f8kt naust. For \u00e5 ta stilling til om vesentlighetsvilk\u00e5ret er oppfylt, m\u00e5 hensynene byggeforbudet er ment \u00e5 ivareta, identifiseres. Desto sterkere hensynene bak byggeforbudet gj\u00f8r seg gjeldende, jo mindre avvik skal til for at det foreligger en vesentlig tilsidesettelse. Det er normalt ikke anledning til \u00e5 gi dispensasjon n\u00e5r hensynene bak bestemmelsen det s\u00f8kes dispensasjon fra, fortsatt gj\u00f8r seg gjeldende med styrke, se Ot.prp. nr. 32 (2007-2008) side 242. Sivilombudet har i SOM-2021-1456 uttalt at \u00absentrale rettssikkerhetshensyn [tilsier] at endringer av betydning skjer gjennom planprosess, mens mindre betydningsfulle endringer kan skje gjennom dispensasjon\u00bb. Form\u00e5let med byggeforbudet i strandsonen er \u00e5 sikre allmenheten adgang til strandsonen, samt \u00e5 ivareta andre allmenne interesser, slik som natur- og kulturmilj\u00f8, friluftsliv og landskap, se pbl. \u00a7 1-8 f\u00f8rste avsnitt. Dersom tiltaket vil skape fysiske eller psykiske barrierer for allmennhetens ferdselsmuligheter, skal det lite til for \u00e5 konstatere vesentlig tilsidesettelse av hensynene bak byggeforbudet, se SOM-2019-4028. I utgangspunktet vil hensynene bak byggeforbudet mot sj\u00f8 v\u00e6re de samme uavhengig av om det er tale om dispensasjon fra det generelle byggeforbudet i strandsonen, se pbl. \u00a7 1-8 andre avsnitt, eller byggegrense fastsatt i plan, se pbl. \u00a7 1-8 tredje avsnitt. Samtidig kan en planbestemt byggegrense ivareta andre hensyn, og gi grunnlag for en annen vekting, enn det generelle byggeforbudet, se SOM-2018-4012. Slik ombudet peker p\u00e5 i nevnte uttalelse, m\u00e5 det som et utgangspunkt legges til grunn at en byggegrense fastsatt i en kommuneplan er et \u00abresultat av konkrete vurderinger og prioriteringer av motstridende hensyn og interesser\u00bb. Er en bestemmelse et resultat av konkrete vurderinger og prioriteringer, vil det kunne ha betydning i vesentlighetsvurderingen. N\u00e5r en byggegrense er et resultat av en omfattende medvirkningsprosess i en nyere plan, hvor ulike interesser har blitt veid mot hverandre, snevres adgangen til \u00e5 dispensere inn. Det skal i en slik situasjon kun sm\u00e5 avvik til f\u00f8r hensynene bak byggeforbudet er vesentlig tilsidesatt, se i denne retning SOM-2016-1839. Og motsatt vil det at man ved utarbeidelse av planen ikke har tatt h\u00f8yde for problemstillingen saken gjelder, kunne tilsi at det skal et st\u00f8rre avvik til f\u00f8r hensynene bak byggeforbudet er vesentlig tilsidesatt. Saken her gjelder dispensasjon fra byggeforbudet for \u00d8vrig byggesone som fremg\u00e5r av kommuneplanen punkt 6.1.1. \u00c5rsaken til at det er denne byggegrensen, og ikke den som er fastsatt i reguleringsplanen for Skiparviken Boligomr\u00e5de, som gjelder, skyldes utformingen av motstridsbestemmelsen i kommuneplanen punkt 2.4. Her fremg\u00e5r det at blant annet kommuneplanens byggegrenser mot sj\u00f8 g\u00e5r foran \u00aballe eldre reguleringsplaner\u00bb, ogs\u00e5 dem som er vedtatt kort tid f\u00f8r kommuneplanen tr\u00e5dte i kraft. Side: 5/9 Om bakgrunnen for at motstridsbestemmelsen fikk den utformingen man endte opp med, viser vi til brev fra Fylkesmannen i Hordaland datert 19.02.2018 (referanse 2017/11607): \u00abI forslag til bestemmelser skal kommuneplanen ved motstrid gjelde foran tidligere vedtatte kommunedelplaner og reguleringsplaner som er vedtatt f\u00f8r 01.01.2013. For s\u00e6rlig viktige tema av nasjonal interesse m\u00e5 kommuneplanens bestemmelser ogs\u00e5 g\u00e5 foran nyere vedtatte reguleringsplaner. Det gjelder tema som strandsone, st\u00f8y, handel og rammer for fortetting. [v\u00e5r utheving]\u00bb Fylkesmannen i Hordaland fikk gjennomslag for at kommuneplanens bestemmelser om byggegrenser mot sj\u00f8, handel og st\u00f8y skulle g\u00e5 foran alle eldre reguleringsplaner, ogs\u00e5 de som var nylig vedtatt. Motstridsbestemmelsen var begrunnet med hensynet til ivaretakelse av nasjonale interesser, herunder hensynet til strandsonevern. Gitt at Naust var det eneste arealform\u00e5let for privat utbygging hvor kommuneplanens byggegrense var 0 meter, ble konsekvensen av motstridsbestemmelsen at det kun var i omr\u00e5der som ble avsatt til dette arealform\u00e5let i kommuneplanen, at utbygging av naust kunne gj\u00f8res uten dispensasjon fra byggeforbudet. Selv om et omr\u00e5de var regulert til naust tidligere, ville ikke dette v\u00e6re avgj\u00f8rende hvis arealet var avsatt til et annet arealform\u00e5l i ny kommuneplan. I kommuneplanens planbeskrivelse er arealform\u00e5lene naust- og sm\u00e5b\u00e5tanlegg behandlet under en egen overskrift p\u00e5 side 38. Fra planbeskrivelsen hitsettes f\u00f8lgende: \u00abEtter innsigelse fra fylkesmannen vedtok Milj\u00f8verndepartementet \u00e5 ta ut alle omr\u00e5dene som var avsatt til naustform\u00e5l i KPA2010. Departementet ba kommunen foreta en gjennomgang av strandsonen med naustomr\u00e5der og sm\u00e5b\u00e5thavner, for \u00e5 sikre at allmenne hensyn blir ivaretatt. Kommunen har g\u00e5tt gjennom de 80 naustomr\u00e5dene, med bakgrunn i Statlig planretningslinje for differensiert forvaltning av strandsonen langs sj\u00f8 (vedlegg I). Mange omr\u00e5der er ferdig bygget ut. Disse er vist som Bebyggelse og anlegg i plankartet. I Bebyggelse og anlegg gjelder byggeforbud i 25-meters belte langs sj\u00f8 (bestemmelsene \u00a7 6). Det inneb\u00e6rer at det ikke \u00e5pnes for nye naust i disse omr\u00e5dene. Noen f\u00e5 omr\u00e5der foresl\u00e5s opprettholdt som landbruks-, natur- og friluftsform\u00e5l (LNF), da de i liten grad har eksisterende naust. [...] Kommunen anbefalte at 44 omr\u00e5der vises som naustomr\u00e5der (N) i plankartet. I disse omr\u00e5dene \u00e5pnes det for nye naust p\u00e5 grunnlag av reguleringsplan (plankrav). Med bakgrunn i innsigelse fra Fylkesmannen i Hordaland, er antall naustomr\u00e5der redusert til 16 etter h\u00f8ring. [v\u00e5re uthevinger]\u00bb Etter Statsforvalterens syn viser det ovennevnte at utbygging i naustomr\u00e5der var et sentralt tema i forbindelse med at kommuneplanens arealdel 2018-2030 ble vedtatt. P\u00e5 bakgrunn av en omfattende medvirkningsprosess, der Fylkesmannen i Hordaland som ber\u00f8rt sektormyndighet var involvert, kom man frem til en l\u00f8sning hvor 16 omr\u00e5der ble avsatt til Naust-form\u00e5l. Naustomr\u00e5der som ikke ble avsatt til Naust, ble delt i to kategorier. Den f\u00f8rste kategorien var naustomr\u00e5der som var ferdig utbygd og allerede l\u00e5 innenfor arealform\u00e5l Bebyggelse og anlegg. For denne kategorien innebar videref\u00f8ringen av eksisterende arealform\u00e5l et forbud mot nye naust, se kommuneplanen punkt 6.1.1. Dette forbudet gjaldt ogs\u00e5 naustomr\u00e5der som i all hovedsak allerede var utbygget, men hvor det var et visst potensial for videre fortetting. Den andre kategorien var omr\u00e5der som i liten grad var utbygd. Disse ble avsatt til LNF-omr\u00e5der, hvor videre bygging av naust heller ikke ville v\u00e6re tillatt. Side: 6/9 At arealform\u00e5let Naust ble begrenset til nye naustomr\u00e5der, mens eksisterende naustomr\u00e5der enten ble avsatt til arealform\u00e5l under Bebyggelse og anlegg eller LNF-omr\u00e5der, gjorde \u2013 sammenholdt med motstridsbestemmelsen i punkt 2.4.1 \u2013 at kommuneplanen avgrenset videre utbygging av naust til de omr\u00e5dene som ble avsatt til Naust-form\u00e5l i kommuneplanen. Hvilke omr\u00e5der som ble avsatt til Naust-form\u00e5l i kommuneplanen, var utslag av en omfattende medvirkningsprosess. Vi viser blant annet til at kommunen i utgangspunktet anbefalte 44 omr\u00e5der. P\u00e5 bakgrunn av innsigelse fra Fylkesmannen i Hordaland ble dette tallet redusert til 16 etter h\u00f8ring, se planbeskrivelsen side 38. Selv om det i kommuneplanen ikke ble gjort en egen vurdering av antall og plassering av naust ved Skiparviken, sl\u00e5r de overordnede avveiningene og prioriteringene ogs\u00e5 til i dette naustomr\u00e5det. Vi peker i denne sammenheng p\u00e5 at kommuneplanen ble utformet slik at videre utbygging av naust ble avgrenset til nye naustomr\u00e5der. Av hensyn til overordnede samfunnsinteresser ble det satt forbud mot oppf\u00f8ring av nye naust ogs\u00e5 hvor man nylig hadde tatt konkret stilling til byggegrensens avstand til sj\u00f8 i en reguleringsplanprosess. Hvor nye naustomr\u00e5der skulle plasseres, var videre grunnlag for en omfattende medvirkningsprosess. Etter v\u00e5rt syn m\u00e5 kommuneplanen forst\u00e5s slik at den inneholder en klar positiv avgrensning av hvor det kan \u00e5pnes for nye naust. Oppf\u00f8ring av flere naust i etablerte naustomr\u00e5der vil dermed inneb\u00e6re et vesentlig brudd med forutsetningene bak planen. Dette taler i utgangspunktet for at rommet for \u00e5 gi dispensasjoner til ytterligere utbygging av naust i etablerte naustomr\u00e5der er snevert, og at det ikke skal et stort avvik til f\u00f8r hensynene bak byggeforbudet er vesentlig tilsidesatt. N\u00e5r det gjelder de konkrete forholdene ved tiltakseiendommen, viser vi til at eiendommen grenser til Nord\u00e5svatnet. Dette er et omr\u00e5de som i Bymilj\u00f8etatens kartlegging av friluftslivsomr\u00e5der er vist med omr\u00e5deverdi \u00abSv\u00e6rt viktig friluftslivsomr\u00e5de\u00bb.1 I beskrivelsen av omr\u00e5det er det nevnt at popul\u00e6re fritidsaktiviteter her blant annet er fiske, padling, bading og roing. Tiltakseiendommen ligger videre innenfor det kartlagte friluftsomr\u00e5det Skiparvika s\u00f8r.2 Holmene og bryggen nord-vest for hvor naustet er oms\u00f8kt, Figur 2 Ortofoto, Bergen 2019 er ogs\u00e5 del av dette friluftsomr\u00e5det. Skiparvika s\u00f8r er i kartleggingen til Bymilj\u00f8etaten vist med omr\u00e5deverdi \u00abViktig friluftsomr\u00e5de\u00bb. I kartleggingen pekes det p\u00e5 at omr\u00e5det har potensiell verdi siden det er planlagt ny bebyggelse i omr\u00e5det. I saken her har Statsforvalteren i Vestland som ber\u00f8rt sektormyndighet frar\u00e5det at det gis dispensasjon, se pbl. \u00a7 19-1. Fagmyndigheten har i uttalelse datert 30.05.2023 blant annet pekt p\u00e5 f\u00f8lgende: \u00abStrandsone som er tilgjengelig for allmennheten er s\u00e6rlig knapp ved Nord\u00e5svannet, s\u00e6rlig ved denne delen av vannet. Bokstavelig talt hver meter strandsone blir s\u00e6rlig viktig \u00e5 sikre for 1 https://faktaark.naturbase.no/?id=FK00012399 2 https://faktaark.naturbase.no/?id=FK00012545 Side: 7/9 allmenhetens ferdsel og opphold. I omr\u00e5det Skiparviken og Skjoldnes er det i senere \u00e5r foretatt omfattende boligutbygging. Behovet for tilgjengelig strandsone er s\u00e5ledes sterkt \u00f8kende.\u00bb Etter Statsforvalterens syn taler det ovennevnte for at s\u00e6rlig hensynet til friluftsliv gj\u00f8r seg sterkt gjeldende i omr\u00e5det, og at det er et h\u00f8yt press p\u00e5 arealene her. N\u00e5r det gjelder de konkrete verdiene knyttet til friluftsliv p\u00e5 stedet, viser vi videre til brev fra advokat Ivar Strandenes datert 07.07.2023. Her opplyses det p\u00e5 side 5 om at \u00ab[b]ading og tilkomst har historisk v\u00e6rt knyttet til holmen i fremkant og ved siden av naustet\u00bb. Statsforvalteren finner ellers grunn til \u00e5 bemerke at holmene det er vist til i brevet, er regulert til Gr\u00f8nnstruktur i delfelt G1. I reguleringsplanen er det forutsatt at delfelt G1 \u00abskal fungere som Figur 3 Utklipp plankart naturomr\u00e5de/turdrag ved sj\u00f8\u00bb, se punkt 4.1.1, noe som ogs\u00e5 tilsier at omr\u00e5det er tiltenkt og egnet for friluftsliv. Ved oppf\u00f8ring av naust p\u00e5 tiltakseiendommen vil passasjen mellom naustomr\u00e5det og sj\u00f8en, som g\u00e5r ut til holmene p\u00e5 gnr. 40 bnr. 1492, bli snevret inn. Selv om oms\u00f8kt naust neppe vil inneb\u00e6re noen reell fysisk barriere for ferdsel til og fra holmene, vil utvidelsen av naustrekken gj\u00f8re at omr\u00e5det man m\u00e5 ferdes gjennom, vil fremst\u00e5 som mer privat. Dette vil igjen kunne gj\u00f8re at allmennheten i st\u00f8rre grad vil vegre seg for \u00e5 g\u00e5 her. Statsforvalteren vurdering er dermed at naustet vil representere en ikke uvesentlig psykisk barriere som kan ha reell betydning for bruken av holmene, som historisk har v\u00e6rt knyttet til bading og tilkomst, slik tiltakshaver har vist til. Statsforvalteren ser det etter dette slik at kommuneplanens positive avgrensning av hvor det kan \u00e5pnes for nye naust, er resultatet av en omfattende medvirkningsprosess. Dette tilsier i seg selv at det skal lite til f\u00f8r hensynene bak kommuneplanens byggegrense mot sj\u00f8 er vesentlig tilsidesatt. V\u00e5r vurdering er videre at s\u00e6rlig hensynet til friluftsliv gj\u00f8r seg sterkt gjeldende i omr\u00e5det. Presset p\u00e5 arealene er h\u00f8yt, og inneb\u00e6rer at tilgang til strandsonen her er en knapp ressurs, noe som ogs\u00e5 taler for en restriktiv dispensasjonspraksis, se planretningslinjene punkt 9.1. Oms\u00f8kt naust Figur 4 Tegning, \"Avstander til nabobygg\" bidrar etter v\u00e5r vurdering til en ytterligere privatisering av omr\u00e5det som vil medf\u00f8re en reell psykisk barriere for ferdsel i omr\u00e5det. Dispensasjon til oppf\u00f8ring av naustet er derfor \u00e5 regne som en endring av betydning. Statsforvalteren finner p\u00e5 denne bakgrunn at hensynene bak kommuneplanens byggegrense mot sj\u00f8, se punkt 6.1.1, blir vesentlig tilsidesatt ved oppf\u00f8ring av oms\u00f8kt naust. Vesentlighetsvilk\u00e5ret er med dette ikke oppfylt. N\u00e5r ett av de rettslige vilk\u00e5rene for dispensasjon ikke er oppfylt, kan ikke dispensasjon bli innvilget. Det er derfor ikke n\u00f8dvendig for Statsforvalteren \u00e5 ta stilling til om fordelene ved dispensasjon er klart st\u00f8rre enn ulempene. Vi vil likevel knytte noen merknader til dette sp\u00f8rsm\u00e5let. Side: 8/9 Det er f\u00f8rst og fremst fordeler som har sammenheng med hensynene plan- og bygningslovgivningen skal ivareta, som det kan legges vekt p\u00e5. Relevante fordeler etter loven skal i hovedsak begrenses til generelle areal- og ressursdisponeringshensyn, se Prop. 169 L (2020-2021) side 55. Hvis tiltaket vil f\u00f8re til en kvalitetsheving av eiendommen \u2013 for eksempel ved \u00e5 avhjelpe en mangel eller dekke et behov ved den \u2013 vil det kunne v\u00e6re en relevant fordel i vurderingen, se SOM-2019-4028. I denne saken har tiltakshaver ved advokat Ivar Strandenes blant annet vist til at oppf\u00f8ring av naust gir grunnlag for en \u00abrasjonell og fornuftig utnyttelse av egen Eiendom, noe som ogs\u00e5 vil ha positive ringvirkninger for omr\u00e5det rundt naustet. S\u00e6rlig gir det Tiltakshaver oppfordring til \u00e5 motvirke fors\u00f8pling av omr\u00e5det og holde det vedlike\u00bb, se brev datert 07.07.2023 side 6. N\u00e5r det gjelder tiltakshavers interesse og eventuelle forventning om \u00e5 kunne utnytte egen eiendom p\u00e5 en m\u00e5te som for ham fremst\u00e5r som rasjonell og fornuftig, er dette momentet omtalt av Sivilombudet i SOM-2018-4760. Ombudet legger her til grunn at tiltakshavers utbyggerinteresse som utgangspunkt ikke kan tillegges vekt hvor denne st\u00e5r i et motsetningsforhold til de hensyn gjeldende planer skal ivareta. Slik vi har pekt p\u00e5 ovenfor, st\u00e5r utbyggerinteressen i denne saken nettopp i et motsetningsforhold til hensynene byggeforbudet skal ivareta. Dette medf\u00f8rer at det ikke kan legges nevneverdig vekt p\u00e5 tiltakshavers utbyggerinteresse i saken her. N\u00e5r det spesifikt gjelder det at tiltaket vil gi tiltakshaver en oppfordring til \u00e5 motvirke fors\u00f8pling, er betydningen av dette momentet omtalt av Sivilombudet i SOM-2014-1190. I saken som gjaldt dispensasjon fra plankrav, kom ombudet til det ikke kunne legges vekt p\u00e5 at oms\u00f8kt garasje kunne bidra til opprydding p\u00e5 eiendommen. Uttalelsen taler etter v\u00e5rt syn for en generell tilbakeholdenhet n\u00e5r det gjelder \u00e5 legge vekt p\u00e5 at et tiltak kan bidra til opprydding. Vi kan ikke se at tiltakshaver i denne konkrete saken har vist til forhold som tilsier at det er grunn til \u00e5 legge nevneverdig vekt p\u00e5 at naustet kan bidra til opprydding. Statsforvalteren kan etter dette ikke se at det i saken her er vist til slike relevante, klare og positive fordeler som kan begrunne at fordelene ved dispensasjon er klart st\u00f8rre enn ulempene. Fordelene ved dispensasjon virker i f\u00f8rste rekke \u00e5 v\u00e6re av privat karakter. Slike fordeler kan normalt ikke tillegges avgj\u00f8rende vekt, se Ot.prp. nr. 32 (2007-2008) side 242. V\u00e5r vurdering er dermed at heller ikke fordel-/ulempevilk\u00e5ret er oppfylt. De rettslige vilk\u00e5rene for dispensasjon er ikke oppfylt. Statsforvalteren omgj\u00f8r derfor kommunens vedtak, slik at s\u00f8knaden om tillatelse og dispensasjon blir avsl\u00e5tt. Vedtak: Statsforvalteren gj\u00f8r om kommunens vedtak av 28.12.2023 og 09.01.2024 til avslag. Det blir ikke gitt dispensasjon og tillatelse i ett trinn til oppf\u00f8ring av naust p\u00e5 eiendommen gnr. 40 bnr. 216 i Bergen kommune, slik det er s\u00f8kt om. Klagen blir tatt til f\u00f8lge. Vedtaket kan ikke p\u00e5klages til overordnet forvaltningsorgan, se fvl. \u00a7 28. Side: 9/9 Svein Undheim (e.f.) Knut Ragnar Sletteb\u00f8 juridisk seniorr\u00e5dgiver juridisk r\u00e5dgiver Dokumentet er elektronisk godkjent Kopi til: Statsforvaltaren i Vestland Nj\u00f8savegen 2 6863 LEIKANGER ADVOKATFIRMAET THOMMESSEN AS AVD Postboks 43 5838 BERGEN BERGEN Nyg\u00e5rdstangen BYGGOPPDRAG PROSJEKT ROY NORDANGER \u00d8stre Hopsvegen 14 5232 PARADIS Petter A Frost Traaholt Skiparviklia 14 5221 Nesttun "
}