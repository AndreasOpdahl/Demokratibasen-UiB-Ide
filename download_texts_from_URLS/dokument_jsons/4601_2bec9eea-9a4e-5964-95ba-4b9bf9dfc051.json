{
  "dokument_id": "2bec9eea-9a4e-5964-95ba-4b9bf9dfc051",
  "doc_type": "case_attachment",
  "kommune": 4601,
  "tittel": "Oppf\u00f8lging av forvaltningsrevisjon klima- og milj\u00f8tiltak \u2013 byr\u00e5dets supplerende rapportering til Kontrollutvalget",
  "url": "https://bergen.kommune.no/politikere-utvalg/api/fil/bk360/10966063/Oppfolging-av-forvaltningsrevisjon-klima-og-miljotiltak-byradets-supplerende-rapportering-til-Kontrollutvalget",
  "tekst": " BBU - kommunaldirekt\u00f8rens stab Til Intern korrespondanse Sekretariat for Kontrollutvalget (Arbeidssted) V\u00e5r referanse: 2022/107758-27 Saksbehandler: Ulrikke Christina Kj\u00e6r Fra Dato: 30. august 2024 BBU - kommunaldirekt\u00f8rens stab Oppf\u00f8lging av forvaltningsrevisjon klima- og milj\u00f8tiltak \u2013 byr\u00e5dets supplerende rapportering til Kontrollutvalget Det vises til brev fra Sekretariatet for Kontrollutvalget datert 24. mai 2024 der det bes om en ny skriftlig tilbakemelding p\u00e5 enkelte punkt i oppf\u00f8lgingen av \u00abForvaltningsrevisjon av klima- og milj\u00f8tiltak\u00bb. Under f\u00f8lger byr\u00e5dets tilbakemelding p\u00e5 de punktene. Hovedtema 1, anbefaling 6: Sikre at det tydelig fremg\u00e5r av kommunens rapportering hva som er status for klima- og milj\u00f8m\u00e5lene som er satt, og hva som er status for tiltakene som skal bidra til \u00e5 oppfylle de ulike m\u00e5lene. Det arbeides fortsatt internt med implementering av tiltak fra Handlingsplan til Gr\u00f8nn strategi og Gr\u00f8nn virksomhet. Det tas utgangspunkt i kommunens eksisterende systemer for implementering, i tr\u00e5d med rammeverk for virksomhetsstyring. Det vurderes som lite hensiktsmessig \u00e5 opprette egne systemer for klimastyring. Utvikling av klimabudsjettet er en del av arbeidet, og her vil man kunne se status for de av tiltakene som vil inng\u00e5 i klimabudsjettet. I tilfeller hvor koblingene mellom klimatiltak og budsjett ikke er like tydelige, kan andre alternative styringssystemer som eksempelvis BkStyring og/eller oppdragsbrev benyttes for \u00e5 sikre n\u00f8dvendig oppf\u00f8lging og gjennomf\u00f8ring. Videre arbeides det med implementering av kommunens samfunnsplaner (herunder handlingsplaner) i styringssystemet Framsikt. Hovedtema 2, anbefaling 3: Identifisere tiltak mot avskoging, og eventuelt \u00f8kt opptak av CO2 i skog og andre landarealer. Det viktigste tiltaket mot permanent avskoging er \u00e5 konsentrere utbyggingen til allerede utbygde arealer, og i stor grad skjerme gr\u00f8nne omr\u00e5der. Slik bevares gr\u00f8nne omr\u00e5der som naturlige karbonlagre. Byr\u00e5det vil ta stilling til fremtidig arealdisponeringen gjennom rullering av kommuneplanens arealdel. Det kommende arealregnskapet vil v\u00e6re et viktig verkt\u00f8y for \u00e5 overv\u00e5ke status for arealene i kommunen. Som grunnlag for arealregnskapet utvikles det blant annet kart som viser utslipp og opptak fra n\u00e5v\u00e6rende arealbruk og ved nedbygging, samt nye kart over gr\u00f8nnstruktur. Arealregnskapet vil v\u00e6re et viktig kunnskapsgrunnlag i arbeidet med kommuneplanens arealdel. Ansvaret for skogbruk ligger til byr\u00e5d for n\u00e6ring, kultur og idrett. Temaplan for skogbruk var p\u00e5 h\u00f8ring sommeren 2023. H\u00f8ringsutkastet peker p\u00e5 behovet for \u00e5 opprettholde dagens skogsarealer og holde de eksisterende skogbruksarealene i drift. Byr\u00e5det \u00f8nsker \u00e5 lage en felles plan for landbruksfeltet, Temaplan for landbruk, og fremmer derfor ikke skogbruksplanen til sluttbehandling. Skogbruk vil inng\u00e5 som en del av temaplan for landbruk. Med hilsen Christine Kahrs - Byr\u00e5d for byutvikling Dokumentet er godkjent elektronisk. Kopi: Sekretariat for kontrollutvalget (Arbeidssted) - Eli Merete Velle "
}