{
  "dokument_id": "2282df39-f92f-53b9-ad8a-e78d5865fee0",
  "doc_type": "case_attachment",
  "kommune": 5501,
  "tittel": "Innspill - Samisk foreldrenettverk",
  "url": "https://innsyn.tromso.kommune.no/application/getMoteDokument?dokid=2001573474",
  "tekst": "Romssa s\u00e1mi v\u00e1hnenfierpm\u00e1dat /Samisk foreldrenettverk i Troms\u00f8 takker for muligheten til \u00e5 komme med innspill til Troms\u00f8 Kommunes sitt h\u00f8ringsm\u00f8te den 19. desember 2023. Sannhets- og Forsoningskommisjonens rapport utgj\u00f8r en viktig dokumentasjon som gj\u00f8r det mulig \u00e5 rette blikket fremover, og tenke ut tiltak som vil kunne gi forsoningsarbeidet i Troms\u00f8 en praktisk utforming. Foreldrenettverket vil innledningsvis uttrykke at det er viktig og bra at Troms\u00f8 kommune skal behandle Sannhets og forsoningskommisjonens rapport, og mener at rapporten avdekker mye som er viktig \u00e5 ta innover seg ogs\u00e5 i Troms\u00f8 kommune. Rapporten kommer med mange gode tiltak som er viktig for at den samiske befolkningen i Troms\u00f8 skal kjenne p\u00e5 en forsoning i samfunnet. Romssa s\u00e1mi v\u00e1hnenfierpm\u00e1dat/Samisk foreldrenettverk i Troms\u00f8 vil komme med forslag til konkrete tiltak som kan gj\u00f8res i Troms\u00f8 kommune. Etter Foreldrenettverkets mening kan tiltakspakken som Troms\u00f8 kommune b\u00f8r bidra med \u00e5 starte med 5 pilarer, som i rapporten. Pilar 1: Kunnskap og formidling Utgangspunktet for denne pilaren er at det samiske samfunnet i Troms\u00f8 lenge har v\u00e6rt usynlig, og derfor b\u00f8r Troms\u00f8s samiske historie synliggj\u00f8res. Dette b\u00f8r skje ved at kunnskapshull tettes igjen, og kunnskap som allerede foreligger b\u00f8r kommuniseres ved kommunens ordin\u00e6re drift s\u00e5 som i barnehager, skoler og i kommunens \u00f8vrige drift. Kommunikasjon gjennom skilting er b\u00e5de symbolsk og praktisk av stor betydning. Derfor b\u00f8r skilting av offentlige bygg og alle skoler i Troms\u00f8 kommune.ogs\u00e5 v\u00e6re p\u00e5 samisk. Pilar 2: Spr\u00e5k Troms\u00f8 kommune skal sikre at samisk barnehage best\u00e5r. Sp\u00f8rsm\u00e5let om hvordan strukturen og beliggenheten for det samiske barnehagetilbudet i Troms\u00f8 kommune skal v\u00e6re framover, er under behandling i kommunen. Det har v\u00e6rt gjennomf\u00f8rt konsultasjoner med foreldrerepresentanter for Guovssahas m\u00e1n\u00e1idg\u00e1rdi, Mearran\u00e1sti ossodat i Sj\u00f8mannsbyen barnehage og Romssa s\u00e1mi v\u00e1hnenfierpm\u00e1dat /Samisk foreldrenettverk i Troms\u00f8. Det er viktig at foreldrenes stemme blir h\u00f8rt og at deres innspill er med p\u00e5 \u00e5 utgj\u00f8re grunnlaget for den videre organiseringen av det samiske barnehagetilbudet i Troms\u00f8 kommune. Troms\u00f8 kommune skal sikre at samiske familier har et stabilt og forutsigbart utdanningsl\u00f8p for sine barn. Samisk barnehage og skole er viktig. S\u00e1meluohkk\u00e1/Samiskklassen ved B\u00e1hp\u00e1j\u00e1vrri skuvla/Prestvannet skole har doblet seg de siste syv \u00e5rene, og har n\u00e5 over 70 elever fra 1.-7. klasse. Lokaliseringen av det samiske barnehagetilbudet m\u00e5 etter Romssa s\u00e1mi v\u00e1hnenfierpmadat /Samisk foreldrenettverk i Troms\u00f8s mening ses i sammenheng med lokaliseringen av S\u00e1meluohkk\u00e1/Samiskklassen. Det er ogs\u00e5 viktig \u00e5 sikre den \u00f8vrige samiskundervisningen i grunnskolen. En samisktalende helsesykepleier p\u00e5 B\u00e1hp\u00e1j\u00e1vrri skuvla/ Prestvannet skole ville v\u00e6re et viktig tiltak i kommunens gjennomf\u00f8ring av forsoningsarbeidet. En stor del av elevene som har samisk f\u00f8rstespr\u00e5k i grunnskolen i Norge, g\u00e5r p\u00e5 denne skolen. Etter hvert begynner ulike former for kompetanse \u00e5 folde seg ut. S\u00e5ledes er det mulig \u00e5 f\u00e5 samisktalende helsepersonell av ulike profesjoner, eksempelvis samisktalende helsesykepleiere og innenfor tannhelsetjenesten. Det b\u00f8r v\u00e6re en m\u00e5lsetting for kommunen \u00e5 knytte til seg slike profejonsut\u00f8vere for \u00e5 styrke den samiske infrastrukturen. Troms\u00f8 kommune burde ansette en samisktalende helsesykepleier som er tilknyttet helsestasjonene i kommunen. Dette er viktig med tanke p\u00e5 det store antallet samiske familier som bruker helsestasjonssystemet, og er for \u00f8vrig en sak som har v\u00e6rt diskutert i flere \u00e5r. Det gir spr\u00e5klig og kulturell trygghet ved at samisktalende familier blir m\u00f8tt p\u00e5 eget spr\u00e5k. Samiske spr\u00e5k er offisielle spr\u00e5k i Norge, og er sidestilt med norsk i Spr\u00e5kloven av 2022. Alle offentlege organ (statlege, fylkeskommunale og kommunale) skal if\u00f8lge loven bruke, utvikle og styrke samiske spr\u00e5k. Pilar 3: Kultur Kommunens kulturelle bidrag er et stort og viktig instrument som kommunen kan ta i bruk i forsoningsarbeidet. I s\u00e5 m\u00e5te har vi allerede et godt forbilde i TIL som har bidratt med mye god energi. Denne energien kan kommunen bygge p\u00e5 gjennom \u00e5 videref\u00f8re og styrke kulturtilbudet til barn og unge gjennom \u00e5 gi det samiske rom og utviklingsmuligheter i den kulturelle skolesekken og for de eldre ved hjelp av den kulturelle spaserstokken. Et program for \u00e5 dyrke frem et livskraftig joikemilj\u00f8 kunne v\u00e6re et flott og fokusert tiltak. Pilar 4: Forebygging av konflikter Kommunen har markert viktige verdier og idealer hver gang det har oppst\u00e5tt situasjoner med samehat. Hvis vi ser bort fra 2011 da en politisk konstellasjon gikk til valg p\u00e5 motstand mot det samiske samfunnet, har kommunen gode tradisjoner \u00e5 bygge p\u00e5. Kommunen har en fin tilstedev\u00e6relse under Samefolkets dag, og kunne ha utvidet tilstedev\u00e6relsen ved \u00e5 s\u00f8rge for at alle skoler i Troms\u00f8 m\u00e5 markere Samenes nasjonaldag. Dessverre har det forekommet enkeltepisoder der barn har m\u00e5ttet lide overlast p\u00e5 grunn av sin samiske bakgrunn. Kommunen kunne komme slike situasjoner i m\u00f8te gjennom \u00e5 lage en ressursgruppe som p\u00e5 kort varsel kunne ha fulgt opp slike episoder. En slik ressursgruppe kunne ha innehatt pedagogisk, sosialadministrativ og helsefaglig kompetanse. 5 Pilar 5: Implementering av regelverk Troms\u00f8 kommune m\u00e5 sikre at samiske barns rettigheter blir ivaretatt, og dermed sikrer at prosesser som ang\u00e5r den samiske befolkningen blir gjort p\u00e5 riktig m\u00e5te. Herunder vil vi minne om konsultasjonsretten. Spr\u00e5kloven av 2022 er allerede nevnt. "
}