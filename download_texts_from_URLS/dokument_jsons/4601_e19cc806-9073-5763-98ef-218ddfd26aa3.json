{
  "dokument_id": "e19cc806-9073-5763-98ef-218ddfd26aa3",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Nasjonal veileder for kommunelegefunksjonen og samfunnsmedisinsk arbeid i kommunen",
  "url": "https://bergen.kommune.no/politikere-utvalg/api/fil/bk360/11167225/Framstilling-Horingsuttalelse-Nasjonal-veileder-for-kommunelegefunksjonen-og-samfunnsmedisinsk-arbeid-i-kommunen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/101008-2 H\u00f8ringsuttalelse - Nasjonal veileder for kommunelegefunksjonen og samfunnsmedisinsk arbeid i kommunen Hva saken gjelder: Helsedirektoratet har sendt p\u00e5 h\u00f8ring utkast til nasjonal veileder for kommunelegefunksjonen og samfunnsmedisinsk arbeid i kommunen. Veilederen er laget p\u00e5 oppdrag fra Helse- og omsorgsdepartementet. Departementet ba Helsedirektoratet, i samarbeid med Folkehelseinstituttet, KS, Legeforeningen og eventuelt pasient- og brukerorganisasjoner og andre relevante akt\u00f8rer, om \u00e5 utarbeide en nasjonal veileder for h\u00e5ndtering av kommunenes samfunnsmedisinske oppgaver og for kommunelegens oppgaver og funksjon. M\u00e5lgruppe for veilederen er ledelsen i kommunene. Veilederen vil imidlertid ogs\u00e5 v\u00e6re viktig for kommunelegene og deres samarbeidspartnere, samt regionale og sentrale myndigheter. Denne veilederen er imidlertid ikke en veileder i hvordan kommunelegene b\u00f8r utf\u00f8re sine arbeidsoppgaver. Departementet ba blant annet om at veilederen omtalte: \u2022 Eksempler p\u00e5 hensiktsmessig organisatorisk plassering av kommunelegefunksjonen. \u2022 Ivaretagelse av samfunnsmedisinske vurderinger i kommunale planprosesser, herunder samfunnsplanleggingen og i saksbehandlingen. \u2022 Hvilken kompetanse og kapasitet som er n\u00f8dvendig for \u00e5 h\u00e5ndtere oppgavene i kommunelegefunksjonen. \u2022 Hvordan kommunen kan legge til rette for samfunnsmedisinsk beredskap. \u2022 Interkommunalt samarbeid om kommunelegefunksjonen. Veilederen skal overordnet sett bidra til at kommunen sikrer forsvarlig samfunnsmedisinsk kapasitet, kompetanse og kontinuitet b\u00e5de under normale forhold og under krise- og beredskapssituasjoner. Veilederen gir anbefalinger om: \u2022 internkontroll knyttet til kommunelegefunksjonen \u2022 kommunens organisering av kommunelegefunksjonen \u2022 kapasitet i kommunelegefunksjonen \u2022 kompetanse i kommunelegefunksjonen \u2022 kommunelegefunksjonens tverrsektorielle rolle \u2022 kommunelegefunksjonens rolle i kommunens beredskapsforberedelser, beredskapsplanarbeid og kriseh\u00e5ndtering \u2022 interkommunale samarbeid om kommunelegefunksjonen Veilederen baseres p\u00e5 gjeldende rett. Dette er bakgrunnen for at \u00abkommunelege\u00bb er benyttet i veilederen. Regjeringen har foresl\u00e5tt \u00e5 endre benevnelsen \u00abkommunelege\u00bb til \u00abkommuneoverlege\u00bb i regelverket. Hvis endringen gjennomf\u00f8res, vil ogs\u00e5 dette bli endret i veilederen. 1 H\u00f8ringsfrist: 15. oktober 2024 Byr\u00e5dens vurdering og forslag til h\u00f8ringsuttalelse: Bergen kommune ser at veilederen b\u00e6rer tydelig preg av \u00e5 ha kommunens ledelse som m\u00e5lgruppe. Den gir anbefalinger om hvordan kommunelegefunksjonen b\u00f8r v\u00e6re organisert for at kommunelegene skal kunne utf\u00f8re sine lovp\u00e5lagte oppgaver, men gir ikke anbefalinger om hvordan kommunelegene skal utf\u00f8re sine arbeidsoppgaver. Det kunne v\u00e6rt \u00f8nskelig ogs\u00e5 med en veileder med kommunelegene som m\u00e5lgruppe, men det er ikke omtalt i denne veilederen. Bergen kommune ser for \u00f8vrig at veilederen ikke har svart p\u00e5 bestillingene fra departementet om eksempler p\u00e5 hensiktsmessig organisatorisk plassering av kommunelegefunksjonen, eller hvordan kommunen kan legge til rette for samfunnsmedisinsk beredskap. Veilederen har en god struktur med et innledende kapittel med alle lov og forskriftsbestemmelser som gjelder kommunelegefunksjonen. Dette kapitlet gir ogs\u00e5 en generell beskrivelse av kommunelegefunksjonen. Deretter f\u00f8lger et kapittel med anbefalinger. Til slutt er det et kapittel om bakgrunn, metode og prosess. Kommunelegefunksjonens oppgaver etter lov og forskrift Det er i lov og forskrift gitt en rekke oppgaver til kommunelegen. \u00abKommunelegen\u00bb angis som pliktsubjekt, men det er kommunen som virksomhet som har det overordnede ansvaret for oppgavene. Kommunen m\u00e5 gjennom sin internkontroll etter kommuneloven \u00a7 25-1, jf. folkehelseloven \u00a7 30 sikre at lover og forskrifter knyttet til kommunelegefunksjonen f\u00f8lges. Bergen kommune vil bemerke at kommunelegens oppgaver etter lov og forskrift representerer et stort mangfold og inneb\u00e6rer b\u00e5de strategiske og operative oppgaver. Det kunne med fordel v\u00e6rt ryddet i dette lovverket, slik at kommunelegens oppgaver innen medisinskfaglig r\u00e5dgivning, folkehelsearbeid, milj\u00f8rettet helsevern og smittevern, samt myndighetsut\u00f8velse knyttet til disse oppgavene ble mer rendyrket. Det er ikke riktig n\u00e5r det st\u00e5r at kommunelegefunksjonen ikke har lovp\u00e5lagte oppgaver som inkluderer \u00e5 yte helsehjelp til enkeltpasienter eller annet klinisk legearbeid. Et eksempel p\u00e5 et klart klinisk legearbeid/helsehjelp til enkeltpasienter er oppgaven gitt i Helsepersonellovens \u00a7 63 med \u00e5 v\u00e6re setteforskriver for leger som har mistet retten til \u00e5 rekvirere legemidler i gruppe A og B. Bergen kommune innser imidlertid i at veilederen m\u00e5 forholde seg til lov og forskrift slik de foreligger inntil det eventuelt blir endret. I avsnittet om kommunelegens oppgaver innen psykisk helsevern er det nevnt at kommunelegen kan fremme begj\u00e6ring om tvungent psykisk helsevern. Her kunne det med fordel v\u00e6rt nevnt at slik begj\u00e6ring ogs\u00e5 kan fremmes av annen offentlig myndighet eller pasientens n\u00e6rmeste p\u00e5r\u00f8rende, og at slik begj\u00e6ring gir klagerett ved beslutning om opph\u00f8r av tvunget psykisk helsevern. Bergen kommune mener ellers at vedtak om tvungen legeunders\u00f8kelse etter psykisk helseloven \u00a7 3-1 b\u00f8r regnes som helsehjelp. I avsnittet om kommunelegefunksjonen innen milj\u00f8rettet helsevern er spesifikt nevnt uttalelse til meldinger om badeanlegg, bassengbad og badstue. Bergen kommune mener at det hadde v\u00e6rt naturlig \u00e5 ogs\u00e5 inkludere andre virksomheter under forskrift om milj\u00f8rettet helsevern \u00a72 virkeomr\u00e5de, og skoler/barnehager, da dette er spesifisert i loven. Anbefalinger til kommunelegefunksjonen Kapitlet inneholder syv hovedanbefalinger. Bergen kommune oppfatter rekkef\u00f8lgen av anbefalingene \u00e5 ha en pedagogisk begrunnelse, ikke som en rangering etter viktighet. Det virker noe p\u00e5fallende at anbefalingene angir \u00abb\u00f8r\u00bb i overskriften, selv der det gjelder klare forpliktelser etter lov eller forskrift. 2 Bergen kommune kommenterer anbefalingene i den rekkef\u00f8lgen de st\u00e5r i veilederen. Anbefaling 1: Kommunen b\u00f8r ha rutiner for internkontroll med oppgaver i kommunelegefunksjonen Dette er en forpliktelse som f\u00f8lger av kommuneloven \u00a7 25-1 og folkehelseloven \u00a7 30. Det er ikke bare kommunelegen som skal kontrolleres i internkontroll, men ogs\u00e5 kommunens organisering og dimensjonering av kommunelegefunksjonen. Ved internkontroll av oppgavene vil det vise seg om kommunen har tilstrekkelig oversikt over oppgavene og om kapasiteten i kommunelegefunksjonen er tilstrekkelig for \u00e5 dekke disse oppgavene. Dette b\u00f8r inng\u00e5 i overordnet del av internkontroll i kommunen, ikke bare innen helsefeltet. Kommunelegen m\u00e5 medvirke, men ansvaret for \u00e5 utf\u00f8re internkontrollen ligger hos kommunen. Anbefaling 2: Kommunelegen b\u00f8r v\u00e6re spesialist i samfunnsmedisin eller i spesialisering i samfunnsmedisin Bergen kommune mener at dette burde v\u00e6rt forskriftsfestet, men s\u00e5 lenge det ikke er det, forst\u00e5r vi at det her brukes en \u00abb\u00f8r\u00bb-formulering. Bergen kommune mener likevel at anbefalingen f\u00f8lger av at samfunnsmedisinsk kompetanse er n\u00f8dvendig for \u00e5 utf\u00f8re oppgavene som er lagt til kommunelegefunksjonen i lov og forskrift. Det er ogs\u00e5 viktig at kommunen legger til rette for at kommunelegen kan delta i faglig nettverk, b\u00e5de lokalt, regionalt og nasjonalt, og at kommunen s\u00f8rger for at kommunelegen f\u00e5r p\u00e5krevd videre- og etterutdanning. Anbefaling 3: Kommunens internkontroll b\u00f8r beskrive hvordan n\u00f8dvendig kapasitet i kommunelegefunksjonen skal ivaretas i normalsituasjon og ved krise Bergen kommune vil p\u00e5peke at dette er en viktig bestemmelse. S\u00e6rlig ved kriser som varer lenge, vil det v\u00e6re behov for \u00f8kt kapasitet. Veilederen inneholder imidlertid ingen tanker om hvor denne kapasiteten skal hentes fra n\u00e5r behovet er der. Bergen kommune er videre overrasket over at det ikke er en tydelig anbefaling om samfunnsmedisinsk beredskapsvakt. Kommunen kan ikke satse p\u00e5 at kommuneoverlegen alltid er til stede og kan hoppe inn i krisetilfeller. Det b\u00f8r derfor foreligge en form for samfunnsmedisinsk beredskapsvakt, gjerne interkommunal. Anbefaling 4: Kommunelegefunksjonen b\u00f8r plasseres slik at den tverrsektorielle rollen ivaretas Bergen kommune ser p\u00e5 dette som den aller viktigste anbefalingen. Samfunnsmedisinsk kompetanse er relevant for alle tjenesteomr\u00e5der i kommunen. Kommunelegefunksjonen m\u00e5 organisatorisk plasseres slik at den tverrsektorielle rollen og rollen som samfunnsmedisinsk r\u00e5dgiver for kommunen p\u00e5 et overordnet niv\u00e5 blir ivaretatt p\u00e5 en forsvarlig m\u00e5te. Kommunelegen skal v\u00e6re hele kommunens medisinsk faglige r\u00e5dgiver, ikke bare r\u00e5dgiver overfor helse- og omsorgstjenestene. Kommunens ansvar for folkehelse gjelder hele kommunen, hvor andre sektorer kan ha st\u00f8rre betydning enn helse- og omsorgstjenesten. Dersom kommunen velger \u00e5 ha kommunelegen organisatorisk plassert under helse, vil det derfor v\u00e6re avgj\u00f8rende at kommunelegen likevel deltar p\u00e5 arenaer hvor strategiske beslutninger i kommunen blir tatt. Like avgj\u00f8rende vil det v\u00e6re at kommunelegens lovbestemte r\u00e5dgiverrolle ikke hindres av krav til linjelojalitet. Anbefaling 5: Kommunen b\u00f8r ha rutiner for \u00e5 sikre involvering av kommunelegefunksjonen i det tverrsektorielle folkehelsearbeidet 3 Denne anbefalingen henger tett sammen med anbefaling 4, men den g\u00e5r enda lenger i \u00e5 sikre at kommunelegen involveres. Bergen kommune st\u00f8tter anbefalingen, men mener at det med fordel kunne v\u00e6rt en \u00abskal\u00bb-formulering, siden kommunelegens r\u00e5dgiverrolle i kommunens folkehelsearbeid f\u00f8lger av folkehelseloven. Grunnlag for god folkehelse legges i stor grad i kommunens planarbeid. Derfor er det viktig at kommunelegen er involvert i planarbeid som er viktig for folkehelsen, for eksempel kommuneplanens samfunnsdel og kommuneplanens arealdel. Det er ogs\u00e5 et krav til at planlegging etter plan- og bygningsloven skal fremme befolkningens helse og motvirke sosiale helseforskjeller. Anbefaling 6: Kommunen b\u00f8r ha rutiner for \u00e5 inkludere kommunelegefunksjonen i arbeidet med beredskap og kriseh\u00e5ndtering Bergen kommune mener at dette burde v\u00e6rt formulert som en \u00abskal\u00bb-anbefaling siden dette f\u00f8lger av annet regelverk, for eksempel smittevernloven og IHR-forskriften. Kommunelegen m\u00e5 alltid v\u00e6re en del av kommunens kriseledelse, da enhver krise hvor det etableres kriseledelse, vil v\u00e6re truende for folkehelsen. I Bergen vil dette bety at kommuneoverlegen inng\u00e5r i krisestab, da det er byr\u00e5det selv som er kommunens kriseledelse. Det kan gjerne presiseres at ved h\u00e5ndtering av en krise som omfatter smitte i kommuner med flere kommuneleger, m\u00e5 smittevernansvarlig lege involveres i kriseh\u00e5ndteringen. Anbefaling 7: Kommunen kan samarbeide med andre kommuner om kommunelegefunksjonen Bergen kommune st\u00f8tter ogs\u00e5 denne anbefalingen, selv om dette er mest aktuelt for mindre kommuner. Ved samarbeid p\u00e5 tvers av kommunegrensene burde det ogs\u00e5 v\u00e6re mulig for alle kommuner \u00e5 f\u00e5 p\u00e5 plass en ordning med samfunnsmedisinsk beredskapsvakt. Bakgrunn, metode og prosess Dette er et rent deskriptivt kapittel som Bergen kommune ikke har kommentarer til. Vedtakskompetanse: Byr\u00e5dets fullmakter vedtatt av Bergen bystyre i sak 378-20 i m\u00f8te 16. desember 2020, \u00a7 6: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget behandlet saken i m\u00f8tet 25.06.2024 sak 239/24 og fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - Nasjonal veileder for kommunelegefunksjonen og samfunnsmedisinsk arbeid i kommunen\u00bb p\u00e5 vegne av Bergen kommune. Byr\u00e5d for eldre, helse og omsorg innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abNasjonal veileder for kommunelegefunksjonen og samfunnsmedisinsk arbeid i kommunen\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 1. oktober 2024 Marte Joan Monstad Byr\u00e5d for eldre, helse og omsorg Dokumentet er godkjent elektronisk. 4 Vedlegg: H\u00f8ringsbrev - Nasjonal veileder for kommunelegefunksjonen og samfunnsmedisinsk arbeid i kommunen H\u00f8ringsutkast - Kommunelegefunksjonen og samfunnsmedisinsk arbeid i kommunen 5 "
}