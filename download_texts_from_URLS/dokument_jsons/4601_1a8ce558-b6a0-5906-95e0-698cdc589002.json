{
  "dokument_id": "1a8ce558-b6a0-5906-95e0-698cdc589002",
  "doc_type": "case_attachment",
  "kommune": 4601,
  "tittel": "Byr\u00e5dens vedtak datert 29.01.2024",
  "url": "https://bergen.kommune.no/politikere-utvalg/api/fil/bk360/10752284/Byradens-vedtak-datert-29-01-2024",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/220153-9 Bergenhus gnr 167 bnr 1748 Lamberts vei 3 A Klage over avslag p\u00e5 s\u00f8knad om nybygg av boligbygg med 4 boenheter Hva saken gjelder: Saken gjelder klage over avslag p\u00e5 s\u00f8knad om nybygg av bolig p\u00e5 3 etasjer med til sammen 4 boenheter (334 m2 BRA) og tilh\u00f8rende uteomr\u00e5der. Det ble gitt avslag i vedtak datert 07.08.2023 med hjemmel i pbl. \u00a7 29-2 Visuelle kvaliteter og reguleringsplan nr. 5810000 \u00a7 18 om nye bygninger i bevaringsomr\u00e5de. Avslaget er ogs\u00e5 begrunnet med at en kom til at det ikke er grunnlag for \u00e5 dispensere fra reguleringsplanen \u00a7 8 b) om tomteutnyttelse og byggegrense mot veg, jf. pbl. \u00a7 19-2. Vedtaket ble p\u00e5klaget av ansvarlig s\u00f8ker, Ing. Asbj\u00f8rn Danielsen AS v/ Aram Dada i brev datert 25.08.2023. Det ble ogs\u00e5 mottatt brev fra Advokatfirmaet Landsvik & Larsen AS v/ Jostein Kvakland som er datert 21.09.2023. Det ble sendt inn supplerende klage den 05.12.2023. Tiltakshaver er Skuteviken Utvikling AS. Eiendommen omfattes av reguleringsplan nr. 5810000, vedtatt 25.04.1998, og er regulert til boliger med tilh\u00f8rende anlegg og spesialomr\u00e5de bevaring. KPA 2018 viser eiendommen som byfortettningssone BY1, og i hensynssonene Kulturmilj\u00f8 H570_2 og 7, faresone H390_3, B\u00e5ndleggingssone H730_1 og bestemmelseomr\u00e5de # 4 Historiske omr\u00e5der i Bergen sentrum. Tiltaket krever dispensasjon fra reguleringsplanen \u00a7 8 b om at det bare tillates mindre tilbygg i omr\u00e5det, og byggegrense mot vei. Tiltaket krever ogs\u00e5 dispensasjon fra pbl. \u00a7 29-4 om avstand til nabogrense for plassering inntil 0 m fra nabogrense mot gnr 167 bnr 559, 560 og 562. Det foreligger nabosamtykke fra gnr 167, bnr 786. Etter at det ble sendt inn supplerende klage, er det sendt inn henvendelse p\u00e5 vegne av Sameiet Skutevikens tverrgate 5 om at en ikke kjenner seg igjen i formuleringene i klagen om at de vurderer at tiltaket ikke vil medf\u00f8re utfordringer. Det var forutsatt i kontrakt da leilighetene ble kj\u00f8pt i 2017 og 2018 at en skulle samtykke til bygget. Det stilles ogs\u00e5 sp\u00f8rsm\u00e5l til om det er feil at sameiet ikke er nabovarslet eller varslet om klagen. Det er foretatt nabovarsling i tr\u00e5d med pbl. \u00a7 21-3 og det ble mottatt merknad fra gnr 167 bnr 562 Nye Sandviksveien 60 v/ Tore Stein Thoresen, bnr 560 Sameiet Nye Sandviksvei 56 B v/ styreleder Trond Midttun og bnr 562 Sameiet Nye Sandviksvei 58-60 v/ styreleder Per Clausen. Merknadene knytter seg til at bygget vil skille seg ut fra eksisterende bebyggelse, og at det vil resultere i et d\u00e5rligere bo- og oppvekstmilj\u00f8 som s\u00e6rlig vil g\u00e5 p\u00e5 bekostning av barnefamilier. En er bekymret for ras under bygging, og det vises til en hendelse i 1996 og at det er behov for unders\u00f8kelser av grunnforhold. Det vises ogs\u00e5 til at bygget er s\u00e5 h\u00f8yt at det vil v\u00e6re til vesentlig ulempe for flere av seksjonene i nabosameiene og for utearealer. Tiltaket vil f\u00f8re til redusert sikt- og solforhold. Tegningsgrunnlaget mangler siktlinjer. Bymilj\u00f8etaten frar\u00e5der den 01.06.2023 at det dispenseres fra byggegrense mot vei. I situasjonsplan datert 04.11.2022, samt dispensasjonss\u00f8knad, er at tiltakets avstand til 1 kommunal vegmidte vist som 5,80 m. Dette er i strid med tilleggsopplysninger i saken sendt 15.05.2023. Utomhusplan, perspektivtegninger og illustrasjoner viser murkonstruksjoner n\u00e6rmere vegmidte enn 5,80 m. Utomhusplanen viser ny adkomst fra kommunal veg til eiendommen. Adkomstl\u00f8sning er definert som avkj\u00f8rsel og er s\u00f8knadspliktig, jf. \u00a7 veglova 43. Det vises til Bergen kommune sine nettsider for mer informasjon knyttet til s\u00f8knad om avkj\u00f8rsel fra kommunal veg. Utomhusplan, perspektivtegninger og illustrasjoner viser at planlagt sykkelparkering er planlagt l\u00f8st p\u00e5/ved kommunal veg. Bymilj\u00f8etaten er negativ til oms\u00f8kt plassering da dette kan komme i konflikt med drift- og vedlikehold av vegen. Bergen brannvesen uttaler den 12.06.2023 at en ikke kan se at det foreligger en vurdering av fare for brannspredning mellom eksisterende bygg og tiltak. Ansvarlig for brannprosjektering m\u00e5 vurdere om nybygget som plasseres n\u00e6rmere eksisterende hus enn 8 m medf\u00f8rer \u00f8kt brannsmittefare for nabolaget. Funksjonskrav til brannsikkerhet m\u00e5 ivaretas. Tiltaket m\u00e5 ikke forringe eksisterende r\u00f8mningsforhold fra nabobygg. Brannvesenet har begrenset tilkomst til omr\u00e5det. Videre utbygging kan p\u00e5virke brannvesenets innsatsmulighet for b\u00e5de nytt bygg og eksisterende bebyggelse, og m\u00e5 hensyntas. Byantikvaren uttaler den 14.06.2023 at en ikke anbefaler nybygget, da det m\u00e5 sees i sammenheng med at tomten er en del av den verneverdige, urbane trehusbebyggelsen som er s\u00e5 karakteristisk for Bergen. Det oms\u00f8kte nybygget bryter blant annet med omr\u00e5dets karakter, skala, form og struktur. Tomten har, ut fra v\u00e5re kilder, heller aldri v\u00e6rt bebygget. Riksantikvaren ga den 19.03.2020 tillatelse til inngrep i kulturminne p\u00e5 n\u00e6rmere angitte vilk\u00e5r. Vedtaket hadde en varighet p\u00e5 tre \u00e5r. Vestland fylkeskommune, seksjon for kulturarv, uttaler den 12.06.2023 at en frar\u00e5der tiltaket. Det legges vekt p\u00e5 at \u00a7 8 \u00e5pner for mindre tilbygg. I utgangspunktet sier reguleringsplanen at areal som ikke er bygget ned, som g\u00e5rdsrom skal holdes i stand som en del av str\u00f8kets karakter. Disse arealene er tiltrengte utearealer i et omr\u00e5de med f\u00e5 slike \u00e5pne areal. Dagens bruk hvor deler av arealet brukes som parkeringsplass er ikke i tr\u00e5d med reguleringsplanen. Tiltaket er et massivt nybygg med en plassering, tomteutnyttelse, volum og hovedform som bryter sterkt med kulturmilj\u00f8et. Tiltaket setter vernehensynene i reguleringsplanen vesentlig til side. Det er bare et langt mindre hus med en langt enklere hovedform og h\u00f8yde som er aktuelt i dette milj\u00f8et. Klagers anf\u00f8rsler: Klager sendte inn en forel\u00f8pig klage 25.08.2023, hvor det blir opplyst om at de ikke er enige i kommunens vurdering og at utfyllende begrunnelse for dette vil komme innen fire uker etter klagefristen. Den 21.09.2023 ble det mottatt brev fra Landsvik & og Larsen, hvor det ble opplyst om at supplerende klage ville bli innsendt. Det vises til at KMBY (n\u00e5 UMBY) ga tillatelse til et tiln\u00e6rmet identisk boligbygg p\u00e5 eiendommen i 2016 (saksnr. 201519694). Tillatelsen ble p\u00e5klaget, og stadfestet av Fylkesmannen den 26.06.2017. Bygningsmyndigheten utstedte rammetillatelse den 21.11.2017. og igangsettingstillatelse den 16.11.2020. P\u00e5 grunn av diverse misforst\u00e5elser ble ikke bygningsarbeidene igangsatt, slik at byggetillatelsen falt bort. Den aktuelle eiendommen ligger mellom den historiske bebyggelsen i Skuteviken i nord og vest og den nyere blokkbebyggelse i \u00f8st. Blokkbebyggelsen i \u00f8st ligger h\u00f8yere i terrenget og er bygd p\u00e5 toppen av en st\u00f8rre og grov forst\u00f8tningsmurer som er spesielt synlig fra Lamberts veg, og fremst\u00e5r som en negativ kontrast mellom den gamle historiske bebyggelsen i Skuteviken og den nye bebyggelsen. Overvokst vegetasjon og en hvitpusset lecavegg er det eneste som demper innvirkningen fra den moderne bebyggelsen p\u00e5 den historiske bebyggelsen. Det oms\u00f8kte tiltaket er plassert inntil den nevnte forst\u00f8tningsmuren, slik at den negative visuelle p\u00e5virkningen av muren forsvinner med tiltaket. 2 Klagegrunnene er utdypet i supplerende klage innsendt den 05.12.2023. Det vises til at bygningen er utarbeidet for \u00e5 tilpasse tiltaket til den omkringliggende bebyggelse, samt s\u00f8rge for at boligen ikke tar noen kvaliteter fra naboeiendommene. For \u00e5 s\u00f8rge for at bygningen ikke skal ta sol, lys eller utsikt fra bakenforliggende bebyggelse er bygningen plassert under eksisterende mur slik at den bakenforliggende bebyggelsen ser uhindret over den oms\u00f8kte bygningen. Reguleringsplanens angivelse av n\u00e5v\u00e6rende utnyttelsesgrad som maksimal utnyttelse har gitt en uintendert f\u00f8lge for den oms\u00f8kte eiendommen som er den eneste ubebygde eiendommen i planomr\u00e5det. Samlet sett s\u00e5 er tiltaket godt tilpasset omgivelsene og bebyggelsesstrukturen i omr\u00e5det, noe som taler for at kommunen b\u00f8r gi en dispensasjon. Den oms\u00f8kte boligen har en utnyttelsesgrad p\u00e5 129 %-BRA noe som er i nedre sjikt av det som tillates i byfortettingssone, jf. KPA 2018. Videre s\u00e5 er kravet til uteoppholdsareal overoppfylt ved at det er ca. dobbelt s\u00e5 mye uteoppholdsareal i tiltaket enn kravet i KPA2018. Dette taler klart for at tiltaket ikke har en for h\u00f8y utnyttelsesgrad. Sykkelparkeringen tilfredsstiller kravene til s\u00e6rlig tyverisikker sykkelparkering etter KPA2018 \u00a7 17.2.2, og kan f\u00f8lgelig ikke begrunne et avslag p\u00e5 s\u00f8knaden. Videre skal det ikke etableres ny avkj\u00f8rsel for bil til eiendommen, det skal kun etableres gangvei. Bygningen er plassert med en avstand til vegen veimidte p\u00e5 5,8 m og fra ytterkant veg p\u00e5 3,39 m. Oms\u00f8kte forst\u00f8tningsmurer har en minsteavstand til veimidte p\u00e5 3,41 m, men kan fjernes eller flyttes om det i fremtiden skulle bli behov for utvidelse av veien. Det er rikelig med plass til \u00e5 utvide vegen om det skulle bli aktuelt. Tiltaket er plassert med st\u00f8rre avstand til veien enn samtlige naboeiendommer slik at oms\u00f8kt bolig vil v\u00e6re det minste hinderet for en fremtidig utvidelse av den Lamberts veg. Eierne av Skutevikens tverrgate 5 har skriftlig samtykket tiltaket og vurderer selv ikke at tiltaket vil medf\u00f8re utfordringer knyttet til innsyn, utsikt, lys og luft. Beboerne som kjenner eiendommen og tiltakets p\u00e5virkning p\u00e5 eksisterende bolig er n\u00e6rmest \u00e5 vurdere om tiltaket vil medf\u00f8re noen ulemper av betydning. Det vises til at s\u00f8knad om dispensasjon fra avstand til nabogrense ikke er behandlet, og det redegj\u00f8res for hvorfor en mener det er grunnlag for \u00e5 dispensere. Det vises til klagen og den supplerende klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Fagetaten har utarbeidet et tilleggsnotat etter at det ble sendt inn supplerende klage. Det vises til at det ikke kan vektlegges at det tidligere har v\u00e6rt godkjent et tilsvarende bygg p\u00e5 eiendommen, da det i mellomtiden har blitt vedtatt en ny KPA, samt Kulturminnestrategi og Kulturmilj\u00f8plan som m\u00e5 legges til grunn i vurderingen av saken. Tiltaket innfrir ikke krav til sykkelparkering, og dette forholdet er ikke endret i klageomgangen. Parkeringsareal for sykkel i bod m\u00e5 komme i tillegg til annet bodareal, med minst 1,5 m2 per sykkel. Av TEK17 \u00a7 12-10 (2) f\u00f8lger det at boenheter over 50 m 2 BRA skal ha oppbevaringsplass p\u00e5 minimum 5,0 m2 BRA. N\u00e5r det s\u00f8kes om fire sykkelplasser i \u00e9n bod, skal minste st\u00f8rrelse per bod v\u00e6re 11 m 2 ((1,5 m2x 4) + 5,0 m2 = 11 m2). N\u00e5r bodene som skal brukes for sykkelparkering hver er p\u00e5 kun 5,8 m 2 og 5,1 m2, er dette ikke nok areal til at \u00e9n sykkel kan parkere i hver bod. Tiltaket krever dispensasjon fra reguleringsplanen \u00a7 8 b) som sier at kun mindre tilbygg kan tillates oppf\u00f8rt i omr\u00e5det. Fagetaten opprettholder vurderingen om at det ikke er grunnlag for \u00e5 dispensere. Hensikten med bestemmelsen er \u00e5 bevare omr\u00e5det slik det er, med tradisjonsrike bygninger og et historisk bygningsmilj\u00f8. Dette vil forringes ved etablering av nye boliger. Tiltaket skiller seg ut og dominerer bygningene i omr\u00e5det med de estetiske og visuelle valgene som er blitt gjort, i et omr\u00e5de som allerede er tett bebygd med f\u00e5 luftige rom. 3 I den vedlagte solstudien g\u00e5r det frem at tiltaket s\u00e5 vidt oppfyller kravet i KPA 2018 \u00a7 12.2 c) om minst 4 timer sollys ved v\u00e5rjevnd\u00f8gn. Det er derfor tvilsomt om denne tomten egner seg for boligbebyggelse i det hele tatt med tanke p\u00e5 at det er langt mindre sollys i mars/april enn det er i midten av juni, og de nye boenhetene f\u00e5r derfor ikke tilgang til gode og hensiktsmessige oppholdsarealer utend\u00f8rs. Fagetaten opprettholder ogs\u00e5 vurderingen om at tiltaket er i strid med pbl. \u00a7 29-2 om visuelle kvaliteter og reguleringsplan \u00a7 18 om nye bygninger i bevaringsomr\u00e5de. Selv om tiltaket tidligere ble godkjent i den politiske klagebehandlingen, s\u00e5 er det kommet en ny kommuneplan som legger andre f\u00f8ringer. Videre er det ogs\u00e5 vedtatt en Kulturminnestrategi og Kulturmilj\u00f8plan etter forrige rammetillatelse ble gitt i 2017. Det s\u00f8kes i denne saken om \u00e5 bygge et funkishus med flatt tak og skarpe, skj\u00e6rende kanter sammenlignet med eksisterende bebyggelse (se bilde under), og som er s\u00f8kt plassert i et omr\u00e5de med bevaringsverdig arkitektur. Boligen dominerer i omgivelsene den er s\u00f8kt plassert i s\u00e5 mye at dispensasjon fra reguleringsplanens \u00a7 18 ikke kan gis da tiltaket i sv\u00e6rt stor grad vil p\u00e5virke negativt den verneverdige og urbane trehusbebyggelsen som er s\u00e5 karakteristisk for Bergen by. Det foreligger uttalelser fra flere kulturminnemyndigheter som uttaler seg sv\u00e6rt negativt om tiltaket sett i sammenheng med bygningsmilj\u00f8et det s\u00f8kes plassert i. Vurderingen om at det ikke er grunnlag for \u00e5 dispensere fra byggegrense mot kommunal vei i reguleringsplanen opprettholdes ogs\u00e5. Selv om sykkelparkering flyttes innend\u00f8rs i supplerende klage, er det likevel murkonstruksjoner som kommer n\u00e6rmere veimidte enn 5,80 m. Langs den aktuelle eiendommen mangler det fortau, og det vil kunne bli aktuelt med en fremtidig oppgradering av veien som vil kreve utvidelse av veigrunnen. Det er derfor lite hensiktsmessig \u00e5 gi en tillatelse til tiltaket under forutsetning om at murkonstruksjonene kan fjernes eller flyttes dersom en veioppgradering skulle bli aktuell, slik klager foresl\u00e5r. Veimyndighet har v\u00e6rt tydelig negativ til oms\u00f8kt tiltak. Fagetaten mener videre at det ikke er grunnlag for \u00e5 dispensere fra pbl. \u00a7 29-4 om avstand til nabogrense for plassering av bolig 0 m fra nabogrense. Det er et vektig argument for \u00e5 dispensere at nabo har gitt samtykke. Kommunen har likevel ingen plikt til \u00e5 godkjenne plasseringen som f\u00f8lge av samtykket. Det er et tett omr\u00e5de, noe som tilsier et behov for \u00e5 sikre omr\u00e5det de luft- og lysrommene som fremdeles eksisterer mellom byggene. Dette er her s\u00e6rlig viktig med tanke p\u00e5 h\u00f8ydeforskjellen mellom boligene nede i Lamberts vei og boligene som ruger over dem i Nye Sandviksveien fra boligene nede i Lamberts vei. Dette medf\u00f8rer et ekstra behov for \u00e5 verne om det luftrommet som er i Lamberts vei slik at den tradisjonelle trehusbebyggelsen som er s\u00e5 karakteristisk for Bergen ikke blir helt slukt og forsvinner til fordel for nybygging som ikke underordner seg eksisterende arkitektur. Den tettheten mellom byggene i Lamberts vei som vil bli skapt gjennom dette tiltaket, tilsier ogs\u00e5 en \u00f8kt fare for brannspredning. En dispensasjon vil vesentlig tilsidesette brannvernhensyn. Brannvesenet skriver selv i sin uttalelse at de allerede har begrenset tilkomst til omr\u00e5det, og at videre utbygging vil kunne p\u00e5virke innsatsmuligheten for b\u00e5de oms\u00f8kt bygg, men ogs\u00e5 eksisterende bebyggelse. Det vises ellers til fagetatens notat datert 23.10.2023 og tilleggsnotatet datert 04.01.2024 i sin helhet. Byr\u00e5dens vurdering og konklusjon: Byr\u00e5den har vurdert saken og er kommet til at klagen kan tas til f\u00f8lge. Byr\u00e5det bemerker innledningsvis at Komit\u00e9 for milj\u00f8 og byutvikling ga tillatelse til et tilsvarende bygg p\u00e5 eiendommen den 03.11.2016. Vedtaket ble p\u00e5klaget, og stadfestet av dav\u00e6rende Fylkesmannen i Hordaland den 26.06.2017. Byr\u00e5det finner at dette forholdet er noe som b\u00f8r vektlegges i vurderingen, ettersom det n\u00e5 oms\u00f8kte tiltaket n\u00e6rmest er likt det som tidligere ble godkjent. 4 Tiltaket utl\u00f8ser krav om 8 sykkelparkeringsplasser. Det f\u00f8lger av KPA 2018 \u00a7 17.2.2 at: \u00ab17.2.2 Bolig med 4 boenheter eller mer skal ha s\u00e6rlig tyverisikker sykkelparkering. For st\u00f8rre boligkomplekser gjelder dette ogs\u00e5 for gjesteparkering\u00bb. I denne saken er det s\u00f8kt om et bygg med fire boenheter, og \u00a7 17.2.2 kommer dermed til anvendelse. Av retningslinjene f\u00f8lger det at: \u00abS\u00e6rlig tyverisikker sykkelparkering (jf. \u00a7 17.2.3 og 17.2.4) er innend\u00f8rs parkering bak l\u00e5sbar d\u00f8r\u00bb. Det fremg\u00e5r ikke uttrykkelig av bestemmelsen at alle plassene tiltaket utl\u00f8ser krav om m\u00e5 v\u00e6re s\u00e6rlige tyverisikker, den sier bare at bolig \u00abskal ha\u00bb det. Det legges likevel til grunn at det m\u00e5 gjelde en plass per boenhet. Det er heller ikke gitt et krav om at det m\u00e5 etableres en egen felles innend\u00f8rs sykkelparkering, noe som ogs\u00e5 fremg\u00e5r implisitt av retningslinjen til KPA 2018 kapittel 17 at \u00abparkeringsareal i bod m\u00e5 komme i tillegg til annet bodareal (med minst 1,5 m 2 per plass)\u00bb. Dersom kravet til s\u00e6rlig tyverisikker sykkelparkering skal l\u00f8ses i bod, m\u00e5 arealkravet til sykkelparkering sees i sammenheng med kravene som stilles til oppbevaring for den enkelte boenhet. TEK 17 \u00a7 12-10 stiller krav om at: \u00abBoenheten skal ha oppbevaringsplass eller bod p\u00e5 minimum 5,0 m2 BRA for sykler, sportsutstyr, barnevogner og lignende. For boenheter inntil 50 m2 BRA skal arealet v\u00e6re minimum 2,5 m2 BRA\u00bb. Det f\u00f8lger av veiledningen til bestemmelsen under preaksepterte ytelser at: \u00abOppbevaringsarealet p\u00e5 5,0 m2 BRA kan utf\u00f8res som \u00e9n enhet eller deles i to\u00bb. Det stilles derfor ikke krav om \u00e9n bod p\u00e5 5 m 2, og kravet kan l\u00f8ses ved \u00e5 etablere to boder. Behovet for areal for \u00e5 innfri de nevnte kravene for hver boenhet er 5 m 2 bodareal + 1,5 m2 for sykkelparkering for leilighet A, B og D. Leilighet C utl\u00f8ser krav om 2,5 m 2 bodareal, da den er under 50 m2. Leilighet C trenger s\u00e5ledes 2,5 m2 bodareal + 1,5 m2 for sykkelparkering. Det fremg\u00e5r av plantegningene i s\u00f8knaden at leilighetene har f\u00f8lgende fordeling av bodareal: Leilighet A: 1. etasje 5,8 m 2 + 2. etasje 3,7 m2 Leilighet B: 1. etasje 6 m 2 + 2. etasje 1,7 m2 Leilighet C: 1. etasje 5,1 m2 Leilighet D: 2. etasje 3,4 m2 + 3. etasje 5 m2 Byr\u00e5den anser derfor kravet til s\u00e6rlig tyverisikker sykkelparkering for 4 sykkelparkeringsplasser er innfridd slik tiltaket er utformet. De \u00f8vrige 4 plassene tiltaket utl\u00f8ser krav om, kan etter byr\u00e5dens oppfatning etableres utend\u00f8rs slik som vist p\u00e5 situasjonsplanen. Byr\u00e5den mener at det ville v\u00e6re positivt om ogs\u00e5 alle plassene som er vist utend\u00f8rs ble etablert, da det vil gi eiendommen en sv\u00e6rt god dekning p\u00e5 sykkelparkering. Det stilles likevel ikke krav om flere enn 4 utend\u00f8rs. Det bemerkes avslutningsvis hva gjelder sykkelparkering, at det fremg\u00e5r av retningslinjene til KPA 2018 kapittel 17 at: \u00abFor \u00f8vrig m\u00e5 all sykkelparkering gi mulighet for \u00e5 l\u00e5se sykler til en fast installasjon\u00bb. Tiltaket er avhengig av dispensasjon reguleringsplanen \u00a7 8 b som sier at: \u00abBoligomr\u00e5det er regulert til spesialomr\u00e5de for bevaring. Mindre tilbygg kan tillates for \u00e5 heve boligstandarden, for\u00f8vrig angir n\u00e5v\u00e6rende utnyttelse maksimum utnyttelsesgrad\u00bb. Bestemmelsen \u00e5pner for mindre tilbygg, og det s\u00f8kes her om et nytt bygg med 4 boenheter. Byr\u00e5den mener at det er grunnlag for \u00e5 dispensere, jf. pbl. \u00a7 19-2. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. 5 Form\u00e5let med bestemmelsen er \u00e5 bevare omr\u00e5det slik det er, samt \u00e5 regulere bygningsmassens forhold til omgivelsene. Bestemmelsen m\u00e5 ogs\u00e5 sees i sammenheng med at planomr\u00e5det omfatter eldre trehusbebyggelse, og at den bidra til \u00e5 sikre denne. Byr\u00e5den mener at disse hensynene ikke vil bli \u00abvesentlig tilsidesatt\u00bb ved at det dispenseres. Eiendommen ligger i ytterkant av planomr\u00e5det, og er omgitt av variert bebyggelse. I dag utgj\u00f8r eiendommen et tomrom mellom eldre og nyere bebyggelse. Den oms\u00f8kte boligen blir en overgang mellom den eldre bebyggelsen og den nyere som ligger \u00f8st for eiendommen. Det er planlagt et uteomr\u00e5de foran bygningen som vil v\u00e6re et gr\u00f8nt og trivelig bidrag i omr\u00e5det. Byr\u00e5den mener videre at fordelene med \u00e5 dispensere er \u00abklart st\u00f8rre enn ulempene\u00bb. Ulempene med \u00e5 dispensere er at tiltaket kan gi en visuell p\u00e5virkning p\u00e5 milj\u00f8et den eldre trehusbebyggelsen ligger i. Byr\u00e5den mener at dette dempes noe ved at tiltaket vil bidra til \u00e5 skape en gradvis overgang mellom den eldre, lavere trehusbebyggelse og nyere ruvende bebyggelse i bakgrunnen, i det som i dag fremst\u00e5r som et lite attraktivt, negativt rom mellom eksisterende bygninger. Fordelene ved \u00e5 dispensere opplyses til at man f\u00e5r fortettet med 4 nye boenheter og kan benytte eksisterende infrastruktur. Det er positivt at det etableres flere boliger i sentrum. Etter byr\u00e5dens vurdering foreligger det ogs\u00e5 grunnlag for \u00e5 dispensere fra reguleringsplanen hva gjelder byggegrense mot vei, jf. pbl. \u00a7 19-2 for boligbygg og mur. Hensynet bak bestemmelsen er \u00e5 sikre at det avsettes tilstrekkelig areal til veivedlikehold og veiutvidelse. Byr\u00e5den mener at disse hensynene ikke vil bli \u00abvesentlig tilsidesatt\u00bb ved at det dispenseres. Det taler mot \u00e5 dispensere at Bymilj\u00f8etaten har uttalt seg negativt. Byr\u00e5den finner likevel grunn til \u00e5 vektlegge at nabobebyggelsen allerede f\u00f8rer til at en utvidelse av veien her blir utfordrende. Det oms\u00f8kte tiltaket vil ikke f\u00f8re til en forverring av denne situasjonen som medf\u00f8rer en \u00abvesentlig\u00bb tilsidesettelse av hensynene. Byr\u00e5den mener at fordelene med \u00e5 dispensere fra den regulerte byggegrensen er \u00abklart st\u00f8rre enn ulempene\u00bb, jf. pbl. \u00a7 19-2. Det er en ulempe at en kan vanskeliggj\u00f8re veiutvidelse i omr\u00e5det. Dette forholdet avb\u00f8tes noe av at den eksisterende bebyggelsen allerede vil gj\u00f8re dette vanskelig. Fordelene med \u00e5 dispensere er at det kan etableres sentrumsn\u00e6re boliger. Tiltaket er avhengig av dispensasjon fra pbl. \u00a7 29-4 om avstand til nabogrense for plassering inntil 0 m fra nabogrense mot gnr 167 bnr 559, 560 og 562 (se bilde under hvor eiendommene er markert), og byr\u00e5den mener at det er grunnlag for \u00e5 dispensere, jf. pbl. \u00a7 19-2. 6 Avstandsbestemmelsen skal ivareta brannsikkerhet, samt sikre lys og luft mellom eiendommer. Byr\u00e5den mener at disse hensynene ikke vil bli \u00abvesentlig tilsidesatt\u00bb ved at det dispenseres. I denne sammenheng finner byr\u00e5den det avgj\u00f8rende at det er en h\u00f8ydeforskjell mellom den oms\u00f8kte eiendommen, og bnr 559, 560 og 562. H\u00f8ydeforskjellen er p\u00e5 rundt 6 m. Den tidligere rammetillatelsen som ble gitt p\u00e5 eiendommen til et tilsvarende bygg ble gitt p\u00e5 vilk\u00e5r av at bygget skulle senkes 50 cm i terrenget. Bygningen i denne saken er senket med 50 cm, noe som vil bidra til \u00e5 dempe en eventuell p\u00e5virkning p\u00e5 de nevnte hensyn. Se bilder under for en sammenligning av snitt-tegninger fra henholdsvis tidligere og n\u00e5v\u00e6rende sak. 7 Det fremg\u00e5r av brannvesenets uttalelse at det ikke foreligger en vurdering av fare for brannspredning. Brannsikkerhet er et tungtveiende og viktig hensyn. Byr\u00e5den finner derfor grunn til \u00e5 stille vilk\u00e5r om at det m\u00e5 sendes inn en redegj\u00f8relse for de forhold brannvesenet nevner, med en vurdering av eventuelle n\u00f8dvendige tiltak. Byr\u00e5den mener videre at fordelene med \u00e5 dispensere fra pbl. \u00a7 29-4 om avstand til nabogrense for plassering n\u00e6rmere enn 4 m mot bnr 559, 560 og 562 er \u00abklart st\u00f8rre enn ulempene\u00bb, jf. pbl. \u00a7 19-2. Bygningen er utformet slik at den i hovedsak ligger nedenfor de nevnte eiendommene. Dette vil bidra til \u00e5 dempe ulempene for naboene. Fordelene med \u00e5 dispensere er at det kan etableres 4 nye boliger i sentrum. Naboulempene kan ikke sies \u00e5 v\u00e6re mer enn det som m\u00e5 p\u00e5regnes i tettbygde str\u00f8k. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Det er mottatt samtykke til plassering n\u00e6rmere nabogrensen enn 4 m fra gnr 167, bnr 786. Det f\u00f8lger av pbl. \u00a7 29-4 tredje ledd at kommunen \u00abkan\u00bb godkjenne plassering n\u00e6rmere nabogrensen i tilfeller hvor det er gitt samtykke, jf. bokstav a). Byr\u00e5den godkjenner plasseringen, se for \u00f8vrig vilk\u00e5r knyttet til vurderingen om dispensasjon fra avstand til nabogrense. Byr\u00e5den er av den oppfatning at tiltaket innehar tilfredsstillende visuelle kvaliteter, jf. pbl. \u00a7 29-2, jf. reguleringsplanen \u00a7 18. Det fremg\u00e5r av pbl. \u00a7 29-2 at: \u00abEthvert tiltak etter kapittel 20 skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Det fremg\u00e5r av reguleringsplanen \u00a7 18 at: \u00abNy bygninger med tilh\u00f8rende anlegg i bevaringsomr\u00e5der skal gies en form, utseende, materialbruk og dimensjon som harmonerer med bebyggelsen og milj\u00f8et i bevaring\u00bb. 8 Bestemmelsene skal sikre at nye tiltak gis en god estetisk utforming, b\u00e5de i seg selv og i forhold til omgivelsene det plasseres i. Byr\u00e5den mener dette er ivaretatt. Byr\u00e5den ser at bygningen skiller seg fra den eldre trehusbebyggelsen som er i omr\u00e5det. Det er imidlertid en st\u00f8rre variasjon i omgivelsene rundt eiendommen, med eldre og nyere bygg. Det oms\u00f8kte bygget vil derfor v\u00e6re en overgang mellom den eldre og nyere bebyggelsen. Avslutningsvis bemerkes det at tiltaket ligger i et omr\u00e5de hvor massene i grunnen kan v\u00e6re forurenset. Ansvarlig s\u00f8ker har ikke fremlagt tiltaksplan, jf. plan- og bygningsloven \u00a7 28-1. Det stilles derfor vilk\u00e5r om at det legges frem en tiltaksplan f\u00f8r det kan gis igangsettingstillatelse. Byr\u00e5den tar klagen til f\u00f8lge. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 oppheves Plan- og bygningsetatens vedtak datert 07.08.2023. 2. Med hjemmel i plan- og bygningsloven \u00a7 19-2 innvilges dispensasjon fra reguleringsplan 5810000 \u00a7 8 b) og regulert byggegrense mot vei, samt fra plan- og bygningsloven \u00a7 29-4 om avstand til nabogrense. 3. Dispensasjonene som nevnt i pkt. 2 innvilges p\u00e5 f\u00f8lgende vilk\u00e5r: a. Det skal sendes inn en redegj\u00f8relse for de forhold brannvesenet nevner i sin uttalelse, med en vurdering av eventuelle n\u00f8dvendige tiltak. Brannvesenet m\u00e5 akseptere/godkjenne denne f\u00f8r det kan gis igangsettingstillatelse. b. Riksantikvaren m\u00e5 gi tillatelse etter sitt regelverk f\u00f8r det kan gis igangsettingstillatelse. c. Det skal legges frem en tiltaksplan etter pbl. \u00a7 28-1 f\u00f8r det kan gis igangsettingstillatelse. 4. Med hjemmel i plan- og bygningsloven \u00a7\u00a7 20-1 og 21-4 gis det rammetillatelse til oms\u00f8kte tiltak. 5. Det overlates til Plan- og bygningsetaten \u00e5 utferdige den endelige rammetillatelsen, med en vurdering av eventuelle ytterligere n\u00f8dvendige vilk\u00e5r. 6. Klagen tas til f\u00f8lge. Dato: 29. januar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 23.10.2023 med f\u00f8lgende vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Forel\u00f8pig klage 25.08.2023 6. Supplerende brev 21.09.2023 9 7. Vedtak datert 07.08.2023 8. Uttalelser fra Vestland fylkeskommune mfl. 9. Tegninger 10. Nabomerknader med tilsvar 11. S\u00f8knad datert 15.12.2022 2) Fagetatens tilleggsnotat datert 04.01.2024 med f\u00f8lgende vedlegg: 1. Supplerende klage datert 05.12.2023 2. Utomhusplan 3. Solstudie 4. Plantegning 1. etasje 5. Utsikt- og 3D-illustrasjoner 3) Vedr klage p\u00e5 prosjekt i Lamberts vei.msg 10 "
}