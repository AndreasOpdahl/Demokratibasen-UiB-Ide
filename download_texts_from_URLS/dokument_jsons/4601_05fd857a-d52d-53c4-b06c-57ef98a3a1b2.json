{
  "dokument_id": "05fd857a-d52d-53c4-b06c-57ef98a3a1b2",
  "doc_type": "case_presentation",
  "kommune": 4601,
  "tittel": "Representantforslag fra Joel Ysteb\u00f8 (KrF) og Per-Erik G\u00e5skjenn (KrF) om innf\u00f8ring av aktivitetskort for alle byens barn",
  "url": "https://bergen.kommune.no/politikere-utvalg/api/fil/bk360/10148115/Framstilling-Representantforslag-fra-Joel-Ystebo-KrF-og-Per-Erik-Gaskjenn-KrF-om-innforing-av-aktivitetskort-for-alle-byens-barn",
  "tekst": " Utvalg for finans, kultur og n\u00e6ring Saksframstilling V\u00e5r referanse: 2023/272344-10 Saksbehandler: Frank Wessels Representantforslag fra Joel Ysteb\u00f8 (KrF) og Per-Erik G\u00e5skjenn (KrF) om innf\u00f8ring av aktivitetskort for alle byens barn Hva saken gjelder: Bystyrerepresentantene Joel Ysteb\u00f8 (KrF) og Per-Erik G\u00e5skjenn (KrF) har fremmet et representantforslag etter punkt 3.2 i Reglement for Bergen bystyre og utvalgene 2023-2027. Forslaget ble overlevert ordf\u00f8reren i bystyrets m\u00f8te 22.11.23. Forslaget lyder slik: 110 700 barn lever i en familie med vedvarende lavinntekt if\u00f8lge SSBs tall fra 2021. Familiefattigdom er et tiltakende problem i Norge og inflasjon, str\u00f8mpriser og matvarepriser har forsterket en allerede krevende situasjon for mange av byens familier. Aktivitetskortet har siden 2014 v\u00e6rt et av de grep Bergen kommune har gjort for \u00e5 styrke hjelpen for familier i vedvarende lavinntekt. Intensjonen med kortet er at barn og unge som av \u00f8konomiske \u00e5rsaker ikke bruker byens aktivitetstilbud, lettere skal f\u00e5 tilgang p\u00e5 dette. Kortet gir kortholder gratis tilgang til tilbud fra leverand\u00f8rer i hele Bergen, innen en rekke ulike sjangre. Kortet har v\u00e6rt b\u00e5de popul\u00e6rt og viktig for kortholderne og deres familier. Aktivitetskortet har frem til n\u00e5 v\u00e6rt forbeholdt barn og unge fra familier som oppfyller kriteriene som for vedvarende lavinntekt. Med \u00f8kningen i str\u00f8mpriser, matpriser og inflasjonen vet vi likevel at stadig flere familier som tidligere har hatt en h\u00e5ndterbar \u00f8konomisk situasjon, i st\u00f8rre grad kjenner at pengene ikke strekker til. Da er det hjerteskj\u00e6rende \u00e5 h\u00f8re historier om barn og unge som p\u00e5 bakgrunn av dette ikke f\u00e5r delta p\u00e5 de mange gode kultur- og fritidstilbudene Bergen kan by p\u00e5. Flere av partiene representert i bystyret har uttrykt en positiv holdning til en utvidelse av aktivitetskortet til \u00e5 ogs\u00e5 gjelde alle barn og unge under 18 \u00e5r, uavhengig av ressursmessig bakgrunn. Da oppn\u00e5r man \u00e5 treffe de barn og unge som vokser opp i familier som n\u00e5 1 opplever i st\u00f8rre grad enn tidligere, at pengene ikke strekker til. I tillegg vil det \u00e5 gj\u00f8re aktivitetskortet universelt fjerne noe av stigma forbundet med bruken av kortet. Forslag til vedtak: Bystyret ber byr\u00e5det utvide ordningen med aktivitetskort til \u00e5 gjelde alle byens barn og unge under 18 \u00e5r. Forretningsutvalget behandlet saken i m\u00f8tet 05.12.2023 sak 47/23 og fattet f\u00f8lgende vedtak: 1. Representantforlag fra Joel Ysteb\u00f8 (KrF) og Per-Erik G\u00e5skjenn (KrF) om innf\u00f8ring av aktivitetskort for alle byens barn oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8tet den 08.05.24. 3. Utvalg for finans, kultur og n\u00e6ring avgir innstilling i saken. Et notat med byr\u00e5dets vurdering av forslaget f\u00f8lger vedlagt. Forslag til vedtak: Bystyret ber byr\u00e5det utvide ordningen med aktivitetskort til \u00e5 gjelde alle byens barn og unge under 18 \u00e5r Dato: 11. april 2024 \u00d8ivind Hauge St\u00f8le - fagleder Frank Wessels - seniorr\u00e5dgiver Dokumentet er godkjent elektronisk. Vedlegg: Svar p\u00e5 representantforslag fra Joel Ysteb\u00f8 (KrF) og Per-Erik G\u00e5skjenn (KrF) om innf\u00f8ring av aktivitetskort for alle byens barn 2 "
}