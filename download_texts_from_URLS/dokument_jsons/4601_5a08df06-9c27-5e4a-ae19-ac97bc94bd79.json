{
  "dokument_id": "5a08df06-9c27-5e4a-ae19-ac97bc94bd79",
  "doc_type": "case_attachment",
  "kommune": 4601,
  "tittel": "Vedlegg 6 - Brev fra Kystverket 07.11.2018 - investering av havnekapital i aksjeselskap",
  "url": "https://bergen.kommune.no/politikere-utvalg/api/fil/bk360/12721136/Vedlegg-6-Brev-fra-Kystverket-07-11-2018-investering-av-havnekapital-i-aksjeselskap",
  "tekst": "Hovedkontoret Bergen kommune Deres ref.: V\u00e5r ref.: Arkiv nr.: Saksbehandler: Dato: 2017/04777 2014/5848-22 Ingvild Kragset 07.11.2018 Investering av havnekapital i aksjeselskap - Bergen kommune Det vises til m\u00f8te med Bergen kommune den 5. oktober 2018 hvor vi avtalte at Kystverket skulle gi en skriftlig tilbakemelding vedr\u00f8rende kommunens investering av havnekapital i aksjeselskapet Bergen og Omland Havn AS (heretter BOH AS). BOH AS er formelt etablert, men ikke operativt. Selskapets form\u00e5l er \u00e5 ivareta og samordne havneoppgaver i eierkommunenes havnefarvann, arbeide for \u00e5 utvikle havnene i regionen som attraktive havner i regional, nasjonal og internasjonal sammenheng m.v. Aksjekapitalen er 9 998 000 kr. Det er elleve aksjon\u00e6rer i selskapet; Bergen kommune og ti omlandskommuner. Hva som skal v\u00e6re de enkelte kommunenes kapitalinnskudd, prosentvise eierandel m.v. er fastsatt etter forhandlinger mellom partene. I henhold til intensjonsavtale datert 17. juni 2016 skal Bergen kommune skyte inn 545 mill. kr i egenkapital i selskapet, inkludert 5 mill. kr i aksjekapital. Dette inneb\u00e6rer at omtrent 99 % av selskapets egenkapital vil skrive seg fra Bergen kommunes havnekapital. Likevel har partene avtalt at Bergen kommune kun skal eie 50% av selskapet. Det er dermed ikke samsvar mellom innskutt havnekapital fra Bergen kommune og eierandel. Bergen kommune vil ikke f\u00e5 s\u00e5 sterk innflytelse eller s\u00e5 stort eventuelt utbytte som kapitalinnskuddet tilsier. Ved en eventuell oppl\u00f8sning av hele selskapet, vil verdier som opprinnelig h\u00f8rte til Bergen kommunes havnekapital, tilflyte omlandskommunene. If\u00f8lge vedtektene kan selskapet besluttes oppl\u00f8st ved tilslutning fra samtlige stemmer i en av selskapets aksjeklasser. Dette betyr at oppl\u00f8sning kan besluttes ensidig av Bergen kommune (B-aksjene), eller av omlandskommunene i fellesskap (A-aksjene). Sp\u00f8rsm\u00e5let er om havne- og farvannsloven tillater at havnekapitalen investeres i aksjeselskap p\u00e5 slike betingelser. Loven regulerer havnekapitalen i kapittel 7, hvor det sl\u00e5s fast at havnekapitalen ikke kan \u00abnyttes til andre form\u00e5l enn havnevirksomhet, herunder drift, vedlikehold, utbedring, utbygging og utvikling, samt ut\u00f8velse av myndighet etter bestemmelser i eller i medhold av loven her og tilrettelegging for sikkerhet og fremkommelighet i kommunens sj\u00f8omr\u00e5der\u00bb, jf. \u00a7 48 f\u00f8rste ledd. Kystforvaltningsavdeling Sentral postadresse: Kystverket Telefon: +47 07847 Internett: www.kystverket.no Postboks 1502 E-post: post@kystverket.no 6025 \u00c5LESUND For bes\u00f8ksadresse se www.kystverket.no Bankgiro: 7694 05 06766 Org.nr.: NO 874 783 242 Brev, sakskorrespondanse og e-post bes adressert til Kystverket, ikke til avdeling eller enkeltperson Lovforarbeidene forutsetter en \u00abforholdsvis fleksibel forst\u00e5else av alternativene for \u00e5 gi rom for at havnene skal kunne utvikle seg som moderne logistikknutepunkt og gi et attraktivt tilbud til havnebrukerne\u00bb.1 Det fremholdes videre i lovforarbeidene at det ikke er noen geografiske begrensninger med hensyn til hvor havnekapital kan investeres.2 N\u00e5r \u00a7 48 nevner \u00abkommunens sj\u00f8omr\u00e5der\u00bb til slutt i oppramsingen av eksempler p\u00e5 hva havnekapitalen til nyttes til, skal det derfor ikke forst\u00e5s som en geografisk begrensning. Grunnen til at kostnader til sikkerhet og fremkommelighet i kommunens sj\u00f8omr\u00e5der nevnes i \u00a7 48, er at dette er et s\u00e6rlig praktisk eksempel da kommunene etter loven har forvaltningsansvar for eget sj\u00f8omr\u00e5de. Loven tillater at havnekapital investeres i aksjeselskaper, men begrenser utbytteadgangen i slike selskaper, jf. havne- og farvannsloven \u00a7 49. Ut fra form\u00e5let til BOH AS legger Kystverket til grunn at den kapitalen som skal skytes inn i selskapet, skal benyttes til \u00abhavnevirksomhet\u00bb. Intensjonen med investeringen fra Bergen kommunes side, er da ogs\u00e5 \u00e5 styrke havnen, ikke \u00e5 tilgodese andre form\u00e5l enn havnevirksomhet. De n\u00e6rmere forretningsmessige vilk\u00e5rene i forbindelse med at havnekapital benyttes til havnevirksomhet \u2013 her kapitalinnskudd i aksjeselskap - reguleres ikke eksplisitt i havne- og farvannsloven. Dette vil i all hovedsak reguleres av generelle regler om kommunal \u00f8konomiforvaltning. Form\u00e5let med havne- og farvannsloven i relasjon til havnevirksomhet er \u00e5 \u00ablegge til rette for effektiv og sikker havnevirksomhet som ledd i sj\u00f8transport og kombinerte transporter samt for effektiv og konkurransedyktig transport av personer og gods innenfor nasjonale og internasjonale transportnettverk\u00bb, jf. havne- og farvannsloven \u00a7 1 andre ledd. Form\u00e5lsbestemmelsen st\u00f8tter ikke en praktisering av havnekapitalreglene som er til hinder for at regionale samarbeid kan etableres. Tvert imot bygger loven p\u00e5 at kommunen selv skal beslutte hvordan havnevirksomheten skal organiseres, jf. havne- og farvannsloven \u00a7 45. Bakgrunnen for at Bergen kommune \u00f8nsker \u00e5 organisere havnevirksomheten i et aksjeselskap sammen med omlandskommunene, er at de anser dagens organisering som lite tjenlig med tanke p\u00e5 en fremtidsrettet, konkurransedyktig og robust havn. Forhandlinger er gjennomf\u00f8rt, og Bergen kommune har valgt \u00e5 akseptere at omlandskommunene gis reell innflytelse i selskapet gjennom en uforholdsmessig stor eierandel.3 Kystverket kan ikke se at havnekapitalreglene er til hinder for kommunens planer om \u00e5 skyte inn kapital i BOH AS. S\u00e5 lenge havnekapitalen benyttes til havnevirksomhet, har kommunen full eller tiln\u00e6rmet full frihet i sine strategiske, havnefaglige og forretningsmessige vurderinger, herunder vurderinger av pris og risiko. Skulle BOH AS bli oppl\u00f8st, vil ikke dette f\u00f8re til at den samlede havnekapitalen i regionen reduseres. Dette fordi alle omlandskommunene i BOH AS er bundet av havnekapitalreglene. Av samme grunn vil ogs\u00e5 eventuelt utbytte som tas fra selskapet, inng\u00e5 i den samlede havnekapitalen i regionen, jf. havne- og farvannsloven \u00a7 47 siste ledd. Kommunen planlegger ikke \u00e5 investere hele sin havnekapital i BOH AS. En betydelig andel av havnekapitalen skal beholdes utenfor BOH AS. Det er videre ikke avklart hvilke eiendommer som inng\u00e5r i den samlede havnekapitalen. 1 Ot.prp. nr. 75 (2007-2008) om lov om havner og farvann side 183. 2 Ot.prp. nr. 75 (2007-2008) om lov om havner og farvann side 183. 3 Kommunens n\u00e6rmere vurderinger fremg\u00e5r av byr\u00e5dssak 267/16 Etablering av nytt selskap for hamnesamarbeid, ESARK-630-201300237-107 Side 2 Slik Kystverket ser det, kan kommunen investere havnekapital i BOH AS uavhengig av prosessen med \u00e5 avklare hvilke eiendommer som inng\u00e5r i den samlede havnekapitalen til kommunen. Vi kan heller ikke se at havne- og farvannsloven er til hinder for at det skytes inn eiendommer som tingsinnskudd i selskapet der eierforholdene ikke er avklart. I en slik situasjon b\u00f8r det antakelig besluttes at havnekapitalen skal \u00abeie\u00bb samtlige av kommunens aksjer i BOH AS. Dersom en fremtidig avklaring av eierforholdene tilsier at eiendommen helt eller delvis tilh\u00f8rte bykassen, kan bykassen kompenseres med midler fra den delen av havnekapitalen som ikke skytes inn i BOH AS. Vi h\u00e5per ovennevnte gir kommunen tilstrekkelig avklaring til \u00e5 g\u00e5 videre med planene for havnevirksomheten. Med hilsen Sven Martin T\u00f8nnessen Ingvild Kragset avdelingsdirekt\u00f8r seniorr\u00e5dgiver Dokumentet er elektronisk godkjent og har derfor ikke h\u00e5ndskrevne underskrifter. Side 3 "
}