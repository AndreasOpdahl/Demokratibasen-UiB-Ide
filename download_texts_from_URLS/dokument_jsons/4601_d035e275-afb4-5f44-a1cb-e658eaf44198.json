{
  "dokument_id": "d035e275-afb4-5f44-a1cb-e658eaf44198",
  "doc_type": "case_attachment",
  "kommune": 4601,
  "tittel": "H\u00f8ringsuttalelse - Gjennomgang av allmennlegetjenesten",
  "url": "https://bergen.kommune.no/politikere-utvalg/api/fil/bk360/8934537/Horingsuttalelse-Gjennomgang-av-allmennlegetjenesten",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/162260-5 H\u00f8ringsuttalelse - Gjennomgang av allmennlegetjenesten Hva saken gjelder: Helse- og omsorgsdepartementet har sendt p\u00e5 h\u00f8ring rapporten \u00abGjennomgang av allmennlegetjenesten\u00bb, ved ekspertutvalget for allmennlegetjenesten. H\u00f8ringsfrist: 23.september 2023. S\u00f8kt utsatt frist til 18.oktober, men bare innvilget utsettelse til 9.oktober. Innstillingen blir sendt inn som et forel\u00f8pig h\u00f8ringssvar innen frist og eventuelle endringer som f\u00f8lge av bystyrebehandlingen blir ettersendt. Ekspertutvalget ble nedsatt 11. august 2022 med form\u00e5l om \u00e5 utrede tiltak for \u00e5 gj\u00f8re fastlegeordningen mer b\u00e6rekraftig. Utvalget skulle minimum utrede forhold knyttet til organisering og finansiering av fastlegeordningen, legevakt og kompetanse. Utvalget skriver at vi som samfunn m\u00e5 bli mer opptatt av form\u00e5lstjenlig og effektiv utnyttelse og prioritering av ressursene i alle deler av helse- og omsorgstjenesten framover. Allmennlegetjenesten og fastlegeordningen st\u00e5r sentralt i dette. Utvalget beskriver en tjeneste der nesten alle innbyggere i Norge har sin egen fastlege, men der kapasiteten er utfordret og hvor mange kommuner har utfordringer med \u00e5 ivareta sitt s\u00f8rge-for-ansvar. Det er store geografiske forskjeller, blant annet etter kommunenes innbyggertall og sentralitet. Utfordringen er st\u00f8rst i distriktskommuner. Utvalget oppgir at veksten i antall fastleger har v\u00e6rt h\u00f8yere enn befolkningsveksten hvert \u00e5r siden 2005, men fastlegenes gjennomsnittlige listelengde har falt s\u00e5 mye at den totale kapasiteten i ordningen har blitt for lav. Mange steder kan ikke innbyggerne bytte fastlege, og om lag 215 000 innbyggere, 4 % av befolkningen, var uten fastlege da rapporten ble lagt fram. Samtidig har innbyggere p\u00e5 lister uten fastlege omtrent like mange allmennlegekonsultasjoner per \u00e5r, som pasienter med fastlege. De konsulterer vikarer eller andre fastleger, og de har ikke flere legevaktbes\u00f8k enn pasienter med fastlege. Mens innbyggere i gjennomsnitt bes\u00f8ker den samme legen i rundt 70 % av konsultasjonene, er denne andelen p\u00e5 60 % for innbyggere i distriktskommuner og for innbyggere p\u00e5 liste uten fast lege. Utvalget oppgir at ventetiden p\u00e5 allmennlegetime har v\u00e6rt relativ stabil de siste ti \u00e5rene. Mange fastleger opplever \u00e5 jobbe for mye. Ekspertutvalget finner imidlertid at antall timer brukt p\u00e5 konsultasjoner per \u00e5r, og antall arbeidsdager med fysiske konsultasjoner, er uforandret de siste ti \u00e5rene. Andelen av legene som sender refusjonskrav for fastlegetjenester utenfor vanlig arbeidstid mer enn 50 dager i \u00e5ret, har \u00f8kt hvert \u00e5r siden 2010. \u00d8kningen har v\u00e6rt s\u00e6rlig stor de siste par \u00e5rene etter at det ble \u00e5pnet for kveldstakst for e-konsultasjon. Arbeidstids\u00f8kninger de siste par \u00e5rene, m\u00e5lt gjennom sendte refusjonskrav, knytter seg i stor grad til e-konsultasjon, b\u00e5de i og utenfor normalarbeidstid. Dette fanger imidlertid ikke opp tidsbruk som fastleger ikke kan kreve refusjoner for. 1 De siste ti \u00e5rene har inntekten til de n\u00e6ringsdrivende legene stort sett ligget 20-30 % h\u00f8yere enn inntekten til leger i spesialisthelsetjenesten. Med unntak av de par siste \u00e5rene, har fast ansatte fastleger hatt en l\u00f8nnsutvikling p\u00e5 linje med de n\u00e6ringsdrivende fastlegene, men niv\u00e5et har v\u00e6rt 5-10 % lavere. Utvalget viser til at Helsepersonellkommisjonen har uttalt at helsepersonell i framtiden vil m\u00e5tte ta h\u00e5nd om flere pasienter og brukere enn i dag, og at den st\u00f8rste behovs- og aktivitets\u00f8kningen vil komme i kommunene. For \u00e5 h\u00e5ndtere de voksende behovene, mener utvalget at fastlegene m\u00e5 integreres bedre i den kommunale helse- og omsorgstjenesten og at kapasiteten i fastlegeordningen m\u00e5 \u00f8kes. Ekspertutvalget peker p\u00e5 at kapasiteten kan \u00f8kes ved \u00e5 rekruttere flere fastleger, forhindre at leger slutter, dele legens oppgaver med flere yrkesgrupper og prioritere bort oppgaver. Basert p\u00e5 utfordringsbildet har utvalget foresl\u00e5tt tiltak knyttet til organisering, finansiering, tverrfaglighet, fastlegers arbeid med attester, legevakt, kompetanse og digitalisering, innovasjon, forskning og ledelse. Regjeringen stiller seg bak utfordringsbildet ekspertutvalget trekker opp. Regjeringen mener at det er behov for \u00e5 se p\u00e5 tiltakene samlet og helhetlig. For flere av tiltakene er det behov for mer utredning for \u00e5 kunne vurdere, for andre er det behov for utredning av hvordan tiltakene skal konkretiseres og implementeres. Det vil ogs\u00e5 v\u00e6re behov for lov- og forskriftsarbeid p\u00e5 flere omr\u00e5der. Regjeringen er i gang med \u00e5 utrede og n\u00e6rmere konkretisere flere av de grepene ekspertutvalget foresl\u00e5r, med sikte p\u00e5 \u00e5 implementere endringer fra 1. juli 2025. Endringer p\u00e5 kompetansefeltet tar regjeringen sikte p\u00e5 \u00e5 sende p\u00e5 h\u00f8ring v\u00e5ren 2024. Byr\u00e5dets vurdering og forslag til h\u00f8ringsuttalelse: Bergen kommunes overordnede vurdering Det er dokumentert at dagens fastlegeordning er livreddende. Det er nylig vist at pasienter som har hatt samme fastlege i mer enn 15 \u00e5r har 25 % lavere d\u00f8dsrisiko enn de som har hatt samme fastlege i ett \u00e5r eller mindre. Tilsvarende har de 28 % mindre sannsynlighet for \u00e5 bli akutt innlagt p\u00e5 sykehus (Sandvik, et al. 2022). Disse resultatene er knyttet til dagens fastlegeordning. Dersom alle utvalgets anbefalinger blir fulgt, vil vi f\u00e5 en vesentlig endret fastlegeordning, som kan gi andre resultat. Resultatene fra den nevnte studien kan derfor ikke uten videre overf\u00f8res til en vesentlig endret fastlegeordning. Bergen kommunes vurderinger av de enkelte punktene i ekspertutvalgets anbefaling framg\u00e5r av saksutredningen. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Ordf\u00f8reren har p\u00e5 sommerfullmakt 7. juli 2023 fattet f\u00f8lgende vedtak: Utvalg for helse og sosial innstiller til bystyret som avgir h\u00f8ringssvar til \u00abH\u00f8ring - Gjennomgang allmennlegetjenesten\u00bb p\u00e5 vegne av Bergen kommune. 2 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring - Gjennomgang av allmennlegetjenesten\u00bb slik den fremkommer av byr\u00e5dets forslag. Dato: 14. september 2023 Rune Bakervik Ruth Grung Byr\u00e5dsleder Byr\u00e5d for helse og omsorg Dokumentet er godkjent elektronisk. Vedlegg: H\u00f8ringsbrev - Gjennomgang av allmennlegetjenesten Ekspertutvalgets rapport om allmennlegetjenesten 3 Saksutredning: Bergen kommunes vurderinger av ekspertutvalgets anbefalinger (Utvalgets anbefalinger er nummerert og gjengitt i kursiv) 1. En eventuell overf\u00f8ring av finansieringsansvaret for fastlegeordningen til kommunene, b\u00f8r utredes n\u00e6rmere. Dette vil kunne gi kommunen st\u00f8rre handlingsrom for \u00e5 tilpasse fastlegeordningen i samsvar med behovene i Bergen. Men det vil legge til rette for at vi ikke lenger har en nasjonalt enhetlig fastlegeordning, men 356 forskjellige kommunale fastlegeordninger. Selv om det overf\u00f8res \u00f8konomi til kommunen for \u00e5 overta dette finansieringsansvaret, er det en gjennomg\u00e5ende erfaring at nye oppgaver for kommunene ikke blir fullfinansiert, i hvert fall ikke over tid. 2. Rammene for hvordan fastlegetjenesten organiseres b\u00f8r \u00e5pne for st\u00f8rre grad av handlingsfrihet og tilpasning av tjenesten. 3. Kommunen b\u00f8r kunne inng\u00e5 avtale med fastlegeselskap. 4. Det b\u00f8r stilles krav til eiere av fastlegeselskap, og til at hver enkelt lege i selskapet fortsatt skal ha oppf\u00f8lgings- og behandlingsansvaret for en liste med innbyggere. 5. Det b\u00f8r tilrettelegges for at kommunene kan drifte kommunale fastlegekontor etter samme modell som for fastlegeselskap, og hvor listeansvaret formelt ligger til kommunen. 6. Avtaleverket knyttet til dagens ordning for gruppepraksis b\u00f8r gjennomg\u00e5s, for \u00e5 tydeliggj\u00f8re hvilke elementer i dagens avtale mellom fastlege og kommune som i stedet kan inng\u00e5 i en gruppepraksisavtale. Disse forslagene vurderes samlet. Gruppepraksis er blitt hovedmodellen for fastlegepraksiser og b\u00f8r derfor reguleres bedre i regelverk og avtaleverk enn i dag. I tr\u00e5d med nye krav til kvalitet i helse- og omsorgtjenestene, b\u00f8r en slik formalisering ogs\u00e5 regulere ledelse av gruppepraksis. \u00c5pning for at kommunen kan inng\u00e5 avtale med fastlegeselskap eller selv drifte fastlegeselskap, er en vesentlig endring som er vanskelig \u00e5 overskue konsekvensene av. Det foresl\u00e5s at fastlegeselskap kun skal kunne eies av ideelle organisasjoner, stiftelser, studentsamskipnader eller av en eller flere av legene som jobber der, samt av en eller flere kommuner sammen. Det er grunn til \u00e5 v\u00e6re oppmerksom p\u00e5 at det vil trolig inntreffe en profesjonalisering og aggregering av eierskap som man har sett innen andre sektorer, hvor det \u00e5pnes ogs\u00e5 for andre eiere. Da vil vi kunne f\u00e5 en utvikling som likner den apotekene gjennomgikk, hvor apotek eid av farmas\u00f8yter raskt ble kj\u00f8pt opp av apotekkjeder etter at apotekloven ble endret 1. mars 2001. 7. Fratredende fastleges rett til \u00e5 selge sin praksis b\u00f8r reguleres, for \u00e5 fjerne alle uklarheter rundt n\u00e5r kommunen kan gi innbyggerne i hjemmelen en annen fastlege. Tildeling av hjemmel og overdragelse av praksis er regulert i rammeavtalen mellom KS og Legeforeningen, ASA 4310. Avtalen har ikke v\u00e6rt endret siden 2012, og ivaretar ikke dagens behov med rekrutteringsutfordringer til fastlegepraksis. Regulering av dette forholdet i lov eller forskrift kan v\u00e6re utfordrende n\u00e5r det gjelder \u00e5 finne den rette balansen mellom kommunen, fratredende og p\u00e5troppende leges interesser. Likevel kan en forskriftsregulering tvinge seg fram hvis ikke KS og Legeforeningen kommer til enighet og kan bringe rammeavtalen i samsvar med dagens situasjon. Uansett m\u00e5 det ved vesentlige endringer lages overgangsordninger som ivaretar dem som nylig har kj\u00f8pt en fastlegepraksis. 4 8. Det b\u00f8r innf\u00f8res krav til helprivate allmennlegetjenester om rapportering om virksomheten og aktiviteten til nasjonale registre. Anbefalingen har lite med fastlegeordningen \u00e5 gj\u00f8re. Det kan v\u00e6re nyttig med mer kunnskap om helprivate allmennlegetjenester og deres virksomhet, for \u00e5 bedre ha oversikt over den samlede bruk av helsetjenester og kartlegging av aktivitet. Men hvis anbefalingen f\u00f8lges, kan det samtidig oppfattes som en anerkjennelse av de helprivate virksomhetene som en del av helsetjenestetilbudet. 9. Kveldstakst for e-konsultasjon i fastlegepraksis b\u00f8r fjernes, og det b\u00f8r innf\u00f8res forh\u00e5ndsbetaling av egenandelen f\u00f8r innsending av tekstlig konsultasjon. Anbefalingen synes \u00e5 bygge p\u00e5 en mistanke om at fastlegene forskyver e-konsultasjoner til kveldstid for \u00e5 maksimere inntekt. Denne mistanken er udokumentert og kan oppfattes ufin, sett i lys av fastlegenes arbeidsmengder. Dersom fastlegene velger \u00e5 endre sin praksis slik at e-konsultasjoner utf\u00f8res i kontortiden, vil det forskyve andre viktige oppgaver fra dette tidsrommet. Anbefalingen synes \u00e5 ha til hensikt \u00e5 dempe b\u00e5de tilbud og ettersp\u00f8rsel n\u00e5r det gjelder e-konsultasjon, noe som trolig er n\u00f8dvendig for \u00e5 dempe den betydelige veksten for denne delen av fastlegetjenesten. Egenbetaling har generelt en tendens til \u00e5 \u00f8ke sosial ulikhet i helse og m\u00e5 derfor benyttes med varsomhet. Men all den tid tjenesten uansett er belagt med egenandel, kan forh\u00e5ndsbetaling v\u00e6re hensiktsmessig for \u00e5 skape en terskel som kan dempe overforbruk. 10. For \u00e5 tilrettelegge bedre for dr\u00f8fting og utdyping av henvisninger mellom fastlegen og spesialisthelsetjenesten, mener ekspertutvalget det b\u00f8r vurderes \u00e5 endre pasient- og brukerrettighetsloven. Anbefalingen synes \u00e5 bygge p\u00e5 en antagelse om at korte frister fastsatt i pasient- og brukerrettighetsloven gir risiko for un\u00f8dvendig aksept av henvisninger og medf\u00f8lgende feilprioriteringer. Bergen kommune stiller seg tvilende til at det er en slik sammenheng. Tiltak for \u00e5 redusere andelen av un\u00f8dige henvisninger kan v\u00e6re kampanjer rettet b\u00e5de om helsepersonell og befolkningen ellers, knyttet til de helsetjenestene som opplever st\u00f8rst overforbruk, slik man har gjort, med gode resultater, for antibiotikabruk. Om dagens situasjon er slik at man mistenker fastleger for \u00e5 henvise grunnet egen tidsn\u00f8d eller tap av inntekt, kan det v\u00e6re samfunns\u00f8konomisk b\u00e6rekraftig \u00e5 gi fastleger et \u00f8konomisk incentiv for ikke \u00e5 henvise. Et slikt tiltak kan naturligvis ikke iverksettes f\u00f8r det foreligger forskning p\u00e5 omr\u00e5det. 11. Utvalgets flertall anbefaler at basistilskuddets andel av finansieringen \u00f8kes til 50 prosent. 12. Utvalgets flertall mener at det b\u00f8r innf\u00f8res en kvalitetsjustering av basistilskuddet. At fastlegen er spesialist i allmennmedisin, vil v\u00e6re et sentralt element i en kvalitetsjustering. 13. Det pasienttilpassede basistilskuddet som innf\u00f8res 1. mai 2023, b\u00f8r f\u00e5 virke i noen \u00e5r f\u00f8r man vurderer \u00e5 gj\u00f8re justeringer. 14. En videreutvikling av det pasienttilpassede basistilskuddet b\u00f8r rettes mot indikatorer for sykdom, helsetilstand og sosio\u00f8konomisk status p\u00e5 individniv\u00e5. 15. Takstsystemet b\u00f8r gjennomg\u00e5s, med henblikk p\u00e5 en forenkling og reduksjon av antall takster. Det kan ogs\u00e5 vurderes om takstene kan benyttes mer aktivt for \u00e5 stimulere til \u00f8nsket aktivitet og prioritering i tjenestene. 5 Disse anbefalingene henger sammen og er sv\u00e6rt problematiske. Overf\u00f8ring av s\u00e5 mye \u00f8konomi fra takstene til basisfinansieringen vil gj\u00f8re det l\u00f8nnsomt \u00e5 ha lange lister og \u00e5 rasjonere tjenestene. En slik \u00f8konomisk forskyvning fra aktivitetsbasert finansiering til rammefinansiering vil medf\u00f8re at legevakt f\u00e5r redusert sin samlede \u00f8konomiske ramme og at dette arbeidet dermed blir mindre attraktivt. Om det besluttes \u00e5 endre forholdet mellom ramme- og aktivitetsbasert finansiering m\u00e5 derfor finansiering av legevakt, som utelukkende er aktivitetsbasert, vurderes isolert fra resten av takstsystemet. Pasienter med store behov vil bli \u00f8konomiske belastende for fastlegen n\u00e5r takstene ikke lenger dekker utgiftene ved aktivitetene, hvilket utl\u00f8ser et incentiv for \u00e5 begrense tjenestene til disse pasientene. Videre vil tidkrevende og utstyrskrevende prosedyrer bli ul\u00f8nnsomme og trolig vil mange fastleger i st\u00f8rre grad henvise til spesialisthelsetjenesten, enn \u00e5 utf\u00f8re prosedyrene selv. Kvalitetsjustering og s\u00e5kalt pasienttilpasning av basistilskuddet vil ikke kunne oppheve disse hovedeffektene. Bruk av takstene som prioriteringsvirkemiddel er isolert sett fornuftig, men det forutsetter takst\u00f8konomi p\u00e5 minst samme niv\u00e5 som i dag. Et slikt virkemiddel m\u00e5 v\u00e6re basert p\u00e5 nasjonale m\u00e5l for folkehelsen og ikke v\u00e6re begrenset til enkelte pasientgrupper eller lidelser, slik situasjonen er i dag hvor enkelte grupper prioriteres \u00f8konomisk, som ved en romslig takst for HbA1c og takst for \u00e5rskontroll for pasienter med psykisk utviklingshemming. 16. Det b\u00f8r innf\u00f8res et midlertidig rekrutteringsstilskudd til fastleger i kommuner med s\u00e6rlige rekrutteringsvansker. Dette vil neppe omfatte Bergen, men vi st\u00f8tter tiltaket, som vil kunne bidra til \u00e5 sikre fastlegetjenester til innbyggerne i de kommunene som rammes av s\u00e6rlige rekrutteringsvansker. 17. Det b\u00f8r legges til rette for at flere helsepersonellgrupper kan jobbe p\u00e5 fastlegekontoret, og at fastlegetjenesten i st\u00f8rre grad deler oppgavene med annet helsepersonell i \u00f8vrig kommunal helse- og omsorgstjeneste. 18. Takstsystemet b\u00f8r legge til rette for \u00f8kt grad av delegering innenfor fastlegekontor. 19. Profesjonsn\u00f8ytrale takster b\u00f8r innf\u00f8res og forbeholdes fastlegeselskap og kommunale fastlegekontor med en definert ledelse. 20. Det b\u00f8r utarbeides en nasjonal veileder for oppgavedeling innenfor fastlegetjenesten. 21. Med utvidet mulighet for delegering p\u00e5 fastlegekontoret og innf\u00f8ring av profesjonsn\u00f8ytrale takster, vil det v\u00e6re n\u00f8dvendig at det samtidig innf\u00f8res tiltak for kostnadskontroll. 22. Det b\u00f8r f\u00f8lges med p\u00e5 utviklingen for \u00e5 kartlegge tilsiktede og utilsiktede virkninger av \u00f8kt delegering og profesjonsn\u00f8ytrale takster, for \u00e5 kunne vurdere justeringer i innretningen p\u00e5 finansieringsordningen. Disse anbefalingene henger sammen. De dreier seg dels om at annet helsepersonell skal overta noen av fastlegens oppgaver, dels om hvordan dette skal finansieres under kostnadskontroll. Effektene av anbefalingene vil v\u00e6re sammensatt. I utgangspunktet vil det \u00e5 ansette flere typer helsepersonell ved fastlegesentrene f\u00f8re til at det kan leveres mer omfattende tjenester. Basert p\u00e5 erfaringer ved prim\u00e6rhelseteam (Universitetet i Oslo 2021), er det ikke grunn til \u00e5 tro at legens totale arbeidsmengde vil reduseres, selv om noe tid til 6 pasientarbeid vil erstattes med tid til ledelse, supervisjon og veiledning av annet helsepersonell. Hvis det er tenkt at det skal leveres mer omfattende tjenester innenfor samme \u00f8konomiske ramme, vil dette bare kunne finansieres ved reduksjon av fastlegenes inntekter, med andre ord mindre inntekt for like mye arbeid. Dette vil formodentlig ikke la seg gjennomf\u00f8re. Noe av arbeidet som fastlegene utf\u00f8rer i dag, kan trolig overf\u00f8res til annet helsepersonell, enten som f\u00f8lge av utvidelse av eksisterende kompetanse eller som oppl\u00e6ring i nye arbeidsoppgaver. Men dette vil samtidig medf\u00f8re svekket kontinuitet i pasient-lege- relasjonen ved at fastlegen blir mindre tilgjengelig for og mindre kjent med pasientene. I den grad \u00abannet helsepersonell\u00bb vil v\u00e6re sykepleiere, vil anbefalingene kunne \u00f8ke utfordringene med \u00e5 rekruttere sykepleiere til andre deler av kommunehelsetjenesten fordi mange vil foretrekke normalarbeidstid p\u00e5 et fastlegekontor, fremfor turnusarbeid ved andre pleie- og omsorgstjenester. 23. Det b\u00f8r lovfestes at egenmelding skal benyttes f\u00f8r sykmelding. 24. Antall sammenhengende egenmeldingsdager for arbeidstakere b\u00f8r \u00f8kes, slik at de tilsvarer arbeidsgiverperioden. Kun arbeidsgiver b\u00f8r kunne kreve legeattest i denne perioden, men skal da ogs\u00e5 finansiere denne. 25. Det b\u00f8r forskriftsfestes hvilke attester fastlegene plikter \u00e5 skrive. Attester som ikke er forskriftsfestet, skal ikke fastlegene bruke tid p\u00e5. 26. Det m\u00e5 v\u00e6re forsikringsbransjens ansvar \u00e5 s\u00f8rge for n\u00f8dvendige unders\u00f8kelser og dokumentasjon for tegning av privat helseforsikring. 27. Henvisninger for privat helseforsikring b\u00f8r ikke finansieres, verken direkte eller indirekte, med offentlige midler. Fastlegene b\u00f8r ikke henvise til unders\u00f8kelser betalt av privat helseforsikring. 28. Frav\u00e6rsattester for grunnskolen, videreg\u00e5ende oppl\u00e6ring, universiteter og h\u00f8gskole skal ikke utstedes av fastlege. Disse anbefalingene vil redusere fastlegenes arbeid med attestasjon som har svak medisinsk begrunnelse. Bergen kommune st\u00f8tter dette. Samtidig m\u00e5 det ikke overvurderes hvor stor reduksjon i arbeidsmengde dette vil kunne utgj\u00f8re. Selv om korttidsfrav\u00e6r p\u00e5 grunn av sykdom ikke lenger skal attesteres, vil mange av disse pasientene fortsatt ha behov for legetjenester innen diagnostikk og behandling. Fastlegenes arbeidsmengde vil fortsatt i stor grad bestemmes av befolkningens behov, som er \u00f8kende p\u00e5 grunn av demografisk og sosio\u00f8konomisk utvikling, samt \u00f8kende muligheter innen medisinsk diagnostikk og behandling. 29. Det b\u00f8r etableres rammer for hvor mye legevaktarbeid fastleger kan p\u00e5legges. 30. Det b\u00f8r tilrettelegges for \u00f8kt bruk av andre leger enn fastleger i legevakt, for \u00e5 bidra til redusert arbeidstid i legevakt for fastleger og \u00f8kt rekruttering til fastlegeordningen. 31. Gjennomf\u00f8rt LIS1 eller tilsvarende b\u00f8r v\u00e6re tilstrekkelig for \u00e5 jobbe selvstendig i legevakt. Dette medf\u00f8rer at kravet om bakvakt for disse legene bortfaller. 32. Det b\u00f8r tilrettelegges for bruk av videokonsultasjon ved alle legevaktsentraler og legevakter. 7 33. Legevaktsentraler b\u00f8r sentraliseres. I tillegg b\u00f8r bemanningen forsterkes med fast tilstedev\u00e6rende lege, og det b\u00f8r tilrettelegges for videokonsultasjon. 34. Det b\u00f8r opprettes desentraliserte akuttilbud, med st\u00f8tte fra forsterkete legevaktsentraler som er bemannet med lege og tilrettelagt for videokonsultasjon. 35. Triagerings- og prioriteringsverkt\u00f8y i legevaktsentral og legevakt b\u00f8r gjennomg\u00e5s og evalueres, og ved behov b\u00f8r det utvikles/videreutvikles og testes et egnet verkt\u00f8y. 36. Lege i legevakt b\u00f8r som hovedregel ikke m\u00e5tte jobbe alene p\u00e5 vakt, men ha tilgang p\u00e5 annet personell ved behov. 37. Det b\u00f8r pr\u00f8ves ut drift av legevakt i helseforetakene p\u00e5 natt der samlokalisering eller n\u00e6r plassering allerede foreligger. 38. Det b\u00f8r gis statlig tilskudd/finansiering av samarbeidsordninger mellom forvaltningsniv\u00e5 i den prehospitale kjede, for \u00e5 fremme bedre ressursutnyttelse lokalt. 39. Fastl\u00f8nn b\u00f8r benyttes mer for alt legevaktarbeid. 40. For \u00e5 kompensere for sm\u00e5driftsulemper i legevakt, b\u00f8r gradert tilskudd inng\u00e5 i kostnadsn\u00f8kkelen for prim\u00e6rhelsetjenester i inntektssystemet for kommunene. 41. Finansieringssystemet for legevakt b\u00f8r gjennomg\u00e5s for \u00e5 fjerne hindringer for etablering av interkommunal legevakt. Det er en rekke anbefalinger som gjelder legevakt, men bare f\u00e5 av disse vil ramme storbylegevakt. Legevakt er blant de helsetjenestene hvor forskjellene mellom by og land er st\u00f8rst. Spredt bosetning gir noen s\u00e6rlige utfordringer som noen av anbefalingene pr\u00f8ver \u00e5 l\u00f8se. Men ogs\u00e5 i Bergen \u00f8nsker mange fastleger fritak fra, eller minst mulig, legevaktarbeid, s\u00e6rlig om natten. P\u00e5 den annen side er tilgangen p\u00e5 leger som \u00f8nsker \u00e5 delta i legevakt p\u00e5 frivillig basis, relativt god i Bergen. Forslaget om bruk av andre leger enn fastleger i legevakt er derfor allerede en realitet. Dette vil imidlertid variere avhengig av hvordan legevaktarbeid er honorert. En kraftig forskyvning av finansiering fra innsatsbasert til rammefinansiert finansiering vil ramme legevakt spesielt hardt og vil \u00e5penbart medf\u00f8re en negativ p\u00e5virkning av rekruttering av leger til frivillig vaktdeltagelse. Deltagelse av andre leger enn fastleger i legevakt vil ogs\u00e5 gj\u00f8re det mulig for fastlegene \u00e5 arbeide mer som fastleger, fordi behovet for hvile f\u00f8r og etter vakt reduseres. Fastlegene i Bergen \u00f8nsker at deltagelse i legevakt p\u00e5 natt blir gjort frivillig, slik at plikten opph\u00f8rer, eller ikke brukes. Anbefalingen om redusert kompetansekrav for selvstendig vaktarbeid er sv\u00e6rt problematisk. Legevakt er faglig krevende, det er mange pasienter som er i tidlig fase av en sykdomsutvikling med et uklart symptombilde, hvor det \u00e5 skille mellom alvorlig sykdom og mindre alvorlig sykdom er vanskelig. Faren for feil er stor, og legevakt er ett av de medisinske fagomr\u00e5der hvor det er flest klagesaker. Det \u00e5 legge s\u00e5 stort ansvar p\u00e5 nye leger uten tilstrekkelig kompetanse uten krav om at de f\u00e5r ha en bakvakt \u00e5 st\u00f8tte seg og r\u00e5df\u00f8re seg med, vil ogs\u00e5 g\u00e5 p\u00e5 bekostning av legens trygghet i arbeidssituasjonen. Legevakt krever leger med h\u00f8y kompetanse, og en reduksjon i kompetansekravene er derfor etter Bergen kommunes syn ikke riktig. 8 Bruk av videokonsultasjon p\u00e5 legevakt vil utvilsomt \u00f8ke risikoen for feil, men kan tvinge seg frem der avstandene er store og kan v\u00e6re egnet for noen typer kontakter med legevakt. Anbefalingen om bruk av fastl\u00f8nn p\u00e5 legevakt st\u00f8ttes. Legevakt b\u00f8r dreie seg mer om beredskap og prioritering av det som er mest alvorlig og tidskritisk, enn \u00e5 h\u00e5ndtere flest mulig pasienter uavhengig av hastegrad. Anbefalingen om drift av legevakt i helseforetakene om natten kan v\u00e6re rimelig der hvor det kan redusere behovet for leger i vakt i kommuner og helseforetak samtidig. Men det vil kunne gi en stor \u00f8kning av ressursbruk per pasient, da det er fare for at pasienter som mottas, blir h\u00e5ndtert etter sykehuslogikk framfor legevaktslogikk. 42. Det b\u00f8r stilles krav til veiledet praksis (LIS1) etter grunnutdanningen for \u00e5 praktisere selvstendig som lege i alle deler av helsetjenesten. 43. Krav om spesialisering i allmennmedisin b\u00f8r begrenses til fastleger og leger i faste stillinger i kommunen. 44. Antall koblede LIS1-stillinger som p\u00e5legges sykehus og kommuner, m\u00e5 \u00f8kes. 45. Sykehus og kommuner b\u00f8r i tillegg f\u00e5 mulighet til \u00e5 lyse ut egne LIS1-stillinger innenfor egne budsjetter. Det kan vurderes \u00e5 knytte statlig tilskudd ogs\u00e5 til disse stillingene, s\u00e6rlig for kommuner med lav legedekning. 46. I dagens situasjon hvor mange leger i p\u00e5vente av LIS1 har tilegnet seg betydelig arbeidserfaring, b\u00f8r det \u00e5pnes opp for at arbeidsgiver ved ansettelse i egne opprettede LIS1- stillinger, kan gj\u00f8re en vurdering av om rekkef\u00f8lgekravet skal opprettholdes eller ikke. 47. S\u00f8kere som trekker seg fra kommunedelen av en koblet LIS1-stilling, b\u00f8r ikke kunne ta en LIS1-stilling i en ny kommune f\u00f8r ved neste ordin\u00e6re utlysning. 48. Sykehus og kommuner b\u00f8r i fellesskap gis ansvar for \u00e5 vurdere behovet for og opprettelsen av knyttede LIS1-stillinger til videre spesialiseringsl\u00f8p i allmennmedisin. 49. Kravene knyttet til at veileder m\u00e5 v\u00e6re spesialist i allmennmedisin og til gjennomf\u00f8ring av institusjonstjeneste, b\u00f8r mykes opp. 50. Kravet til stillingsprosent ved gjennomf\u00f8ring av to \u00e5rs \u00e5pen uselektert allmennpraksis b\u00f8r fjernes. 51. Det b\u00f8r opprettes utdanningsstillinger der ALIS er ansatt og jobber p\u00e5 andre legers liste. 52. Veiledning av medisinstudenter, LIS1 og ALIS b\u00f8r sidestilles med fastlegens deltakelse i andre allmennlegeoppgaver. 53. Det kan legges til rette for \u00f8konomisk kompensasjon for faglig oppdatering. Dagens krav om sentral godkjenning av detaljerte etterutdanningsaktiviteter for \u00e5 kunne opprettholde spesialisttakst kan vurderes avviklet. 54. Det b\u00f8r legges til rette for at kommunene kan ivareta sitt ansvar som utdanningsvirksomhet, p\u00e5 tvers av kommunegrenser. Anbefalingene som dreier seg om svekkede kompetansekrav for fastleger og andre leger i kommunehelsetjenesten, er sv\u00e6rt problematiske. Kommunehelsetjenesten trenger leger som har h\u00f8y kompetanse p\u00e5 legearbeid i kommunene. 9 Alle er enige om at nyutdannede leger b\u00f8r starte sin yrkeskarriere med \u00e5 gjennomf\u00f8re LIS1, slik at tiltak for \u00e5 f\u00e5 til dette, st\u00f8ttes selvf\u00f8lgelig. Men dersom det skal legges opp til at LIS1 i kommunen kan gjennomf\u00f8res f\u00f8r LIS1 i sykehus, m\u00e5 det rigges for mer omfattende supervisjon og veiledning for disse i kommunen. Anbefalingene 43, 49 og 50 er s\u00e6rlig problematiske. Svekkede krav til spesialisering i allmennmedisin vil utvilsomt kunne gi mindre kompetente leger i kommunehelsetjenesten. Antagelsen om at svekkede krav til spesialisering vil \u00f8ke tilgangen p\u00e5 leger, b\u00f8r ikke prioriteres fremfor at legene har n\u00f8dvendig kompetanse. Det er viktig at de legene som utf\u00f8rer ca. 90 % av pasientkonsultasjonene i Norge har en bred og kvalitetssikret kompetanse. Anbefaling 51 er allerede gjennomf\u00f8rt. Det kalles introduksjonsstillinger og gir mulighet for \u00e5 arbeide med uselektert allmennpraksis, men uten listeansvar. Anbefaling 52 er ogs\u00e5 gjennomf\u00f8rt i Bergen hvor det er opprettet bistillinger for fastleger med veiledning av ALIS-leger som oppgave. Anbefaling 53 er todelt. Andre del som i realiteten betyr \u00e5 oppheve kravet til vedlikehold og fornying av kompetanse for fortsatt \u00e5 kunne bruke spesialisttakst, er sv\u00e6rt problematisk. Dette er krav som i sikrer at fastleger vedlikeholder og beholder sin kompetanse gjennom hele yrkeskarrieren. I stedet for en avvikling, b\u00f8r det i stedet vurderes om noen av kravene kan omformes til \u00e5 bedre v\u00e6re tilpasset dagens behov i kommunehelsetjenesten. 55. Staten b\u00f8r ha en f\u00f8rende og tydelig rolle i digitalisering av helsetjenester, i kompaniskap med KS/kommunene og private leverand\u00f8rer. 56. For at fastlegene lettere skal kunne prioritere sin kapasitet i tr\u00e5d med pasientenes medisinske behov, anbefales innf\u00f8ring av et digitalt triageringsverkt\u00f8y for alle fastlegekontor. 57. Det b\u00f8r utvikles en statlig nettside, inspirert av den som eksisterer i Nederland, som kan gi helser\u00e5d til befolkningen. Det kan vurderes om et slikt lavterskeltilbud b\u00f8r bygges ut med en d\u00f8gn\u00e5pen allmennmedisinsk tjeneste med chat, telefon- eller videokonsultasjonstjeneste. Digitalisering av helsetjenester er preget av et stort mangfold av verkt\u00f8y med varierende nytteverdi. Det er derfor viktig \u00e5 vurdere hvert digitalt verkt\u00f8y for seg, b\u00e5de n\u00e5r det gjelder forbedring for pasientene og n\u00e5r det gjelder hvorvidt det sparer personellressurser. Framskriving av behovet for og tilgangen p\u00e5 helsepersonell tilsier en s\u00e6rlig varsomhet med digitale verkt\u00f8y som \u00f8ker behovet for helsepersonell. Det er ikke grunn til \u00e5 tro at et lavterskeltilbud med en d\u00f8gn\u00e5pen allmennmedisinsk tjeneste med chat-, telefon- eller videokonsultasjonstjeneste med en lege som ikke kjenner pasienten vil redusere behovet for kontakt med fastlegen eller legevakten. Samtidig bringer det inn en risiko for overforbruk av helsetjenester av to grunner. For det f\u00f8rste senkes terskelen for \u00e5 ta kontakt med helsetjenesten, og for det andre vil redusert eller manglende kjennskap til pasientene ofte f\u00f8re til r\u00e5d om \u00e5 ta videre kontakt med helsetjenesten. 58. Datagrunnlaget for allmennlegetjenesten b\u00f8r forbedres, b\u00e5de for \u00e5 styrke planlegging og beredskap, og for raskere \u00e5 kunne vurdere situasjoner knyttet til mangler ved fastlegeordningen og iverksette treffende tiltak. 59. Staten b\u00f8r bidra med stabile, tilstrekkelige og uavhengige finansieringskilder for forskning p\u00e5 allmennlegetjenestene og i allmennmedisin. Dette er gode anbefalinger som st\u00f8ttes. 10 "
}