{
  "dokument_id": "752af31a-31cb-59af-8382-46672013a7c0",
  "doc_type": "case_presentation",
  "kommune": 4601,
  "tittel": "Samarbeidsavtale med den palestinske byen Hebron",
  "url": "https://bergen.kommune.no/politikere-utvalg/api/fil/bk360/12367857/Framstilling-Samarbeidsavtale-med-den-palestinske-byen-Hebron",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/08185-22 Samarbeidsavtale med den palestinske byen Hebron Hva saken gjelder: Bergen bystyre vedtok 22. november 2023 (sak 5/23) at det i samsvar med de kriteriene som Bergen bystyre har fastsatt for inng\u00e5else av nye vennskapsbyavtaler, skal initieres en dialog med den palestinske byen Hebron for \u00e5 utarbeide en intensjonsavtale (Letter of Intent) Hensikten er \u00e5 etablere en vennskapsbyavtale. I m\u00f8tet 30.oktober 2024 (sak 396/24) vedtok bystyret at avtalen med Hebron skal konsentreres om ett eller flere konkrete tematiske omr\u00e5der. Etter innledende kontakt mellom byr\u00e5dsleder og ordf\u00f8rer i Hebron, har byr\u00e5det hatt god og konstruktiv dialog med administrativ ledelse i Hebron. I denne saken legges utkast til avtale mellom Hebron og Bergen fram. Basert p\u00e5 dialogen med Hebron, er arbeidet med \u00e5 bevare verdensarvsteder, samt en positiv bevisstgj\u00f8ring og synliggj\u00f8ring av hverandres kultur og identitet foresl\u00e5tt som tematisk inngang til avtalen. Ved \u00e5 velge utvalgte, konkrete tema starter vi arbeidet p\u00e5 et niv\u00e5 som er h\u00e5ndterbart for begge parter. Det er ogs\u00e5 lagt inn et punkt i avtalen om at samarbeidet kan utvides dersom begge parter \u00f8nsker det. Byr\u00e5dsleder og ordf\u00f8rer inviterte i mars 2025 utvalgte akt\u00f8rer og palestinere i Bergen til et rundebordsm\u00f8te for \u00e5 diskutere samarbeidet med Hebron. Arkitektur, h\u00e5ndverk, entrepren\u00f8rskap, skolesamarbeid og barns rettigheter ble i m\u00f8tet spilt inn som tematikk man kan utforske i det videre samarbeidet. Om Hebron Hebron er med i overkant av 200 000 innbyggere den st\u00f8rste byen p\u00e5 Vestbredden, den ligger 35 km s\u00f8r for Jerusalem og 930 meter over havet. Byen ligger i omr\u00e5det som i oldtiden var kjent som den bibelske regionen Judea. Den regnes som viktig b\u00e5de for islam, kristendommen og j\u00f8dedommen. Gamlebyen Hebron/Al Khalil Old City er inkludert p\u00e5 Unesco sin verdensarvliste som en del av den palestinske kulturarven. Byen Hebron er en viktig palestinsk industriby med steinindustri, tekstil- og m\u00f8belindustri, skot\u00f8yproduksjon og en omfattende h\u00e5ndverksbasert produksjon av glass- og keramikkvarer. Byen er ogs\u00e5 et handelssenter, blant annet for jordbruk, selv om \u00f8konomisk virksomhet er redusert som f\u00f8lge av en rekke hindre under den israelske okkupasjonen. Hebron er ogs\u00e5 senter for distriktets administrasjon og servicevirksomhet. Her ligger ogs\u00e5 Universitetet i Hebron og Den palestinske polytekniske skole. Som en religi\u00f8s og politisk viktig by har Hebron v\u00e6rt omstridt ogs\u00e5 i nyere tid \u2013 b\u00e5de etter etableringen av staten Israel og opprettelsen av de palestinske selvstyreomr\u00e5dene. Byen er blitt beskrevet som et \u00abmikrokosmos\u00bb av den israelsk-palestinske konflikt og den israelske okkupasjon av Vestbredden. Under den arabisk-israelske krig 1948 ble hele Vestbredden, inklusive Hebron, besatt og annektert av Jordan, og siden Seksdagerskrigen i 1967 har byen 1 v\u00e6rt under israelsk milit\u00e6rkontroll. Etter byen kom under israelsk kontroll ble j\u00f8disk tilstedev\u00e6relse gjenetablert i byen. Hebronprotokollen av 1997 delte byen i to sektorer: H1, kontrollert av den palestinske nasjonale myndighet, og H2, omkring 20 % av byen, inklusive 35 000 palestinere, som kom under israelsk milit\u00e6radministrasjon. Alle sikkerhetsarrangementer og reisetillatelser for lokale beboere koordineres mellom den palestinske nasjonale myndighet og Israel. Selv etter overf\u00f8ringen av delvis formell kontroll til palestinske myndigheter har Israel i omfattende utstrekning grepet inn i Hebron. Blant annet er byen i perioder avstengt, det har v\u00e6rt innf\u00f8rt portforbud, hus er revet, land beslaglagt og virksomheter har m\u00e5ttet stenge, til dels etter milit\u00e6r ordre \u2013 med betydelige negative konsekvenser b\u00e5de for befolkningen og n\u00e6ringsvirksomheten. Dette er i strid med Hebron- protokollen som skulle forhindre inngrep mot et normalt liv i byen. \u00d8konomiske konsekvenser: I utgangspunktet m\u00e5 kostnadene ved oppf\u00f8lging av avtalen dekkes innenfor eksisterende rammer. For aktiviteter som trenger ytterligere finansiering, kan det enten s\u00f8kes om ekstern finansiering eller vurderes fremmet i forbindelse med fremtidige budsjettfremlegg, prim\u00e6rt som omdisponeringer innenfor gjeldende \u00f8konomiske rammer. Innfasing av tiltak vil derfor m\u00e5tte tilpasses organisasjonens kapasitet og de politiske prioriteringene i fremtidige rulleringer av handlings- og \u00f8konomiplan. Byr\u00e5dets vurdering og anbefaling/konklusjon: Bergen er en internasjonal by. Dette preger v\u00e5r historie, v\u00e5r v\u00e6rem\u00e5te og v\u00e5re handlinger. Globalisering og teknologisk utvikling gj\u00f8r at verden oppleves stadig mindre. Mennesker og menneskeskjebner i andre deler av verden kommer n\u00e6rmere. Bergen er en menneskerettighetsby, og skal fremme menneskerettigheter i alle v\u00e5re internasjonale relasjoner. Bystyret har vedtatt kriterier for inng\u00e5else av vennskapsbyavtaler, bystyresak 364/22. I saken fremkommer det at en framtidig vennskapsby b\u00f8r ha en tilsvarende st\u00f8rrelse som Bergen, eller andre likhetstrekk som gj\u00f8r et langsiktig samarbeid gjensidig nyttig. Det skal tas hensyn til menneskerettigheter, korrupsjon og andre etiske- og sikkerhetspolitiske problemstillinger. Vennskapsbyavtalen skal utl\u00f8ses av en oppfordring fra sivilsamfunn, n\u00e6ringsliv eller akademia, eller et behov for at kommunen tar rollen som ambassad\u00f8r for Bergen og Bergensregionen. Internasjonale samarbeidsavtaler skal bygge p\u00e5 nasjonale r\u00e5d og anbefalinger for et omr\u00e5de eller land. Det er ogs\u00e5 viktig, og en forutsetning, at en avtale om vennskapsby er godt forankret i bystyret med bredt flertall for \u00e5 sikre at avtalen st\u00e5r seg politisk over tid. I internasjonale samarbeidsavtaler har Bergen kommune enten en tydelig by-til-by forankring, eller en tilretteleggerrolle for \u00e5 underst\u00f8tte behov i n\u00e6ringslivet eller sentrale milj\u00f8 i Bergensregionen. Samarbeidet med Hebron er et tydelig uttrykk for solidaritet og st\u00f8tte til menneskene som lever der. Samtidig er ogs\u00e5 avtalen et uttrykk for respekt og anerkjennelse av Hebrons kultur, historie og identitet. Byer skal ikke drive utenrikspolitikk, og vi skal v\u00e6re v\u00e5r rolle bevisst i det videre samarbeidet. Den tematiske inngangen til avtalen en valgt med dette som utgangspunkt. Foruten et \u00f8nske om \u00e5 sikre en positiv bevisstgj\u00f8ring av hverandres byer, har b\u00e5de Hebron og Bergen verneverdige omr\u00e5der som inng\u00e5r p\u00e5 Unesco sin liste over verdensarvsteder. Bryggen i Bergen ble innskrevet p\u00e5 Unesco sin verdensarvliste i 1979, og gamlebyen i Hebron ble f\u00f8rt opp p\u00e5 listen i 2017. Byr\u00e5det \u00f8nsker gjennom avtalen \u00e5 etablere en tettere relasjon mellom de to byene for \u00e5 legge til rette for erfaringsutveksling rundt forvaltning av verdensarvsteder ved \u00e5 bruke etablerte kanaler og m\u00f8teplasser, samt bilaterale digitale m\u00f8ter. Hebron har allerede etablert en forvaltningsplan for og buffersone rundt sitt verdensarvomr\u00e5de. Dette er prosesser Bergen er i gang med, og selv om forholdene er ulike 2 i de to byene er det interessante l\u00e6ringspunkt. Byantikvaren vil f\u00f8lge opp denne delen av samarbeidet p\u00e5 vegne av Bergen kommune. Ved \u00e5 signere den foresl\u00e5tte avtalen inng\u00e5r vi samarbeid med en okkupert by, og med et folk som lever i en sv\u00e6rt krevende situasjon. Det vil ogs\u00e5 p\u00e5virke inng\u00e5else og oppf\u00f8lging av avtalen. De politiske rettighetene til palestinere er kraftig innskrenket b\u00e5de av palestinske myndigheter og av den israelske okkupasjonspolitikken. Okkupasjonen f\u00f8rer til store problemer for palestinernes frihet, trygghet og samfunnsutvikling. Det faktum at Hebron er en delt by p\u00e5virker ogs\u00e5 oppf\u00f8lging av det tematiske samarbeidet mellom v\u00e5re to byer. Gamlebyen i Hebron har omr\u00e5der som er hellige for b\u00e5de j\u00f8der, kristne og muslimer. Israelsk milit\u00e6re bevokter omr\u00e5der i gamlebyen, som p\u00e5virker Hebrons anledning til \u00e5 administrere og forvalte verdensarvstedet. I Bergen er det naturlig \u00e5 bruke bibliotekene som formidlingsarena for \u00e5 synliggj\u00f8re Hebron. I Bergen er bibliotekene \u00e5pne, tilgjengelige og n\u00f8ytrale m\u00f8teplasser som kan brukes for \u00e5 l\u00f8fte historier om mennesker, tradisjoner og kulturuttrykk. I Hebron er bibliotekenes tilgjengelig begrenset grunnet veisperringer og kontroller. I oppf\u00f8lging av avtalen er vi enige om intensjon og tematisk tiln\u00e6rming, mens form og format m\u00e5 tilpasses lokale forhold. Utenriksdepartementet frar\u00e5der alle reiser til Gaza og Vestbredden. Dette i kombinasjon med begrenset mobilitet for palestinere p\u00e5virker ogs\u00e5 selve signeringen av avtalen. Dette kan h\u00e5ndteres ved at m\u00f8ter og signering av avtalen legges til Bergen. Samtidig har ordf\u00f8rer i Hebron utreiseforbud, og er derfor avhengig av tillatelse fra israelske myndigheter dersom han skal dra til Bergen for \u00e5 signere avtalen. Dersom ordf\u00f8rer i Hebron ikke kan dra til Bergen, kan signering foreg\u00e5 digitalt eller ved at andre kan representere ordf\u00f8reren ved signeringen. If\u00f8lge FN- sambandets landsider har korrupsjon og kameraderi f\u00f8rt til at f\u00e5 palestinere har tillit til sine ledere. Korrupsjon blir en tematikk vi har med oss i det videre arbeidet, og som inng\u00e5r i v\u00e5re sikkerhets- og risikovurderinger. I bystyrevedtaket fra 2023 (sak 5/23) har bystyret bedt om at byr\u00e5det skal inng\u00e5 en intensjonsavtale med Hebron. Etter et sterkt \u00f8nske fra Hebron legger vi fram en avtale om samarbeid, og ikke en intensjonsavtale. Dette inneb\u00e6rer at vi unng\u00e5r \u00e5 bruke un\u00f8dvendig tid og ressurser p\u00e5 begge sider p\u00e5 selve avtaleprosessene. Med det kan vi ogs\u00e5 komme raskere i gang med samarbeidet i henhold til bystyrets tiltak. Begrunnelse for framleggelse til bystyret: I henhold til punkt 5.8.4 i reglement for bystyre og utvalgene 2023-2027 skal strategier for og avtaler om regionalt, interkommunalt og internasjonalt samarbeid behandles av bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Bergen kommune inng\u00e5r avtale med Hebron, slik det framg\u00e5r av vedlegg i saken. 2. Bergen bystyret ber byr\u00e5det om \u00e5 tilrettelegge for signering av avtalen med Hebron. 3. Bergen bystyre gir byr\u00e5det mandat til \u00e5 godkjenne mindre justeringer i avtalen i forkant av signering i samr\u00e5d med Hebron. Ved eventuelle innspill om st\u00f8rre endringer fra Hebron vil avtalen komme til bystyret for behandling. 4. Bergen bystyret ber byr\u00e5det om \u00e5 iverksette og f\u00f8lge opp avtalen. Dato: 13. mai 2025 Christine B. Meyer Byr\u00e5dsleder 3 Dokumentet er godkjent elektronisk. Vedlegg: Utkast til avtale mellom Hebron og Bergen 4 "
}