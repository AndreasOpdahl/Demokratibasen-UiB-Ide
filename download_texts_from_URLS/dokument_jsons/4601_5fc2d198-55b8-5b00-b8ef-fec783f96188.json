{
  "dokument_id": "5fc2d198-55b8-5b00-b8ef-fec783f96188",
  "doc_type": "case_presentation",
  "kommune": 4601,
  "tittel": "Status for bosetting av flyktninger 2024 og svar p\u00e5 foresp\u00f8rsel om bosetting av flere enslige mindre\u00e5rige",
  "url": "https://bergen.kommune.no/politikere-utvalg/api/fil/bk360/10680378/Framstilling-Status-for-bosetting-av-flyktninger-2024-og-svar-pa-foresporsel-om-bosetting-av-flere-enslige-mindrearige",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/102796-1 Status for bosetting av flyktninger 2024 og svar p\u00e5 foresp\u00f8rsel om bosetting av flere enslige mindre\u00e5rige Hva saken gjelder: Bystyret i Bergen vedtok i m\u00f8te den 06.03.2024, sak 63/24 \u00e5 bosette 1000 flyktninger i Bergen i 2024. Av de 1000 skal 25 v\u00e6re enslige mindre\u00e5rige uten f\u00f8lgeperson, og fem av disse under 15 \u00e5r. I denne saken svarer byr\u00e5det p\u00e5 punkt 1 i bystyrets vedtak og gir en statusoppdatering p\u00e5 bosettingsarbeidet s\u00e5 langt i \u00e5r. Byr\u00e5det legger s\u00e6rlig vekt p\u00e5 boligsituasjonen og \u00f8kt arbeidsretting av introduksjonsprogrammet for flyktninger. Byr\u00e5det behandler ogs\u00e5 henvendelsen fra Integrerings- og mangfoldsdirektoratet mottatt 27. mai om hvorvidt Bergen kommune kan bosette flere enslige mindre\u00e5rige flyktninger utover anmodningen for 2024. I lys av de h\u00f8ye ankomsttallene erfarer IMDi n\u00e5 et stort behov for bosetting av enslige mindre\u00e5rige, og ber om at plasser i bo- og omsorgstiltak tilgjengeliggj\u00f8res snarlig. Det bemerkes at IMDi ikke har anmodet Bergen kommune om et konkret tall enslige mindre\u00e5rige, eller hvor mange som skal v\u00e6re under 15 \u00e5r. \u00d8konomiske konsekvenser: Merbehov knyttet til bosetting av flyktninger ble spilt inn til revidert budsjett 2024 av ber\u00f8rte tjenesteomr\u00e5der. Som resultat av en kartlegging gjennomf\u00f8rt v\u00e5ren 2024 ble det klart at selv om det er h\u00f8ye inntekter knyttet til integreringstilskudd og andre statlige tilskudd, dekker ikke tilskuddene kommunens samlede kostnader knyttet til bosetting og integrering. Det vil i bystyresaken om bosetting av flyktninger i 2025 bli redegjort for \u00f8konomiske konsekvenser som f\u00f8lge av bosetting av flyktninger i 2024. Dersom kommunen bosetter flere enslige mindre\u00e5rige flyktninger enn opprinnelig vedtak p\u00e5 25, vil dette inneb\u00e6re ytterligere inntekter og utgifter utover vedtatt budsjett. En eventuell bosetting av flere enslige mindre\u00e5rige vil f\u00f8re til \u00f8kte investeringskostnader knyttet til kj\u00f8p av nye boliger, som vil f\u00f8re til store kostnader for kommunen. Byr\u00e5dets vurdering og anbefaling/konklusjon: Bergen kommune har siden Russlands fullskala invasjon av Ukraina i februar 2022 tatt imot flyktninger b\u00e5de som vertskommune for asylmottak og gjennom ulike bosettingsordninger. Ved utgangen av juni 2024 har Bergen kommune bosatt 511 flyktninger, 530 inkludert familiegjenforente. 437 av disse er flyktninger fra Ukraina, og elleve er enslige mindre\u00e5rige. Til sammen er det bosatt 2425 flyktninger i Bergen siden 2022, inkludert familiegjenforente. Bosettingsavdelingen ved Introduksjonssenteret for flyktninger er rigget for \u00e5 kunne bosette 1000 flyktninger i 2024. Det er realistisk \u00e5 kunne bosette 1000, men en utfordring for \u00e5 n\u00e5 det vedtatte m\u00e5let er tilstrekkelig tilgang p\u00e5 boliger. Det er behov for at boligene kommer i en jevn og forutsigbar str\u00f8m gjennom \u00e5ret, og boliger som skal kunne tas i bruk i 2024 m\u00e5 helst v\u00e6re klare innen utgangen av oktober. En annen sentral utfordring er \u00e5 f\u00e5 flyktninger raskt i arbeid. For \u00e5 sikre at flyktningene blir \u00f8konomisk selvhjulpne er de igangsatte tiltakene for \u00f8kt arbeidsretting viktige og n\u00f8dvendige grep. 1 Byr\u00e5det har ogs\u00e5 vurdert anmodningen fra IMDi om \u00e5 bosette flere enslige mindre\u00e5rige flyktninger. Bergen har de siste \u00e5rene tatt et stort ansvar knyttet til \u00e5 v\u00e6re vertskommune for mottak, bosetting av flyktninger med store hjelpebehov, bosetting av enslige mindre\u00e5rige og andre flyktninger. Det er imidlertid viktig \u00e5 inneha den n\u00f8dvendige kapasiteten for \u00e5 kunne tilby flyktningene et godt tilbud og at det skal v\u00e6re realistisk at kommunen er i stand til \u00e5 bosette det tallet kommunen fatter vedtak om \u00e5 bosette. Etter en helhetsvurdering vurderer byr\u00e5det at Bergen i \u00e5r ikke har mulighet til \u00e5 bosette flere i denne m\u00e5lgruppen. I denne vurderingen er det lagt avgj\u00f8rende vekt p\u00e5 at kapasiteten i barnevernet er sv\u00e6rt begrenset, blant annet som f\u00f8lge av h\u00f8y turnover. Det er allerede mangel p\u00e5 fosterfamilier i kommunen, og det vil v\u00e6re vanskelig \u00e5 f\u00e5 p\u00e5 plass et godt tilbud i l\u00f8pet av den perioden som er igjen av \u00e5ret. Tjenesten jobber med \u00e5 \u00f8ke kapasiteten for bosetting av enslige mindre\u00e5rige i 2024 og det vil v\u00e6re vanskelig med en ytterligere vekst. Begrunnelse for framleggelse til bystyret: Bergen bystyre behandlet sak i m\u00f8te 06.03.2024, sak 63/24 og fattet f\u00f8lgende vedtak: 1. Bergen kommune vedtar \u00e5 bosette 1000 flyktninger i 2024. 25 av disse vil v\u00e6re enslige mindre\u00e5rige, og fem av disse igjen under 15 \u00e5r. Det forventes i tillegg at det kommer 50 familiegjenforente i m\u00e5lgruppen. Byr\u00e5det vil komme tilbake til bystyret med statusmelding for bosettingen i l\u00f8pet av \u00e5ret. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar statusmeldingen om bosetting av flyktninger hittil i 2024 til orientering. 2. Bergen kommune har ikke kapasitet til \u00e5 bosette flere enslige mindre\u00e5rige flyktninger i 2024 enn de 25 som f\u00f8lger av det opprinnelige bystyrevedtaket. 3. Bystyret ber byr\u00e5det vurdere situasjonen p\u00e5 nytt i forbindelse med anmodningen om bosetting av flyktninger for 2025, og be IMDi om at anmodningen kommer s\u00e5 tidlig som mulig. Dato: 6. august 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: Bosetting av enslige mindre\u00e5rige i 2024 \u2013 brev fra IMDi 2 Saksframstilling: Den videre saksframstillingen omhandler to hovedtema: 1. Status for bosetting og integrering av flyktninger i 2024 2. Svar p\u00e5 foresp\u00f8rsel fra IMDi om \u00e5 bosette flere enslige mindre\u00e5rige flyktninger i 2024 1. Status bosetting 2024 1.1 N\u00f8kkeltall bosetting og boliger Det har blitt bosatt 511 flyktninger per utgangen av juni 2024, 530 dersom man inkluderer familiegjenforente. Til sammenlikning bosatte Bergen 456 personer i de seks f\u00f8rste m\u00e5nedene i 2023. Den rekordh\u00f8ye bosettingen har v\u00e6rt mulig b\u00e5de fordi bosettingsavdelingene ved Introduksjonssenteret n\u00e5 er bemannet for \u00e5 h\u00e5ndtere bosetting p\u00e5 dette niv\u00e5et, og fordi tilgangen p\u00e5 boliger var god de f\u00f8rste m\u00e5nedene av \u00e5ret. Tabell 1: Antall bosatte flyktninger og andel bosatt i ulike boligtyper i perioden 2020- 2024 2020 2021 2022 2023 2024 per juni Bosettingsvedtak i bystyret 195 165 1000 1200 1000 Antall bosatte 118 146 735 1037 511 Bosatte og familiegjenforente 149 195 778 1117 530 Bosatt p\u00e5 avtalt selvbosetting 15 % 5% 49 % 30 % 29 % Bosatt i kommunal bolig 85 % 95 % 38 % 24 % 14 % Bosatt i bolig kj\u00f8pt/leid EBE/EBF - - - 23 % 49 % Bosatt i tildelt privat bolig EFI - - 10 % 13 % - Annet (bl.a. EM, bosatt hos familie) ** ** 3% 10 % 8% Boliger For at kommunen skal klare \u00e5 oppfylle vedtaket om \u00e5 bosette 1000 flyktninger i 2024, er det behov for at Introduksjonssenteret tildeles totalt 30 nye boliger per m\u00e5ned i andre halv\u00e5r 2024. I sak om bosetting av flyktninger i 2024 kom det frem at det vil kreves 550 boliger for \u00e5 bosette 1000 flyktninger. Dette ble basert p\u00e5 at det i 2022 og 2023 har blitt bosatt gjennomsnittlig 1,8 personer per bolig. Av de 550 boligene, ble det estimert at flyktninger selv kunne fremskaffe ca. 180 gjennom ordningen med avtalt selvbosetting, og at ca. 140 ordin\u00e6re kommunale boliger kunne tildeles til flyktninger. Dermed ble det lagt til grunn at kommunen m\u00e5tte fremskaffe ca. 230 boliger gjennom kj\u00f8p og innleie \u2013 og gjennom vedtakspunkt 4 i sak 63/24 ble byr\u00e5det gitt fullmakt til \u00e5 leie inn og kj\u00f8pe boliger p\u00e5 det \u00e5pne marked for \u00e5 bosette flyktninger. Etter f\u00f8rste tertial er vurderingen at omfanget av flyktninger som finner bolig selv (avtalt selvbosetting) er ventet \u00e5 g\u00e5 ned i siste halvdel av 2024, samt at tildelingen av ordin\u00e6re kommunale boliger s\u00e5 langt i \u00e5r har v\u00e6rt lavere enn antatt. Samtidig legges det til grunn at det totale boligbehovet for \u00e5 bosette 1000 flyktninger kan nedjusteres til 500. Dette skyldes blant annet at ca. 8 % av de bosatte flyktningene er enslige mindre\u00e5rige eller kommer til en familie som allerede har bolig. 3 Tabellen under viser bosettingstall sett i sammenheng med antall av de ulike boligtypene, i \u00e5rene 2022, 2023 og per mai 2024. Tabell 2: Bosetting og antall boligbehov/boligtype 2022 2023 2024 2024 2024 estimert faktisk estimert fordeling i fordeling fordeling bosettingssak per juni revidert i 2024 juni Bosettingsvedtak i bystyret 1.000 1.200 1.000 1.000 1.000 Faktisk bosetting 735 1.037 1.000 511 1.000 Behov boliger totalt 550 264 500 Antall boliger avtalt 186 183 180 99 150 selvbosetting Antall kommunale boliger 138 145 140 42 125 Antall kj\u00f8pte/leide boliger - 122 230 123 225 EBE/EBF Avtalt selvbosetting (ASB) Per juni 2024 er det bosatt 149 personer i 99 boliger gjennom ordningen avtalt selvbosetting, som inneb\u00e6rer at flyktningene selv finner en bolig som godkjennes av Introduksjonssenteret. I bystyresaken om bosetting av flyktninger i 2024 l\u00e5 det til grunn et estimat p\u00e5 at flyktningene selv kunne fremskaffe 180 boliger som kunne godkjennes for bosetting, og at dermed ca. 300 flyktninger ville bli bosatt p\u00e5 avtalt selvbosetting. Selv om tallene for avtalt selvbosetting er gode s\u00e5 langt i \u00e5r, er det all grunn til \u00e5 tro at omfanget vil bli vesentlig lavere fremover. For at flyktningene skal lykkes med \u00e5 finne sin egen bolig, m\u00e5 de ha anledning til \u00e5 g\u00e5 p\u00e5 visninger og v\u00e6re aktive i kontakt med huseiere, noe som i stor grad forutsetter at man oppholder seg i Bergen eller omegn. UDI har avviklet de to akuttinnkvarteringene som har v\u00e6rt i Bergen siden 2022; Magic Hotel akuttinnkvartering ble avviklet ved utgangen av mars 2024, og Kong Oscars gate akuttinnkvartering ble avviklet ved utgangen av juni. UDI har tildelt kontrakt om drift av ordin\u00e6rt mottak (150 plasser) med tilrettelagt avdeling (20 plasser) p\u00e5 Vestlandsheimen i Breistein, med oppstart h\u00f8sten 2024. Det er ogs\u00e5 opsjon p\u00e5 ytterligere 75 plasser p\u00e5 ordin\u00e6r avdeling og fem flere plasser p\u00e5 tilrettelagt avdeling, slik at maksimal st\u00f8rrelse kan v\u00e6re 225+25 plasser. Det er allikevel usikkert om mottaksplassene p\u00e5 Vestlandsheimen vil ha noen innvirkning p\u00e5 avtalt selvbosetting i Bergen. Introduksjonssenteret erfarte allerede fra mars at det kom f\u00e6rre henvendelser om avtalt selvbosetting, og fra mars til mai 2024 er det i gjennomsnitt godkjent 9 ASB-boliger per m\u00e5ned. Til sammenligning ble det godkjent 29 i januar og 23 i februar i \u00e5r, og i 2023 ble det i gjennomsnitt godkjent 17 ASB-boliger per m\u00e5ned. Etat for inkludering vurderer at flyktningene selv vil kunne finne totalt ca. 150 boliger p\u00e5 avtalt selvbosetting i 2024. Dette estimatet legger til grunn at niv\u00e5et holder seg stabilt p\u00e5 ni godkjente boliger per m\u00e5ned. Kommunale boliger Per juni 2024 er det bosatt 71 personer i 42 ordin\u00e6re kommunale boliger som tildeles av Boligetaten. I tillegg var det tildelt ca. 10 boliger som ikke er tatt i bruk enda. Tildelingen av 4 kommunale boliger til Introduksjonssenteret har v\u00e6rt lavere enn antatt s\u00e5 langt i 2024, med gjennomsnittlig syv tildelte boliger per m\u00e5ned. Til sammenlikning var 103 boliger tatt i bruk til bosetting per juni 2023. Boliger leid/kj\u00f8pt av EBE/EBF Boliger kj\u00f8pt av Etat for boligforvaltning (EBF) eller leid av Etat for bygg og eiendom (EBE) er et grep som ble startet i 2023 for \u00e5 fremskaffe flere boliger til bosetting av flyktninger. Kj\u00f8pte boliger g\u00e5r inn i portef\u00f8ljen av kommunale boliger, men er \u00f8remerket til bosetting av flyktninger. V\u00e5ren 2024 ble oppgaven med \u00e5 fremskaffe boliger overf\u00f8rt til Etat for boligforvaltning. I 2023 ble det bosatt 241 flyktninger i 122 boliger som var fremskaffet EBF og EBE. I tillegg ble det fremskaffet i underkant av 130 boliger sent p\u00e5 \u00e5ret, og disse ble tildelt Introduksjonssenteret og har blitt tatt i bruk til bosetting i 2024. 33 av de 250 boligene som ble fremskaffet i 2023 var kj\u00f8pte. Per juni 2024 er det bosatt 249 personer i 123 boliger som er kj\u00f8pt eller leid inn av EBE/EBF. I tillegg var det tildelt ca. 50 boliger som ikke var tatt i bruk enda. Utover de 173 boligene som er kj\u00f8pt inn eller leid inn per mai, er det behov for rundt 52 ytterligere boliger av denne typen. For at boliger skal kunne tas i bruk til bosetting i 2024 m\u00e5 de tildeles Introduksjonssenteret innen utgangen av oktober. Det er flere faktorer som kan p\u00e5virke behovet for boliger. Bergen kommune har erfart at en del flyktninger som kommer fra Ukraina flytter inn hos familie som allerede er bosatt i Bergen. Dette kan gj\u00f8re behovet for boliger lavere. Boligsituasjonen er allikevel utfordrende, og manglende tilgang p\u00e5 boliger kan f\u00f8re til at f\u00e6rre enn 1000 flyktninger blir bosatt i 2024. 1.2 Status introduksjonsprogram og oppl\u00e6ring i norsk og samfunnskunnskap Ved utgangen av juni 2024 var det 568 aktive deltakere i introduksjonsprogram, dette er 108 flere enn det var ved inngangen av \u00e5ret. Majoriteten av introduksjonsdeltakerne er ukrainere med kollektiv beskyttelse som har utdanning p\u00e5 minimum videreg\u00e5ende niv\u00e5, og dermed har rett til seks m\u00e5neder i program. Dette inneb\u00e6rer at det er stor gjennomstr\u00f8mming av deltakere \u2013 de seks f\u00f8rste m\u00e5nedene i \u00e5r er det gjennomsnittlig 67 deltakere som har startet og 49 deltakere som har sluttet hver m\u00e5ned. Ved avslutning av skole\u00e5ret i midten av juni var det totalt 1566 deltakere i oppl\u00e6ring i norsk og samfunnskunnskap ved Bergen L\u00e6ringssenter (BLS). Av disse var 776 personer med kollektiv beskyttelse, som har rett til norskoppl\u00e6ring i ett \u00e5r, og mulighet for utvidet oppl\u00e6ring i ytterligere seks m\u00e5neder. Av hensyn til utfordringer med tilstrekkelig tilgang p\u00e5 lokaler, ble BLS n\u00f8dt til \u00e5 redusere antallet norsktimer per uke til personer med kollektiv beskyttelse fra h\u00f8sten 2023. Dette har f\u00f8rt til at denne gruppen i perioder ikke har f\u00e5tt et fulltidstilbud i introduksjonsprogrammet. Midlertidig kapittel i integreringsloven gir hjemmel for at kommuner som har kapasitetsutfordringer kan tilby deltidsprogram til personer med kollektiv beskyttelse, s\u00e5 dette er innenfor lovverket. Fra august mener vi at de aller fleste introdeltakere vil kunne f\u00e5 tilbud om fulltidsprogram, blant annet fordi vi prioriterer ressurser til arbeidsrettet oppf\u00f8lging og markedsarbeid i tett samarbeid med NAV. M\u00e5loppn\u00e5else og deltakelse i arbeidslivet 295 deltakere har avsluttet introduksjonsprogram per juni 2024, hvorav 28 % har g\u00e5tt over til arbeid eller utdanning. I 2023 var det til sammenligning 454 avsluttede introduksjonsdeltakere totalt, hvorav 41 % gikk over til arbeid eller utdanning. 5 Hvis man ser isolert p\u00e5 tallene for introduksjonsdeltakere med kollektiv beskyttelse, var m\u00e5loppn\u00e5elsen etter avsluttet introduksjonsprogram p\u00e5 41 % i 2023 og p\u00e5 29 % ved utgangen av juni 2024. Det er ikke mulig \u00e5 dokumentere \u00e5rsakene til at resultatene er lavere i \u00e5r enn i fjor. Det er likevel grunn til \u00e5 tro at dette har delvis sammenheng med at deltakere som har avsluttet program i \u00e5r, er blant de som har f\u00e5tt f\u00e6rre norsktimer og introduksjonsprogram p\u00e5 deltid. Resultatene i introduksjonsprogram kan ikke sammenlignes direkte med NAV sine tall p\u00e5 deltakelse i arbeidslivet, da introduksjonsprogrammet kun tilbys personer mellom 18 - 55 \u00e5r mens NAV tar utgangspunkt i personer i arbeidsf\u00f8r alder (18 - 67 \u00e5r). M\u00e5loppn\u00e5elsen for ukrainere som har deltatt i introduksjonsprogram i Bergen, samsvarer likevel godt med NAV sine nasjonale tall for ukrainske flyktningers tilknytning til arbeidslivet. I en nylig publisert artikkel om arbeidsmarkedstilknytning for ukrainske flyktninger som har ankommet Norge etter februar 2022, fremkommer det at \u00abrelativt f\u00e5 kommer i jobb det f\u00f8rste \u00e5ret i Norge, [...] men blant de som har v\u00e6rt her i n\u00e6rmere to \u00e5r er om lag 30% sysselsatt\u00bb1. Tiltak for \u00e5 styrke tilknytningen til arbeidslivet Regjeringen har helt siden ukrainerne begynte \u00e5 komme til Norge hatt et tydelig budskap om at de skal raskt ut i jobb. De midlertidige bestemmelsene om introduksjonsprogram og norskoppl\u00e6ring for personer med kollektiv beskyttelse har blitt endret flere ganger de siste to \u00e5rene, og fra februar i \u00e5r ble regelverket endret for \u00e5 styrke arbeidsrettingen av introduksjonsprogrammet ytterligere. Personer med kollektiv beskyttelse m\u00e5 n\u00e5 ha gjennomsnittlig 15 timer per uke med arbeidsrettede elementer, fra og med fjerde m\u00e5ned i introduksjonsprogram. Dette inneb\u00e6rer blant annet at mange skal ut i praksis i arbeidslivet etter kun tre m\u00e5neder med introduksjonsprogram og norskoppl\u00e6ring. Det er utfordrende \u00e5 formidle deltakere med lavt spr\u00e5kniv\u00e5 til arbeidslivet, og dette krever god markedskompetanse og tett oppf\u00f8lging av b\u00e5de deltakere og arbeidsgivere. Et tiltak for \u00e5 sette deltakerne bedre i stand til \u00e5 g\u00e5 tidlig ut i arbeidslivet, er \u00e5 tilby mer intensiv og arbeidsrettet norskoppl\u00e6ring i starten. Bergen l\u00e6ringssenter foretar derfor endringer i timeplaner for norskoppl\u00e6ring fra h\u00f8sten 2024, og det blir etablert en egen avdeling for introduksjonsdeltakere. Dette vil i tillegg gi st\u00f8rre grad av fleksibilitet til \u00e5 kunne kombinere norskoppl\u00e6ring med arbeidsrettede tiltak i program eller deltidsarbeid. NAV har en viktig rolle i arbeidet med \u00e5 f\u00e5 flyktninger raskt i jobb, og s\u00e6rlig den statlige delen av NAV. De har i sitt mandat at de skal samarbeide med kommunen om arbeidsretting av introduksjonsprogrammet, slik at flest mulig kommer i jobb innenfor rammen av programmet. Videre skal NAV f\u00f8lge opp personer som ikke kommer i jobb etter avsluttet introduksjonsprogram, b\u00e5de gjennom arbeidsrettede tiltak og eventuell \u00f8konomisk sosialhjelp. Etat for inkludering har et godt samarbeid med NAV. Det siste \u00e5ret har disse tjenestene s\u00e6rlig jobbet for \u00e5 f\u00e5 til et samarbeid tidlig i kvalifiseringsl\u00f8pet til den enkelte. Det skal v\u00e6re s\u00f8ml\u00f8se overganger til NAV for deltakere som har behov for videre arbeidsrettet oppf\u00f8lging etter avsluttet program. M\u00e5let om deltakelse i arbeidslivet gj\u00f8res klart for flyktningene tidlig etter bosetting i Bergen. NAV bidrar p\u00e5 oppstartskurs allerede f\u00f8r deltakerne starter i introduksjonsprogram. Deltakerne f\u00e5r da informasjon om arbeidsmarkedet og hvordan de kan registrere seg som arbeidss\u00f8kere. 1 \u00abUkrainske flykningers vei inn p\u00e5 arbeidsmarkedet\u00bb, Arbeid og velferd nr.2-2024. Av Kristine von Simson, Johannes S\u00f8rb\u00f8 og Kristian Myklathun. Publisert 14.06.2024. https://www.nav.no/no/nav-og- samfunn/kunnskap/analyser-fra-nav/arbeid-og-velferd/arbeid-og-velferd/arbeid-og-velferd-nr.2-24/ukrainske- flykningers-vei-inn-pa-arbeidsmarkedet 6 JobbL\u00f8ft er et annet viktig tiltak for \u00e5 styrke arbeidsrettingen av introduksjonsprogrammet. Dette er en ny samarbeidsmodell, hvor man har samlet ansatte fra Introduksjonssenteret, Bergen L\u00e6ringssenter, Arbeidsinkludering og NAV i et felles innsatsteam. Teamet jobber med \u00e5 fremskaffe praksisplasser og jobb for introduksjonsdeltakere, slik at flere skal komme raskere over i arbeidslivet. Ved \u00e5 samle ansatte fra ulike tjenester lykkes man i st\u00f8rre grad med \u00e5 matche deltakernes kompetanse med behov i arbeidslivet \u2013 blant ved \u00e5 ha bedre tilgang p\u00e5 de verkt\u00f8yene og virkemidlene som de ulike tjenestene besitter. Siden oppstart i februar 2024 har rundt 90 deltakere f\u00e5tt praksis gjennom JobbL\u00f8ft. Det er fremskaffet betydelig flere muligheter (i form av praksisintervjuer), men som ikke har f\u00f8rt frem. Ved utgangen av mai er det registrert at \u00e5tte av de som har hatt praksis har kommet i jobb. Dette tallet er forventet \u00e5 stige frem mot sommeren, da mange av praksisene er i sluttfasen i juni og det jobbes intenst med \u00e5 bist\u00e5 deltakere i \u00e5 forhandle frem jobb. NAV sitt bidrag inn i Jobbl\u00f8ft er uvurderlig i denne fasen, da det gj\u00f8r bruk av l\u00f8nnstilskudd som virkemiddel mer tilgjengelig. Som et ytterligere virkemiddel for \u00e5 f\u00e5 bedre koordinering og kontakt med arbeidsgivere, praksisplasser og arbeidsrettet oppf\u00f8lging har byr\u00e5dsavdeling for barnevern, sosiale tjenester og mangfold utviklet en egen app kalt SPARK. Appen brukes av introduksjonssenteret for flyktninger, og er inspirert av et liknende selvutviklet system fra Stavanger kommune. Etat for inkludering har ogs\u00e5 startet et samarbeid med Etat for sykehjem om oppl\u00e6ringsl\u00f8p for \u00e5 kvalifisere introduksjonsdeltakere til jobb som assistent p\u00e5 sykehjem. Dette er et nytt tiltak med planlagt oppstart i august 2024. M\u00e5let er at tiltaket skal bidra til \u00e5 m\u00f8te det store rekrutteringsbehovet til sykehjemmene, og samtidig styrke m\u00e5loppn\u00e5elsen for de mange introduksjonsdeltakerne som skal over til jobb. 1.2 Bergen Inkluderingssenter (BIS) 8. april \u00e5pnet Bergen inkluderingssenter (BIS) i den tidligere l\u00e6rerh\u00f8yskolen p\u00e5 Land\u00e5s. Deler av Bergen l\u00e6ringssenter for norsk og samfunnskunnskap, Introduksjonssenteret for flyktninger og deler av Senter for Migrasjonshelse flyttet inn p\u00e5 senteret i l\u00f8pet av april 2024. Grunnet h\u00f8yt antall flyktninger er det ikke plass til alle deltakere og l\u00e6rere p\u00e5 senteret, og andre eksisterende leielokaler brukt til undervisning og administrasjon ble derfor forlenget ut 2024. Byr\u00e5dsavdeling for barnevern, sosiale tjenester og mangfold og byr\u00e5dsavdeling for finans samarbeider for \u00e5 finne en l\u00f8sning for 2025 og 2026. P\u00e5 kort tid har mange deler av senteret blitt tatt i bruk. Kantinen, som driftes av det kommunale arbeidstreningstiltaket Mat og Prat (under NAV Bergenhus), har v\u00e6rt i drift siden 2. mai. Som vedtatt i sak om bosetting av flyktninger i 2024 ble deler av Ressurssenteret for flyktninger overf\u00f8rt til BIS da senteret \u00e5pnet. Dette inkluderte en heltidsansatt og tre deltidsstillinger som aktivitetsverter. Aktivitetsvertene har blant annet startet m\u00f8teplassen \u201cGod torsdag\u201d hvor de tilbyr mat og hobbyaktiviteter b\u00e5de for deltakere ved BIS og nabolaget p\u00e5 Land\u00e5s. Aktivitetsvertene er ansatt frem til 31.oktober 2024. Det er ogs\u00e5 etablert samarbeid med frivillige organisasjoner som B\u00e6rekraftig Liv p\u00e5 Land\u00e5s, Kirkens bymisjon og organisasjonen Tusmo, som blant annet arrangerer norskkurs og nabolagskaf\u00e9, i tillegg til flere frivillige organisasjoner og lag. Fra 12.-15.september arrangeres en \u00e5pningsfestival p\u00e5 senteret, hvor frivilligheten og n\u00e6rmilj\u00f8et er invitert inn til ulike aktiviteter sammen med senterets brukere. Dette er i tr\u00e5d med senterets visjon om \u00e5 v\u00e6re et bygg tilrettelagt for sambruk for n\u00e6rmilj\u00f8, lag og organisasjoner. Senteret skal v\u00e6re et inviterende hus som skal tilby et bredt spektrum av kultur- og idrettsaktiviteter i samarbeid med frivilligheten, nabolag og organisasjoner. I september 2024 starter en aktivitetskoordinator i 100% stilling som skal jobbe tett med senterleder. 7 1.3 Helseprosjektet Bergen kommune har fra 1. januar 2023 hatt et eget helseprosjekt som tar stilling til og samordner bosetting av flyktninger med store oppf\u00f8lgingsbehov knyttet til helse. Prosjektet sitt m\u00e5l er \u00e5 s\u00f8rge for at kommunen tar raske avgj\u00f8relser basert p\u00e5 helsefaglige vurderinger ved foresp\u00f8rsler om \u00e5 bosette flyktninger i m\u00e5lgruppen. Det skal ogs\u00e5 sikre at det iverksettes helse- og omsorgstjeneste og/eller velferdstjenester i det ordin\u00e6re hjelpeapparatet raskt etter vedtak om tildelt bosettingskommune, og bidra til \u00e5 avklare prinsipielle sp\u00f8rsm\u00e5l knyttet til bosetting av m\u00e5lgruppen. Siden starten i januar 2023 har prosjektet behandlet n\u00e6rmere 100 saker. Per juni 2024 er det 94 meldte saker fra Introduksjonssenteret, hvorav 35 er besluttet at kommunen ikke skal bosette, 57 er bosatt eller skal bosettes og ytterlige to hvor det ikke er foretatt endelig beslutning. De fleste som bosettes gjennom helseprosjektet er i behov for livsl\u00f8psstandard p\u00e5 bolig. Prosjektet er godt forankret i kommuneledelsen p\u00e5 tvers av byr\u00e5dsavdelingene. 1.4 Tolketjenester Tolketjenesten har ved utgangen av juni levert totalt 15 520 tolkeoppdrag. Dette er 29 % flere enn samme periode i 2023, og Tolketjenesten har aldri tidligere levert s\u00e5 mange oppdrag i f\u00f8rste halv\u00e5r. De tre st\u00f8rste tolkespr\u00e5kene er russisk, arabisk og ukrainsk. B\u00e5de russisk og arabisk utgj\u00f8r 23 % av alle oppdragene, mens ukrainsk utgj\u00f8r 17 %. Kapasiteten i Tolketjenesten er styrket betydelig det siste \u00e5ret gjennom \u00f8kt innkj\u00f8p av eksterne tolker og noen ansettelser (prim\u00e6rt i engasjement), og dette gjenspeiles i at andelen avviste oppdrag har v\u00e6rt synkende. I januar 2023 ble 22 % av tolkebestillingene avvist fordi det ikke var mulig \u00e5 fremskaffe tolk til oppdraget, mens denne andelen var p\u00e5 8 % i juni 2024. Kapasiteten er f\u00f8rst og fremst bedre fordi det har v\u00e6rt jobbet m\u00e5lrettet med \u00e5 rekruttere kvalifiserte tolker i n\u00f8dvendige spr\u00e5k, men ogs\u00e5 fordi telefontolking benyttes i st\u00f8rre grad enn tidligere. 2. Foresp\u00f8rsel om bosetting av flere enslige mindre\u00e5rige flyktninger 27.mai 2024 mottok Bergen kommune en foresp\u00f8rsel fra IMDi om \u00e5 bosette flere enslige mindre\u00e5rige flyktninger (EM) i 2024. IMDi viser til at antall ankomne enslige mindre\u00e5rige i 2024 har v\u00e6rt h\u00f8yt hittil i \u00e5r, og prognoser utarbeidet av UDI tilsier h\u00f8ye ankomster av enslige mindre\u00e5rige flyktninger uten f\u00f8lgeperson i 2024. Med bakgrunn i dette ber IMDi om at kommunen vurderer \u00e5 bosette et h\u00f8yere antall enn tallet kommunen ble anmodet om. IMDi oppfordrer Bergen kommune til \u00e5 \u00f8ke antall bosettingsplasser for enslige mindre\u00e5rige uten f\u00f8lgeperson, og at plasser i bo- og omsorgstiltak tilgjengeliggj\u00f8res snarlig. De ber ogs\u00e5 om en vurdering av hva som eventuelt skal til for at kommunen bosetter flere enslige mindre\u00e5rige flyktninger uten f\u00f8lgeperson. I brevet begrunner de behovet for \u00f8kt bosetting av enslige mindre\u00e5rige slik: Gjeldende prognoser tilsier at behovet for bosetting av enslige mindre\u00e5rige vil fortsette p\u00e5 et h\u00f8yt niv\u00e5 ut 2024. Per 27.05.2024 er det bosatt 163 enslige mindre\u00e5rige uten f\u00f8lgeperson. Samtidig venter 49 enslige mindre\u00e5rige flyktninger p\u00e5 omsorgssenter og 158 p\u00e5 EM-mottak p\u00e5 \u00e5 f\u00e5 tildelt en bosettingskommune, og ventetiden \u00f8ker i mangel p\u00e5 ledige bo- og omsorgstiltak i kommunene. Det bemerkes at IMDi ikke har anmodet Bergen kommune om et konkret tall enslige mindre\u00e5rige, eller hvor mange som skal v\u00e6re under 15 \u00e5r. 8 Bergen kommune har ved utgangen av juni 2024 bosatt elleve enslige mindre\u00e5rige flyktninger. De siste to \u00e5rene har Bergen kommune bosatt et langt h\u00f8yere antall enslige mindre\u00e5rige enn tidligere \u00e5r, som tabellen under viser. Tabell 3 Bosetting av enslige mindre\u00e5rige flyktninger 2019-2024 2019 2020 2021 2022 2023 2024 (vedtak) 13 8 7 17 29 25 Bergen har god kompetanse og lang erfaring med bosetting av enslige mindre\u00e5rige. Med en bosetting av 29 enslige mindre\u00e5rige i Bergen i 2023, er imidlertid dagens bosettingskapasitet for denne m\u00e5lgruppen utnyttet fullt ut. Av erfaring vet man at ikke alle enslige mindre\u00e5rige trenger plass i d\u00f8gntiltak, men det er likevel klart at kapasiteten allerede er sv\u00e6rt liten med 25 nye bosettinger i 2024, slik kommunen har vedtatt. I tillegg kommer enslige mindre\u00e5rige med f\u00f8lgeperson, sannsynligvis et sted mellom 5-10 barn i 2024, der ogs\u00e5 noen kan ha bruk for d\u00f8gntiltak. Den st\u00f8rste utfordringen ved \u00e5 bosette enslige mindre\u00e5rige er knyttet til de yngste og de med mest omfattende hjelpe- og oppf\u00f8lgingsbehov. Det er stor mangel p\u00e5 fosterhjem for de yngste, og barn med traumer og helseutfordringer trenger oftest et mer skreddersydd tilbud. I handlings- og \u00f8konomiplan for 2024 er det derfor satt av midler til et nytt institusjonshus som vil romme denne gruppen barn og unge. Bergen kommune er med dette inne i en prosess for \u00e5 gj\u00f8re det mulig \u00e5 bosette 25 enslige mindre\u00e5rige. En bosetting utover det vil v\u00e6re utfordrende, fordi det vil kreve en betydelig oppskalering som det er lite realistisk vil v\u00e6re p\u00e5 plass i l\u00f8pet av 2024. For \u00e5 kunne bosette flere enslige mindre\u00e5rige flyktninger uten f\u00f8lgeperson vil Bergen kommune ha behov for enten flere fosterfamilier, eller flere tiltak for m\u00e5lgruppen. Kommunen har allerede mangel p\u00e5 fosterfamilier, s\u00e5 her vil det v\u00e6re n\u00f8dvendig med en felles innsats for \u00e5 f\u00e5 p\u00e5 plass flere. Kommuner som bosetter flyktninger, mottar et s\u00e6rskilt tilskudd for hver enslig mindre\u00e5rig flyktning som bosettes i tillegg til ordin\u00e6rt integreringstilskudd. Tilskuddet skal dekke aktiviteter og tiltak som bidrar til at enslige mindre\u00e5rige flyktninger blir bosatt s\u00e5 raskt som mulig, og f\u00e5r et godt bo- og omsorgstilbud. Tabell 4 Satser s\u00e6rskilt tilskudd for 2024 S\u00e6rskilt tilskudd enslige mindre\u00e5rige 1 194 600 til og med 16 \u00e5r 753 500 fra 17 til og med 20 \u00e5r Selv om kommunene mottar s\u00e6rskilt tilskudd for \u00e5 bosette enslige mindre\u00e5rige, vil en eventuell bosetting f\u00f8re til \u00f8kte investeringskostnader knyttet til kj\u00f8p av nye boliger. Dette medf\u00f8rer h\u00f8ye kostnader for kommunen. 9 "
}