{
  "dokument_id": "bd5b85e8-7993-5895-8b17-24cd5052dfa0",
  "doc_type": "case_attachment",
  "kommune": 4601,
  "tittel": "Evaluering av forskrift for utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune",
  "url": "https://bergen.kommune.no/politikere-utvalg/api/fil/bk360/9746056/Evaluering-av-forskrift-for-utleie-av-sma-elektriske-kjoretoy-pa-offentlig-grunn-i-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/51646-23 Evaluering av forskrift for utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune Hva saken gjelder: Bergen bystyre vedtok 30.03.22 (sak 52/22) forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune (heretter utleieforskriften). Det ble ogs\u00e5 vedtatt at: \u00ab3. Forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune skal evalueres \u00e5rlig de f\u00f8rste par \u00e5rene og bystyret skal orienteres. Deretter skal forskriften evalueres en gang i perioden.\u00bb Med denne saken blir den f\u00f8rste evalueringen av utleieforskriften lagt frem til orientering for bystyret. M\u00e5let med evalueringen er \u00e5 synliggj\u00f8re styrker og svakheter med regelverket, og fastsl\u00e5 i hvilken grad utleieforskriften fungerer etter form\u00e5let. Evalueringen er gjennomf\u00f8rt av Bymilj\u00f8etaten, og bygger p\u00e5 fagetatens egne erfaringer med \u00e5 h\u00e5ndheve utleieforskriften, samt innspill fra 13 relevante akt\u00f8rer. En av hovedkonklusjonene i evalueringen er at de fleste bestemmelsene er hensiktsmessige og fungerer som tiltenkt. Like fullt viser evalueringen at det er behov for endringer i enkelte bestemmelser. Evalueringen gir derfor anbefaling om at utleieforskriften revideres. Fagetatens vurdering og anbefaling: Kort om evalueringsmetode og gjennomf\u00f8ring Som en del av evalueringsarbeidet sendte Bymilj\u00f8etaten ut sp\u00f8rreunders\u00f8kelser til 40 akt\u00f8rer som skj\u00f8nnsmessig har blitt p\u00e5virket av utleieforskriften. Dette er akt\u00f8rer som: 1. Utleieselskaper som har tillatelse fra kommunen 2. Andre utleieselskaper 3. Andre leverand\u00f8rer, offentlige virksomheter, n\u00e6ringsakt\u00f8rer og interesseorganisasjoner. Sp\u00f8rreunders\u00f8kelsen inneholdt sp\u00f8rsm\u00e5l om ulike forhold i forskriften og den p\u00e5g\u00e5ende tillatelsesperioden som varer fra 01.06.22 \u2013 01.04.24. Sp\u00f8rreskjemaene, kontaktliste og svarene fra respondentene ligger i sin helhet vedlagt saken. Om evalueringsrapporten Evalueringsrapporten oppsummerer respondentenes innspill og erfaringer med de ulike bestemmelsene i utleieforskriften. Fagetatens vurdering av innspillene, samt egne erfaringer og vurderinger av bestemmelsene blir ogs\u00e5 gjort rede for. 1 Oppsummering av hovedfunn: Evalueringen viser at utleieforskriften fungerer godt med det hjemmelsgrunnlaget som finnes i dag. Bestemmelsene fremmer form\u00e5lene om trygge og fremkommelige offentlige rom, effektiv forvaltning, klimavennlige l\u00f8sninger og godt milj\u00f8 og lokalmilj\u00f8. De fleste av bestemmelsene er hensiktsmessige og fungerer som tiltenkt. 1) Et hovedfunn i evalueringen er at det likevel er behov for \u00e5 gj\u00f8re endringer i enkelte bestemmelser. M\u00e5let med \u00e5 endre disse er \u00e5 kunne tilrettelegge for at utleie av sm\u00e5 elektriske kj\u00f8ret\u00f8y kan skje p\u00e5 en bedre m\u00e5te, til det beste for byen. Bymilj\u00f8etaten anbefaler \u00e5 endre f\u00f8lgende bestemmelser: \u2022 \u00a7 7 Krav til s\u00f8knaden og utvelgelseskriterier Konklusjon i rapporten: Utvelgelseskriteriene fungerer i stor grad p\u00e5 en god og hensiktsmessig m\u00e5te, og det er viktig at kriteriene gir rom for skj\u00f8nnsmessige vurderinger. Bymilj\u00f8etaten anbefaler en endring i \u00a7 7 andre ledd bokstav b tilknyttet underpunkt 2 og 3, som b\u00f8r sl\u00e5s sammen. Det anbefales at en n\u00e6rmere vurdering p\u00e5 hvordan \u00a7 7 skal endres, blir gjort i forbindelse med en revisjon av forskriften. \u2022 \u00a7 8 Begrensning i antall kj\u00f8ret\u00f8y Konklusjon i rapporten: Bestemmelsen er i utgangspunktet hensiktsmessig slik den er utformet i dag, og antalls- begrensningen er p\u00e5 et passelig niv\u00e5. Det kan likevel v\u00e6re en fordel \u00e5 tilf\u00f8ye en mulighet for kommunen \u00e5 innf\u00f8re antallsbegrensninger p\u00e5 mindre omr\u00e5der innenfor sonene. Evalueringen gir anbefaling om at dette tilf\u00f8yes som et nytt ledd i \u00a7 8, og at det gj\u00f8res en n\u00e6rmere vurdering p\u00e5 hvordan bestemmelsen skal endres i forbindelse med en revisjon av forskriften. Det vil ogs\u00e5 gj\u00f8res jevnlige vurderinger gjennom tillatelsesperioden om antallet i sonene generelt skal \u00f8kes eller reduseres. \u2022 \u00a7 10 Tidspunkter for n\u00e5r tjenesten kan v\u00e6re tilgjengelig Konklusjon i rapporten: Bestemmelsen fungerer i stor grad bra. Evalueringen gir likevel anbefaling om at det presiseres i \u00a7 10 at kommunen har mulighet til \u00e5 gjeninnf\u00f8re nattestengingen dersom det skulle v\u00e6re behov/n\u00f8dvendig. Bymilj\u00f8etaten anbefaler at det gj\u00f8res en n\u00e6rmere vurdering p\u00e5 hvordan \u00a7 10 skal endres i forbindelse med en revisjon av forskriften. \u2022 \u00a7 13 Drift og vedlikehold Konklusjon i rapporten: Oppsummert kan det v\u00e6re behov for \u00e5 gj\u00f8re noen justeringer i ryddeplikten til operat\u00f8rene. Det anbefales at det gj\u00f8res en n\u00e6rmere vurdering p\u00e5 hvordan \u00a7 13 skal endres i forbindelse med en revisjon av forskriften. \u2022 \u00a7 15 Bruk av lyd og lys Konklusjon i rapporten: Kravene til bruk av lys b\u00f8r tydeliggj\u00f8res, og det b\u00f8r legges bedre til rette for flytting av kj\u00f8ret\u00f8yene for \u00e5 bedre fremkommeligheten. Evalueringen gir anbefalinger om at \u00a7 15 omstruktureres, og at det unders\u00f8kes om det kan legges til et krav som gj\u00f8r det mulig \u00e5 flytte kj\u00f8ret\u00f8yene noen f\u00e5 meter, uten at alarmfunksjonene aktiveres. Det anbefales at det gj\u00f8res en n\u00e6rmere vurdering p\u00e5 hvordan \u00a7 15 skal endres i forbindelse med en revisjon av forskriften. 2 \u2022 \u00a7 17 Gebyr Konklusjon i rapporten: Det b\u00f8r ses n\u00e6rmere p\u00e5 om bestemmelsen skal endres, slik at gebyret fordeles likt mellom utleierne som f\u00e5r tillatelse. Evalueringen gir anbefaling om at \u00a7 17 endres, b\u00e5de med tanke p\u00e5 fordeling av gebyret og tidspunktet for n\u00e5r det skal innbetales i \u00e5r to. Bymilj\u00f8etaten anbefaler at det gj\u00f8res en n\u00e6rmere vurdering p\u00e5 hvordan \u00a7 17 skal endres i forbindelse med en revisjon av forskriften, for \u00e5 vurdere hva som vil v\u00e6re hensiktsmessig og rimelig overfor operat\u00f8rene. 2) For noen bestemmelser er det behov for \u00e5 gj\u00f8re n\u00e6rmere vurderinger for \u00e5 kunne ta stilling til om en endring er n\u00f8dvendig og hensiktsmessig. Dette gjelder bestemmelsene: \u2022 \u00a7 5 Krav om tillatelse for utleie av sm\u00e5 elektriske kj\u00f8ret\u00f8y Konklusjon i rapporten: Det er behov for \u00e5 gj\u00f8re en n\u00e6rmere vurdering p\u00e5 om to eller tre akt\u00f8rer skal tildeles tillatelse, samt om regelverket skal legge til rette for en viss fleksibilitet etter hvert som markedet utvikler seg. Det b\u00f8r tas en ny vurdering p\u00e5 varigheten om noen \u00e5r, da utviklingstakten i teknologi kanskje ikke vil v\u00e6re like rask og medf\u00f8re like store hopp i forbedret teknologi mellom hver utlysning. P\u00e5 n\u00e5v\u00e6rende tidspunkt anbefaler Bymilj\u00f8etaten likevel ingen endringer i \u00a7 5 tilknyttet antall akt\u00f8rer eller varighet. Det frar\u00e5des en tillatelsesperiode med mulighet for forlengelse, p\u00e5 grunn av alle sp\u00f8rsm\u00e5lene det reiser. \u2022 \u00a7 18 Avslutning av utleievirksomhet Konklusjon i rapporten: Det anbefales ingen endringer i \u00a7 18 per i dag, men det b\u00f8r vurderes hvordan det skal h\u00e5ndteres dersom det skjer fusjoner i l\u00f8pet av tillatelsesperioden. Evalueringen gir anbefaling om at det gj\u00f8res en n\u00e6rmere vurdering p\u00e5 hvordan bestemmelsene skal endres i forbindelse med en revisjon av forskriften. 3) Enkelte bestemmelser b\u00f8r endres dersom det gis hjemmel til dette i lov om utleie av sm\u00e5 elektriske kj\u00f8ret\u00f8y p\u00e5 offentlig grunn (heretter utleieloven). Dette gjelder bestemmelsene: \u2022 \u00a7 1 Form\u00e5l Konklusjon i rapporten: Evalueringen viser at \u00a7 1 fungerer godt. Det er likevel rom for forbedringer, s\u00e6rlig hva gjelder trygghet og fremkommelighet. Kommunen skulle gjerne ha fremmet flere form\u00e5l gjennom den lokale forskriften, slik som mobilitet og klimavennlig transport, men da m\u00e5 utleieloven endres slik at det \u00e5pnes for dette. Bymilj\u00f8etaten anbefaler ingen endringer i \u00a7 1 med det hjemmelsgrunnlaget som finnes per i dag. \u2022 \u00a7 3 Virkeomr\u00e5de Konklusjon i rapporten: Det kan v\u00e6re nyttig om kommunen har anledning til \u00e5 regulere utleie p\u00e5 privateid grunn som er allment tilgjengelig. Dette kan v\u00e6re vanskelig \u00e5 h\u00e5ndtere i praksis, spesielt p\u00e5 grunn av un\u00f8yaktighet i GPS-posisjonering. Det er heller ikke rom for dette i hjemmelsloven per i dag. Slik lovverket er i dag anbefales det ingen endringer i \u00a7 3. 4) Flere av bestemmelsene er hensiktsmessige, fungerer som tiltenkt og det foreligger ikke behov for \u00e5 endre disse. 3 Disse bestemmelser er ikke omtalt i evalueringsrapporten. \u00c5rsaken er at verken respondentene eller fagetaten har innspill, sp\u00f8rsm\u00e5l eller kommentarer til disse bestemmelsene. Bymilj\u00f8etatens konklusjon er derfor at disse bestemmelsene er hensiktsmessige og fungerer som tiltenkt. F\u00f8lgende bestemmelser er, p\u00e5 bakgrunn av nevnte \u00e5rsak, ikke omtalt i evalueringsrapporten: \u00a7 2 Definisjoner (se tekst om tilleggsnotat under) \u00a7 11 Deling av data \u00a7 14 Sikkerhet \u00a7 19 Fjerning og forvaring \u00a7 20 Mislighold \u00a7 21 Klage \u00a7 22 Ikrafttredelse 5) Tilleggsnotat I et tilleggsnotat til evalueringen l\u00f8fter Bymilj\u00f8etaten frem utleieforskriftens \u00a7 2 bokstav b, som sl\u00e5r fast at det som er regulert for sm\u00e5 elektriske kj\u00f8ret\u00f8y gjelder tilsvarende for sykkel med hjelpemotor (elsykkel). Bymilj\u00f8etaten \u00f8nsker \u00e5 se p\u00e5 muligheten for \u00e5 innf\u00f8re et unntak i utleieforskriften. Dette kan for eksempel v\u00e6re unntak for stasjonsbaserte elsykler eller elsykler som leies ut i regi av bysykkelordningen. Et slikt unntak m\u00e5 inng\u00e5 som en vurdering i forbindelse med revisjon av forskriften. Bymilj\u00f8etaten anbefaler derfor at ogs\u00e5 \u00a7 2 bokstav b blir vurdert i forbindelse med en revisjon av forskriften. \u00d8konomiske konsekvenser: Saken har ikke direkte \u00f8konomiske konsekvenser for Bergen kommune. En kommende revisjon av utleieforskriften gjennomf\u00f8res innenfor gjeldende budsjettrammer. Byr\u00e5dets vurdering og anbefaling/konklusjon: Lokal forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn er grundig gjennomarbeidet og fastsetter viktige prinsipper og regler for utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune. Innenfor rammene av hjemmelsloven gir forskriften et generelt godt grunnlag for forvaltningen av byens felles byrom, som skal v\u00e6re tilgjengelige og trygge for alle \u00e5 ferdes i. Utleieforskriften tr\u00e5dte i kraft i 2022, og er n\u00e5 evaluert. Byr\u00e5det vurderer at evalueringsrapporten svarer p\u00e5 bystyrets vedtak i m\u00f8tet 30.03.22, sak 52/22. Byr\u00e5det er enig med Bymilj\u00f8etaten i at det skal gjennomf\u00f8res en revisjon av utleieforskriften, der endringer i bestemmelsene blir n\u00e6rmere vurdert i tr\u00e5d med konklusjonene i evalueringsrapporten, samt Bymilj\u00f8etatens innspill i vedlagt tilleggsnotat. Et forslag til revidert forskrift for utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune, skal legges frem til politisk behandling i bystyret. Byr\u00e5det anbefaler at rapporten legges frem til bystyret til orientering. Begrunnelse for framleggelse til bystyret: Fagnotat med rapporten \u00abEvaluering av forskrift for utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune\u00bb svarer p\u00e5 bystyrets vedtak 30.03.22 i sak 52/22. Det fremg\u00e5r av vedtakspunkt 3 at evalueringen skal legges frem for bystyret til orientering. Byr\u00e5det innstiller til bystyret \u00e5 fatte f\u00f8lgende vedtak: Bystyret tar rapporten \u00abEvaluering av forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune\u00bb til orientering. 4 Dato: 21. februar 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, datert 03.07.2023. Tilleggsnotat til evaluering av forskrift om utleie av sm\u00e5 elektriske kj\u00f8ret\u00f8y p\u00e5 offentlig grunn i Bergen kommune Sp\u00f8rreskjema til utleieselskap med tillatelse. Sp\u00f8rreskjema til andre utleieselskaper. Sp\u00f8rreskjema til andre leverand\u00f8rer, offentlige virksomheter, n\u00e6ringsakt\u00f8rer og Interesseorganisasjoner. Kontaktliste til sp\u00f8rreskjema. Tilbakemelding fra Ryde p\u00e5 sp\u00f8rreskjema. Tilbakemelding fra Voi p\u00e5 sp\u00f8rreskjema. Tilbakemelding fra Lime p\u00e5 sp\u00f8rreskjema. Tilbakemelding fra Nivel p\u00e5 sp\u00f8rreskjema. Tilbakemelding fra UIP Drift p\u00e5 sp\u00f8rreskjema. Tilbakemelding fra Bergen Bysykkel p\u00e5 sp\u00f8rreskjema. Tilbakemelding fra Vest politidistrikt p\u00e5 sp\u00f8rreskjema. Tilbakemelding fra Bergen brannvesen p\u00e5 sp\u00f8rreskjema. Tilbakemelding fra Bergen sentrum p\u00e5 sp\u00f8rreskjema. Tilbakemelding fra Syklistenes landsforening p\u00e5 sp\u00f8rreskjema. Tilbakemelding fra Blindeforbundet p\u00e5 sp\u00f8rreskjema. Tilbakemelding fra Vestland fylkeskommune p\u00e5 sp\u00f8rreskjema. Tilbakemelding fra Norpark p\u00e5 sp\u00f8rreskjema. E-post fra Bergen legevakt om skadestatistikk, datert 23.05.23. E-post fra Bergen brannvesen om svar p\u00e5 sp\u00f8rreskjema, datert 26.06.23. Statistikk til evalueringsrapporten. 5 "
}