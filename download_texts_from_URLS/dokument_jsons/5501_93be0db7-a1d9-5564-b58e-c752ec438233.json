{
  "dokument_id": "93be0db7-a1d9-5564-b58e-c752ec438233",
  "doc_type": "case_presentation",
  "kommune": 5501,
  "tittel": "H\u00f8ringsinnspill til NOU 2024:2 I samspill med naturen (frist 30.06.2024)",
  "url": "https://innsyn.tromso.kommune.no/application/getMoteDokument?dokid=2001730551",
  "tekst": "Arkivsaksnr. 24/09071-1 Saksbehandler Ragnhild Kirkhus Saksgang M\u00f8tedato Milj\u00f8-, idrett-, kultur- og 05.06.2024 samfunnsutviklingsutvalget H\u00f8ringsinnspill til NOU 2024:2 I samspill med naturen (frist 30.06.2024) Kommunedirekt\u00f8rens innstilling til vedtak: H\u00f8ringsinnspillene vedtas slik de presenteres i saksfremlegget. Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r Bymilj\u00f8 1 Hva saken gjelder Klima- og milj\u00f8departement har sendt NOU2024:2 p\u00e5 h\u00f8ring, med frist 30. juni 2024. I h\u00f8ringsbrevet ber departementet om innspill til Naturrisikoutvalgets utredning: NOU 2024:2 I samspill med naturen \u2013 Naturrisiko for n\u00e6ringer, sektorer og samfunn i Norge. Utredningen beskriver begrepet naturrisiko, vurderer hvordan norske n\u00e6ringer og sektorer er og kan bli ber\u00f8rt av tap av natur og naturmangfold og ser p\u00e5 hvordan ber\u00f8rte akt\u00f8rer i Norge kan analysere og h\u00e5ndtere naturrisiko p\u00e5 best mulig m\u00e5te. Saksutredning Troms\u00f8 kommunes innspill til Naturrisikoutvalgets utredning NOU 2024:2 I samspill med naturen \u2013 Naturrisiko for n\u00e6ringer, sektorer og samfunn i Norge er f\u00f8lgende: Generelt om Naturrisikoutvalgets utredning Troms\u00f8 kommune mener naturrisikoutvalget har utarbeidet en godt gjennomarbeidet, faglig sterk og helhetlig utredning. Her f\u00f8lger Troms\u00f8 kommunes merknader til NOU 2024:2 I samspill med naturen \u2013 Naturrisiko for n\u00e6ringer, sektorer og samfunn i Norge. Utvalget presenterer et godt kunnskapsgrunnlag med konkrete anbefalinger som Troms\u00f8 kommune i all hovedsak stiller seg bak. Spr\u00e5ket er til tider tungt, og teksten kan oppleves repetitiv for eksempel om arealendringer (kapittel 3) og om dobbel vesentlighetsanalyse (kapittel 9). Dette p\u00e5virker lesbarheten av rapporten i negativ retning, og Troms\u00f8 kommune \u00f8nsker at videre arbeid med stortingsmelding i st\u00f8rre grad legger vekt p\u00e5 klarspr\u00e5k og lesbarhet. Kapittel 1 Utvalget skriver i delkapittel 1.1 at: \u00ab[...] Naturtap, klimaendringer og forurensning forsterker hverandre og gir effekter som har alvorlige konsekvenser for natur og samfunn\u00bb. Troms\u00f8 kommune ser det som hensiktsmessig \u00e5 utvide til at disse tre utfordringene gir alvorlige konsekvenser for \u00abnatur, milj\u00f8 og samfunn\u00bb. Utvalget skriver at \u00ab\u00d8konomien er sentral i den gr\u00f8nne omstillingen, som preges av flere kilder til usikkerhet.\u00bb I tillegg til \u00f8konomiens rolle i den gr\u00f8nne omstillingen, er det \u00f8nskelig at politikkens rolle nevnes i denne sammenhengen. Politikken er ogs\u00e5 vesentlig for \u00e5 redusere naturrelatert risiko og \u00e5 sikre en b\u00e6rekraftig utvikling. Politikken kan derfor med fordel belyses innledningsvis allerede her i kapittel 1. Troms\u00f8 kommune stiller seg bak utvalgets anmodning i delkapittel 1.8 om at nasjonale og regionale myndigheter m\u00e5 styrke oppf\u00f8lgingen knyttet til vurderinger og rapporteringer etter gjeldende krav, bestemmelser og retningslinjer. Troms\u00f8 kommune anser det som n\u00f8dvendig at det stilles krav og tydelige forventninger til vurdering og h\u00e5ndtering av naturrisiko. Dette gjelder for nasjonalt, regionalt og lokalt niv\u00e5. Vi ser behovet for mer konkrete forventninger til vurderingene og kravene knyttet til h\u00e5ndtering av naturrisiko. I tillegg er det et behov for bistand i form av \u00f8konomiske midler eller tilskudd og kompetanse slik at kravene f\u00f8lges, og ikke faller bort eller nedprioriteres. Mer om tilst\u00f8tende problematikk i kommentarer til kapittel 8. 2 Kapittel 6 I delen om skogbruk i delkapittel 6.2 nevner utvalget gammelskog uten \u00e5 distinktere dette tydelig fra annen skog, naturskog eller urskog. Det er \u00f8nskelig at dette tydeliggj\u00f8res, b\u00e5de i kunnskapsgrunnlaget og i anbefalingene. Kapittel 8 Kapittelet gir en dekkende beskrivelse av hvordan mangel p\u00e5 kapasitet og kunnskap i kommunene gj\u00f8r det vanskelig \u00e5 veie natur opp mot andre interesser. Utvalget gir en god beskrivelse av manglende kvalitet p\u00e5 offentlige utredninger hva gjelder vurderinger av naturrisiko og hensyn til klima og milj\u00f8. Utvalgets arbeid er gjennomarbeidet og godt strukturert, og problematiserer mange av utfordringene som Troms\u00f8 kommune kjenner seg igjen i. Det oppleves ofte utfordrende \u00e5 vurdere natur tilstrekkelig i de tidlige planstadiene. \u00c5 vurdere naturp\u00e5virkning tidlig er viktig, samtidig som det burde ogs\u00e5 v\u00e6re fokus p\u00e5 gode kartlegginger og vurderinger i senere planstadier ogs\u00e5. P\u00e5 helhetlig kommuneplanniv\u00e5 er det som regel for lite informasjon til \u00e5 gj\u00f8re gode vurderinger av samlet konsekvens, og det kan bli et sp\u00f8rsm\u00e5l om i hvor stor grad man skal vektlegge f\u00f8re-var-prinsippet i naturmangfoldlovens \u00a79. Ressurser som legges av til \u00e5 g\u00e5 inn s\u00e5 detaljert som mulig i tidligere planstadier kan ofte brukes mer effektivt ved senere planstadier i slike tilfeller. Det m\u00e5 riktignok gj\u00f8res en avveiing av hvorvidt det er sannsynlig at prosjektet ikke kan gjennomf\u00f8res av naturhensyn, da kostnadene for prosjektering ogs\u00e5 m\u00e5 hensyntas. Troms\u00f8 kommune savner at vannmilj\u00f8 diskuteres som et konkret tema. Dette gjelder s\u00e6rlig i kapittel 8. Det har nylig blitt st\u00f8rre fokus p\u00e5 \u00e5 ha vannmilj\u00f8 som en egen del av KU-vurderinger, der vannmilj\u00f8et blant annet p\u00e5virkes av naturmangfoldet i vannforekomsten. Vannforskriftens \u00a712 er et viktig verkt\u00f8y i denne sammenhengen. Innen vannforvaltningen er det ogs\u00e5 en interkommunal ordning knyttet til nedb\u00f8rsfeltene, der vannomr\u00e5dekoordinatorer skal hjelpe kommunene med vurderinger knyttet til vannmilj\u00f8 i blant annet plansaker. Vannomr\u00e5dekoordinatorene er ogs\u00e5 finansiert ved hjelp av et spleiselag der de involverte kommunene alle er med p\u00e5 \u00e5 finansiere denne stillingen. De regionale vannforvaltningsplanene legger opp til et godt samarbeid som kan gagne mange av de mindre kommunene i stor grad n\u00e5r det kommer til disse utfordringene. En liknende ordning for naturmilj\u00f8 p\u00e5 land hadde v\u00e6rt en stor fordel, og er absolutt noe som burde ses n\u00e6rmere p\u00e5 for \u00e5 hjelpe spesielt de mindre kommunene. Planvask er en viktig fremgangsm\u00e5te for \u00e5 gj\u00f8re saksbehandlingen i kommunen b\u00e5de mer tidsriktig og effektiv, der det vil v\u00e6re lettere \u00e5 forholde seg til b\u00e5de planforslag og dispensasjoner om man ikke m\u00e5 forholde seg til gamle planer som ikke forholder seg til naturrisiko p\u00e5 samme m\u00e5te som nye planer gj\u00f8r. Dette vil i lengden blant annet kunne frigj\u00f8re n\u00f8dvendige ressurser for bedre gjennomf\u00f8ring av konsekvensutredning av naturmangfold, vannmilj\u00f8 og den samfunns\u00f8konomiske avveiingen. Utvalget foresl\u00e5r \u00e5 sette krav til hvordan naturmangfold helt konkret b\u00f8r vektes opp mot andre samfunnshensyn, og at dette vil gj\u00f8re avveiingene mer helhetlige og mindre ressurskrevende enn de kan bli i dagens situasjon. Utvalget anbefaler ogs\u00e5 at begrunnelsen for vedtak, p\u00e5 alle forvaltningsniv\u00e5er, beskriver hvordan ulike hensyn er veid opp mot hverandre og hvilke prioriteringer som ligger bak vedtaket. Dette for \u00e5 sikre at naturrisiko tas inn i relevante beslutningsgrunnlag. Troms\u00f8 kommune st\u00f8tter begge disse forslagene. 3 Kapittel 10 Troms\u00f8 kommune stiller seg bak anbefalingene som ang\u00e5r offentlig sektor. Disse er godt gjennomarbeidet, helhetlige og faglig forankret. Troms\u00f8 kommune vil spesielt trekke fram utvalgets anbefaling om at kommende stortingsmelding tydeliggj\u00f8r m\u00e5l og tiltak for h\u00e5ndtering av naturrisiko, og hva dette betyr i praksis for de ulike akt\u00f8rene. Tydeligere rammer rundt vurderingene som gj\u00f8res av naturrisiko vil bidra til bedre arealforvaltning. Troms\u00f8 kommune st\u00f8tter derfor ogs\u00e5 forsalget om veiledning og metode for vurdering av ikke-prissatte virkninger p\u00e5 natur, milj\u00f8 og samfunn. Troms\u00f8 kommune vil spesielt st\u00f8tte utvalgets anbefaling om at kommunenes milj\u00f8- og naturkompetanse m\u00e5 styrkes, blant annet gjennom tettere samarbeid med fylkeskommune og statsforvalter. Troms\u00f8 kommune mener at veiledning og st\u00f8tte fra statlige og regionale myndigheter er en forutsetning for \u00e5 kunne hensynta naturrisiko i tilstrekkelig grad. Samtidig m\u00e5 kommunenes interne kompetanse p\u00e5 naturrisiko heves, tilstrekkelige ressurser m\u00e5 gj\u00f8res tilgjengelige, og kommunens roller i arbeidet med klima- og naturrisiko m\u00e5 konkretiseres. Videre \u00f8nsker Troms\u00f8 kommune \u00e5 presisere at det ikke holder at nasjonale forventninger til regional og kommunal planlegging og statlige planretningslinjer gir f\u00f8ringer om at hensyn til naturverdier skal vektlegges, slik som utvalget anbefaler. Nasjonale forventninger og statlige planretningslinjer burde ogs\u00e5 ha forventninger og/eller krav til hvordan naturrisiko skal vektlegges for \u00e5 ha innvirkning i praksis. Det er positivt at utvalget har lagt vekt p\u00e5 gjennomf\u00f8ring a konkrete tiltak og beslutninger basert p\u00e5 kunnskapen som et metodisk hovedtrinn for arbeidet med naturrisiko. At form\u00e5let med risikovurderingene skal v\u00e6re bedre hensyn til naturrisiko er vesentlig, og utvalget velger med rette \u00e5 presisere dette flere steder i utredningen. Rapportering i seg selv er ikke tilstrekkelig for \u00e5 fremkalle adferdsendringer i virksomheter, som utvalget p\u00e5peker. Et alternativ som utvalget med fordel kunne diskutert er rapportering med fokus p\u00e5 kontinuerlig forbedring innen natur, klima og milj\u00f8. Kapittel 11 I utvalgets diskusjon om \u00f8konomiske konsekvenser av egne anbefalinger savner Troms\u00f8 kommune at utvalget behandler kommunenes organisering og finansiering av den \u00f8kte arbeidsmengden som f\u00f8lger flere av utvalgets anbefalinger. Til tross for at anbefalingene kan lese til \u00f8konomiske besparelser p\u00e5 sikt, er det n\u00f8dvendig \u00e5 diskutere hvordan kostnader p\u00e5 kort sikt skal h\u00e5ndteres, for \u00e5 forhindre nedprioritering av arbeidet med naturrisiko. Konklusjon Naturen i Troms\u00f8 kommune er viktig for befolkning, n\u00e6ringsliv og samfunn, og i en situasjon med endrede naturgitte betingelser kan kommunen risikere \u00e5 p\u00e5virkes av og \u00e5 p\u00e5virke naturrisikoen i kommunen. Derfor er det viktig at naturrisiko blir synliggjort, planlagt for og begrenset. Slik sikrer vi b\u00e6rekraftig og trygg utvikling av Troms\u00f8 kommune. Vedtakskompetanse Milj\u00f8-, idrett-, kultur- og samfunnsutviklingsutvalget Vedlegg NOU 2024 2 4 "
}