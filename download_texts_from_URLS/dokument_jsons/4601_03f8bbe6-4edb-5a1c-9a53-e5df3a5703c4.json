{
  "dokument_id": "03f8bbe6-4edb-5a1c-9a53-e5df3a5703c4",
  "doc_type": "case_presentation",
  "kommune": 4601,
  "tittel": "Markering i forbindelse med samenes nasjonaldag, 6. februar 2024",
  "url": "https://bergen.kommune.no/politikere-utvalg/api/fil/bk360/9561542/Framstilling-Markering-i-forbindelse-med-samenes-nasjonaldag-6-februar-2024",
  "tekst": " Forretningsutvalget Saksframstilling V\u00e5r referanse: 2023/283051-1 Saksbehandler: Tina Omdahl Hayes Markering i forbindelse med samenes nasjonaldag, 6. februar 2024 Hva saken gjelder: Bergen kommune har nylig etablert fast samarbeid med organisasjoner som representerer urfolk og nasjonale minoriteter i byen. Kommunen vil sammen med representantene for urfolk og nasjonale minoriteter samarbeide for \u00e5 styrke gruppenes rettigheter i Bergen, og sammen legge til rette for bedre formidling av gruppenes kultur og historie p\u00e5 Vestlandet. Samarbeidet f\u00f8lges opp fra byr\u00e5dsavdeling for barnevern, sosiale tjenester og mangfold. I denne forbindelse har ordf\u00f8rer i Bergen m\u00f8tt med representanter fra Bergen Sameforening, som \u00f8nsker en god og verdig markering av samenes nasjonaldag sammen med kommunen. Foreg\u00e5ende \u00e5r har ordf\u00f8rere i Bergen v\u00e6rt med \u00e5 markere nasjonaldagen p\u00e5 ulike m\u00e5ter, i samarbeid med foreningen. Foreningen har kommet langt i planlegging av \u00e5rets nasjonaldagsfeiring som blant annet vil markeres med et arrangement p\u00e5 verftet. Det kunne v\u00e6rt aktuelt \u00e5 st\u00f8tte markeringen med en kommunal mottakelse, men det er denne gang ikke mulig. Kommunen er i stedet bedt st\u00f8tte markeringen ved \u00e5 dekke leie av lokalet p\u00e5 kr. 44 000,-. I tillegg vil ordf\u00f8rer representere kommunen og gratulere. I Bergen kommunes representasjonsreglement st\u00e5r f\u00f8lgende i kapittel 1: \u00abKommunens representasjon omfatter offisielle bes\u00f8k, arrangement hvor Bergen by er vertskap, st\u00f8rre jubileer, mottakelser, konferanser og andre anledninger hvor det ut ifra en konkret vurdering er naturlig at kommunen viser oppmerksomhet.\u00bb Videre st\u00e5r det i kapittel 3.5 Beslutningsmyndighet: \u00abBystyredirekt\u00f8ren har beslutningsmyndighet innenfor de vedtatte retningslinjer. I tvilstilfeller og for arrangementer med store kostnader fremlegges saker for forretningsutvalget til avgj\u00f8relse.\u00bb Siden en slik markering ikke faller helt tydelig inn i definisjonen i kapittel 1 i representasjonsreglementet, legges denne saken frem for forretningsutvalget for avgj\u00f8relse. Forslag til vedtak: Forretningsutvalget innvilger st\u00f8tte til markering av samenes nasjonaldag den 6. februar 2024 med kr. 44 000,-. Dato: 15. desember 2023 Trine Gr\u00f8nbech Pettersen - leder 1 Tina Omdahl Hayes - f\u00f8rstekonsulent Dokumentet er godkjent elektronisk. 2 "
}