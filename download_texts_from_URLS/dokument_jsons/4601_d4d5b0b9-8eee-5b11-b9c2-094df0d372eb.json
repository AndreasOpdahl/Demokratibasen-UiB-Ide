{
  "dokument_id": "d4d5b0b9-8eee-5b11-b9c2-094df0d372eb",
  "doc_type": "case_presentation",
  "kommune": 4601,
  "tittel": "Fana, Gnr. 41 Bnr. 636 m.fl., Troldhaugvegen, sluttbehandling av detaljregulering (arealplan-ID 70030000)",
  "url": "https://bergen.kommune.no/politikere-utvalg/api/fil/bk360/10243144/Framstilling-Fana-Gnr-41-Bnr-636-m-fl-Troldhaugvegen-sluttbehandling-av-detaljregulering-arealplan-ID-70030000-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56677-26 Fana, Gnr. 41 Bnr. 636 m.fl., Troldhaugvegen, sluttbehandling av detaljregulering (arealplan-ID 70030000) Kva saka gjeld: Saka gjeld sluttbehandling av forslag til detaljregulering for eit omr\u00e5de ved Troldhaugvegen i Fana bydel. Det er Ard Arealplan AS som har lagt fram forslaget p\u00e5 vegne av T & D Holding AS. Hovudf\u00f8rem\u00e5let med planforslaget er \u00e5 legge til rette for konsentrert sm\u00e5husbusetnad i form av fire rekkehus med uteopphaldsareal. Det er i dag ein einebustad med garasje p\u00e5 tomta, som skal rivast. Figur 1: Planomr\u00e5det I planarbeidet har utnyttingsgrad og byggeh\u00f8gder, st\u00f8y, stadtilpassing og tverrforbindelsar vore dei mest sentrale problemstillingane. Hovudinnhaldet i planforslaget: Planforslaget best\u00e5r av eitt felt for utbygging (BK), eitt omr\u00e5de som er sett av til gr\u00f8nstruktur/friomr\u00e5de (FRI, bestemmelsesomr\u00e5de #2) og tilkomst med snuhammar (V), sj\u00e5 figur 2 og 3. Tilkomst til dei nye bustadene er f\u00f8resl\u00e5tt via kommunal veg Troldhaugvegen og vidare p\u00e5 privat veg Troldhaugvegen fr\u00e5 kryss. 1 Figur 2 og 3: Utsnitt av plankart og utsnitt av illustrasjonsplan I felt BK er det f\u00f8resl\u00e5tt utnytting p\u00e5 70 %-BRA inkludert parkeringsareal og areal til man\u00f8vrering knytt til parkeringsarealet. Utan parkering ville utnyttingsgraden ha vore 52 %- BRA. Maksimal byggeh\u00f8gde er sett til kote +28,5. Den nye busetnaden kan f\u00f8rast opp med to etasjar og ein loftsetasje. Det er sett krav om at ny busetnad skal oppf\u00f8rast i tradisjonelle bygningsmateriale som mur, tre og glas, og at dei nye bygga skal ha saltak. Det blir lagt til rette for b\u00e5de privat og felles uteopphaldsareal. Privat uteopphaldsareal er l\u00f8yst i form av for- og bakhagar. Felles uteopphaldsareal er sett av rundt bustadene p\u00e5 s\u00f8rvestleg side og tilgrensande til friomr\u00e5det. Her skal det bli lagt til rette for leik og opphald. Parkering er l\u00f8yst p\u00e5 parkeringsplass p\u00e5 baksida av dei nye bustadene aust i planomr\u00e5det, inntil eksisterande skr\u00e5ning. Det er lagt opp til parkeringsdekning p\u00e5 0,8 bilparkeringsplassar per 100 m2 bustad, men minimum ein plass per bueining og ein plass som er sett av til HC- parkering. Det inneber totalt fem bilparkeringsplassar. Det er f\u00f8resl\u00e5tt krav om minimum 2,5 sykkelparkeringsplassar per 100 m2 bustad. Det er lagt opp til tradisjonell renovasjonsl\u00f8ysing med avfallsspann, og det er sett av areal til snuhammar for renovasjonsbil. I omr\u00e5det som er sett av til gr\u00f8nstruktur er det opna for ein gangsti fram til gang- og sykkelvegen langs Troldhaugvegen. Planstatus og overordna f\u00f8ringar: Omr\u00e5det ligg i ytre fortettingssone i Kommuneplanens arealdel (KPA) 2018. Planomr\u00e5det er \u00f2g omfatta av Kommunedelplan (KDP) for Ny-Paradis, Hop og Nesttun fr\u00e5 2001 (arealplan- ID 15700000), der det er sett av til eksisterande bustadomr\u00e5de. Ved motstrid gjeld KPA 2018 framf\u00f8r KDP, jf. f\u00f8resegnene til KPA 2018 \u00a7 2.3. Omr\u00e5det er elles uregulert. Planprosess og medverknad: Planarbeidet blei starta opp i 2019 og var til h\u00f8yring og offentleg ettersyn i perioden 04.12.2021 til 18.01.2022. Det kom inn ein privat merknad, sju h\u00f8yringsuttaler og ei motsegn. Motsegna kom fr\u00e5 Statens vegvesen og gjaldt forslag om rekkef\u00f8lgjekrav om etablering av gangsti mot planlagt sykkelstamveg E39 Nesttun \u2013 Fj\u00f8sanger. Motsegna er no 2 l\u00f8yst. Dei andre merknadene som kom inn ved h\u00f8yring og offentleg ettersyn kan oppsummerast til f\u00f8lgjande: \u2022 Ny busetnad m\u00e5 vere tilpassa tomta og terrenget. \u2022 \u00d8nske om variert fargebruk p\u00e5 fasadane. \u2022 Det m\u00e5 bli tatt omsyn til mogleg rasfare grunna laus og por\u00f8s grunn rundt Kloppedalsvegen 5C. \u2022 Det b\u00f8r bli arbeidd vidare med disponering internt i planomr\u00e5det for \u00e5 sikre uteopphaldsareal med tilfredsstillande kvalitetar ettersom planforslaget har mykje veg- og parkeringsareal. \u2022 Bilparkering b\u00f8r bli redusert til fordel for attraktive og tjuverisikre sykkelfasilitetar med god kapasitet. \u2022 Merknader knytt til st\u00f8yrapportar og behov for st\u00f8yskjerming. \u2022 Tilr\u00e5ding om bl\u00e5gr\u00f8ne l\u00f8ysingar for handtering av overvatn framfor infiltrasjonssandfang. \u2022 Planforslaget f\u00f8rer til at tomta mot nord, Kloppedalsvegen 1C, ikkje kan fortette si tomt til bustadf\u00f8rem\u00e5l i framtida. Etter h\u00f8yring og offentleg ettersyn er planforslaget justert. Endringane kan oppsummerast til f\u00f8lgjande punkt: \u2022 Maksimal m\u00f8neh\u00f8gde er sikra i plankart og f\u00f8resegner. \u2022 Det er sikra i f\u00f8resegnene at det skal ligge f\u00f8re kartlegging av skredfare f\u00f8r igangsettingsl\u00f8yve. \u2022 Det er tatt inn f\u00f8resegn om fargebruk p\u00e5 fasadar. \u2022 Det er gjort endringar i omr\u00e5det for renovasjon for \u00e5 gi plass til gangsti/snarveg. \u2022 Det er tatt inn avklaringar knytt til st\u00f8yrapportar i planskildringa. \u2022 Det er sett krav om rivingsdokumentasjon. \u2022 Det er sett krav om utarbeiding av tilstandsrapport som supplement til klimagassberekning. \u2022 Planf\u00f8resegner om st\u00f8y, trafikktryggleik og st\u00f8v knytt til anleggsarbeid er oppdatert. \u2022 Naturmangfaldsrapporten er oppdatert og det er sett krav om at lauvtre skal bli tatt vare p\u00e5 i st\u00f8rst mogleg grad. \u2022 Krav til tjuverisikker sykkelparkering. N\u00e5r det gjeld motsegna fr\u00e5 Statens vegvesen knytt til konflikt mellom f\u00f8resl\u00e5tt rekkef\u00f8lgjekrav om etablering av gangsti mot planlagt sykkelstamveg E39 Nesttun \u2013 Fj\u00f8sanger er rekkef\u00f8lgjekravet tatt ut, medan gangstien framleis ligg inne i planforslaget som eit mogleg tiltak i framtida n\u00e5r sykkelstamvegen er etablert. Fagetaten si vurdering og tilr\u00e5ding: Plan- og bygningsetaten (PBE) har som fagetat utarbeidd eit grundig fagnotat i saka. I det f\u00f8lgjande er dei viktigaste vurderingane gjort greie for. For meir detaljerte opplysingar om PBE sine vurderingar blir det vist til fagnotatet i sin heilskap. Forholdet til overordna planar: PBE vurderer at planforslaget er i tr\u00e5d med overordna planar. Det blir vist til at det i gjeldande KDP er opna for utnytting p\u00e5 maksimalt 30 % og minimum 20 % BYA. Maksimal byggeh\u00f8gde er sju meter til gesims og 10 meter til m\u00f8ne. Det blir vist til at KPA gjeld framf\u00f8r KDP ved motstrid, og at det derfor er lagt st\u00f8rst vekt p\u00e5 KPA i denne saka. I KPA 2018 er det opna for utnytting mellom 30-120 %-BRA og utnytting skal fastsetjast ut fr\u00e5 tilpassing til omgivnadane. Den \u00f8vre delen av spennet skal berre nyttast der det er kort avstand til godt kollektivtilbod. PBE viser til at det er f\u00f8resl\u00e5tt utnytting p\u00e5 70 %-BRA inkludert parkeringsareal og areal til man\u00f8vrering knytt til parkeringsarealet. PBE vurderer at 3 utnyttingsgraden er akseptabel sett i lys av planomr\u00e5dets plassering opp mot kollektiv- og m\u00e5lpunkt og at den er innafor rammene i KPA 2018. PBE vurderer at f\u00f8resl\u00e5tt bustadtypologi vil bidra til eit variert og mangfaldig bygningsmilj\u00f8 i omr\u00e5det som i dag stort sett best\u00e5r av eine- og tomannsbustader. Grad av utnytting, byggeh\u00f8gder og estetikk PBE viser til at eit gjennomg\u00e5ande tema i planprosessen har vore disponering av eigedomen og at f\u00f8resl\u00e5tt l\u00f8ysing framleis ikkje er optimal. PBE tilr\u00e5r derfor at det innafor rammene av planen blir arbeidd vidare med plassering av b\u00e5de busetnad og parkering fram mot s\u00f8knad om tiltak. PBE vurderer det som meir hensiktsmessig \u00e5 legge parkering inn under busetnaden i aust, og at det m\u00e5 bli vurdert om breidda p\u00e5 tilkomstveg kan bli redusert til seks meter i tr\u00e5d med N100. Desse tiltaka vil kunne gi ein betre disponering av eigedomen og frigjere meir areal til uteopphaldsareal i vest. Uteopphaldsareal PBE vurderer at planforslaget legg opp til privat uteopphaldsareal som er tilfredsstillande vurdert opp mot krava i KPA 2018. N\u00e5r det gjeld felles uteopphaldsareal viser PBE til at planforslaget legg opp til 181 m2 felles uteopphaldsareal, som i utgangspunktet er over dei 120 m2 KPA 2018 stiller krav om for reguleringa av dette omr\u00e5det. PBE viser til at store delar av dette arealet har varierande praktisk brukskvalitet. PBE viser derfor igjen til at det fram mot s\u00f8knad om tiltak b\u00f8r arbeidast vidare med disponeringa av tomta, slik at det gir god brukskvalitet p\u00e5 privat og felles uteopphaldsareal. Trafikk PBE viser til at tilkomst er fr\u00e5 kommunal veg Troldhaugvegen og vidare inn p\u00e5 privat veg Troldhaugvegen. Det har i planprosessen blitt vurdert om det er behov for fortau, men p\u00e5 grunn av den avgrensa utbygginga p\u00e5 fire bueiningar vurderer PBE at trafikkmengda ikkje vil auke nemneverdig. PBE vurderer derfor at det ikkje er behov for etablering av fortau som f\u00f8lgje av planarbeidet. Gangsti PBE viser til at det innafor planomr\u00e5det er sett av eit omr\u00e5de til gr\u00f8nnstruktur, vist som bestemmelsesomr\u00e5de #2. Her er det opna for ein gangsti som vil g\u00e5 fr\u00e5 planomr\u00e5det og fram til gang- og sykkelvegen langs Troldhaugvegen. Denne gangforbindelsen var, som nemnd over, tema for motsegn fr\u00e5 Statens vegvesen som fremma krav om at rekkef\u00f8lgjekrav knytt til gangstien blei tatt ut. PBE vurderer at gangstien b\u00f8r ligge inne i detaljreguleringa som eit mogleg framtidig tiltak sj\u00f8lv om den ikkje blir sikra ved rekkef\u00f8lgjekrav, ettersom den vil gi betre og kortare tilkomst til busshaldeplass for alle som bur i Troldhaugvegen. St\u00f8y PBE viser til at det er utarbeidd st\u00f8yrapport og vurderer at st\u00f8ysituasjonen er tilfredsstillande l\u00f8yst i planforslaget. PBE vurderer at det ikkje er behov for st\u00f8yskjerming av felles uteopphaldsareal eller behov for st\u00f8yreduserande tiltak i 2. etasje av ny busetnad ut over standard krav til stille side, som blir oppfylt p\u00e5 bustadenes austlege side. Skredfare PBE viser til at det heilt aust i planomr\u00e5det er ein bratt skrent, inntil Kloppedalsvegen 5C. PBE viser til at det ikkje ligg f\u00f8re kjent skredrisiko p\u00e5 eigedomen, men at det ved h\u00f8yring og offentleg ettersyn kom inn merknad om at det er laus og por\u00f8s grunn i omr\u00e5det. PBE viser til at det er tatt inn krav om at det til s\u00f8knad om rammel\u00f8yve skal ligge f\u00f8re kartlegging av skredfare med utgreiing av eventuelle sikringstiltak. Naturmangfald PBE har vurdert planforslaget opp mot prinsippa i naturmangfaldlova, jf. \u00a7 7, jf. \u00a7\u00a7 8 til 12. 4 Det er utarbeidd naturmangfaldrapport datert 29.11.2023. Det er mellom anna registrert raudlista artar som gr\u00e5spurv og pinnsvin i omr\u00e5det. Det er og fleire store lauvtre i planomr\u00e5det. PBE vurderer at planforslaget ikkje f\u00f8rer til vesentleg skade p\u00e5 naturmangfaldet, og at prinsippa i naturmangfaldlova \u00a7\u00a7 8 til 12 er tilstrekkeleg f\u00f8lgt i planarbeidet. Det blir \u00f2g vist til at planforslaget sikrar at eksisterande lauvtre skal bli tatt vare p\u00e5 i st\u00f8rst mogleg grad. Klimagassberekning PBE viser til at det er utarbeidd klimagassberekning datert 19.12.2022 der to alternativ er vurdert; \u00c5 bevare og rehabilitere eksisterande bygningsmasse (alternativ 1) og \u00e5 rive og bygge nytt (alternativ 2). Figur 5: Samanlikning av alternativ 1 og alternativ 2 PBE har ikkje vurdert det som hensiktsmessig \u00e5 krevje ein tilstandsrapport med bakgrunn i det eksisterande bygget sin stand og kvalitet og at alternativ 2 er det einaste reelle alternativet i prosjektet. PBE viser \u00f2g til at eksisterande bygg ikkje har verne- eller bevaringsverdige kvalitetar. PBE viser likevel til at prosjektet kan spare sv\u00e6rt store klimagassutslepp ved \u00e5 bruke bygningsmateriell fr\u00e5 eigedomen om att, i dette eller andre prosjekt. Derfor er sett krav i f\u00f8resegnene om at det ved riving av eksisterande bygningsmasse m\u00e5 gjerast ei sortering av gjenbrukbare material og at det som kan brukast om att skal nyttast i prosjektet eller bli levert til gjenbrukssentral eller avfallssortering. Konklusjon og tilr\u00e5ding til vedtak PBE tilr\u00e5r at planforslaget blir vedtatt, men tilr\u00e5r samtidig at det blir arbeidd vidare med disponeringa av tomta fram mot s\u00f8knad om tiltak for \u00e5 gi betre brukskvalitet p\u00e5 uteopphaldsareal. For \u00e5 oppn\u00e5 dette tilr\u00e5r PBE \u00e5 plassere busetnaden lenger aust p\u00e5 tomta og plassere parkeringsplassane under busetnaden. PBE tilr\u00e5r f\u00f8lgjande vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Fana, Gnr. 41 Bnr. 636 m.fl., Troldhaugvegen, arealplan-ID 70030000 vist p\u00e5 plankart, sist datert 05.02.2024 b. Tilh\u00f8rende reguleringsbestemmelser, sist datert 05.02.2024. \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. 5 Byr\u00e5det si vurdering og tilr\u00e5ding/konklusjon: Byr\u00e5det vurderer at planforslaget i all hovudsak er i tr\u00e5d med KPA 2018, og at det bidrar til \u00e5 oppn\u00e5 fleire overordna m\u00e5l. Planomr\u00e5det ligg i ytre fortettingssone, der det er opna for at omr\u00e5det kan vidareutviklast med bustadf\u00f8rem\u00e5l med eit variert og mangfaldig bustadmilj\u00f8, med s\u00e6rleg vekt p\u00e5 variasjon i bustadtilbodet. Det er eit stort behov for fleire bustader i Bergen, og byr\u00e5det ser det som positivt at planforslaget legg opp til fortetting av tomta fr\u00e5 ein einebustader til fire nye rekkehus. Planforslaget legg opp til ein bustadtypologi som vil bidra til eit variert og mangfaldig bygningsmilj\u00f8 i omr\u00e5det som i dag stort sett best\u00e5r av eine- og tomannsbustader. Vidare ligg planomr\u00e5det tett p\u00e5 planlagd sykkelveg p\u00e5 gamle Vossebanen og eksisterande hovudsykkelveg, i tillegg til at det blir sett krav om god sykkelparkeringsdekning. Det vil bidra til \u00e5 oppn\u00e5 overordna m\u00e5l om nullvekst i personbiltrafikken. Byr\u00e5det sluttar seg i all hovudsak til PBE sine vurderingar, men vil gi nokre s\u00e6rskilte kommentarar under. Utforming, stadtilpassing og arkitektonisk kvalitet Byr\u00e5det \u00f8nskjer \u00e5 skape ein vakker by, der det blir lagt vekt p\u00e5 kulturhistorisk og stadtilpassa arkitektur som tar vare p\u00e5 Bergens s\u00e6rpreg. Planforslaget har f\u00f8resegner som sikrar utforming av den nye busetnaden. Det er mellom anna sikra at busetnaden skal oppf\u00f8rast i tradisjonelle bygningsmaterial som mur, tre og glas. Bygga skal ha saltak, som er den dominerande takforma i omr\u00e5det i dag. Byr\u00e5det ser positivt p\u00e5 at det er sikra gode kvalitetar og h\u00f8ge ambisjonar for utforming av den nye busetnaden, som tar omsyn til arkitekturen i omr\u00e5det rundt. Gangsti og rekkef\u00f8lgjekrav om opparbeiding den I planforslaget som blei sendt p\u00e5 h\u00f8yring og lagt ut til offentleg ettersyn l\u00e5g det inne rekkef\u00f8lgjekrav knytt til etablering av gangsti/snarveg gjennom friomr\u00e5det og ned mot planlagt sykkelstamveg E39 Nesttun \u2013 Fj\u00f8sanger. Statens vegvesen kom med motsegn som var grunngjeve i at gangstien kunne vanskeleggjere og fordyre utbygging av veganlegget. Etter h\u00f8yring og offentleg ettersyn er derfor rekkef\u00f8lgjekravet tatt ut, og Statens vegvesen har p\u00e5 bakgrunn av det trekt motsegna. Gangstien ligg framleis inne i planforslaget utan rekkef\u00f8lgjekrav, slik at det skal vere mogleg \u00e5 etablere den etter at sykkelstamvegen er etablert. PBE har vist til at det er viktig fordi den vil gi betre og kortare tilkomst til busshaldeplass for alle som bur i Troldhaugvegen. Det gjer likevel at det er lite sannsynleg at gangstien vil bli realisert. Figur 6: Plangrense for planforslaget vist med sterk oransje linje og utsnitt av plangrense for Statens vegvesen sitt planarbeid for sykkelstamveg E 39 Nesttun \u2013 Fj\u00f8sanger (arealplan-ID 62880000), vist med svakare oransje linje. utsnitt av plankart og utsnitt av illustrasjonsplan. Figur 7: Utsnitt av plankart. Figur 8: Utsnitt av illustrasjonsplan. 6 Byr\u00e5det er enige i PBE si vurdering om at etablering av gangforbindelse er viktig for at fleire bustadar i omr\u00e5det kan f\u00e5 ein kortare og enklare tilkomst til busshaldeplassen mot vest. P\u00e5 grunn av dette har byr\u00e5det vurdert om rekkef\u00f8lgjekravet for gangstien b\u00f8r gjelde fram til f\u00f8resegnsomr\u00e5de #2 der plangrensa for Statens vegvesen overlappar med planomr\u00e5det for detaljreguleringa for Troldhaugvegen, sj\u00e5 figur 6, 7 og 8. Det vil sikre opparbeiding av ein stor del av gangstien og byr\u00e5det kan vanskeleg sj\u00e5 at det vil vere i strid med Statens vegvesen sine interesser i plan- og utbyggingsarbeidet for sykkelstamvegen. Byr\u00e5det har likevel valgt \u00e5 f\u00f8lge PBE sine vurderingar her, ettersom temaet har vore grundig diskutert med Statens vegvesen i fleire omgangar i planprosessen. Den l\u00f8ysinga som no ligg f\u00f8re, var grunnlag for at motsegna blei trekt. Byr\u00e5det er opptatt av at det blir lagt til rette for bygging av fleire bustader i Bergen, og tilr\u00e5r derfor at planforslaget blir vedtatt no framfor \u00e5 utsetje sluttbehandlinga ved \u00e5 utfordre Statens vegvesen sine interesser. Byr\u00e5det stiller likevel sp\u00f8rsm\u00e5l ved grunnlaget for motsegna i denne saka, og vil ta dette opp i dialogen med Statens vegvesen. P\u00e5 bakgrunn av utgreiinga over tilr\u00e5r byr\u00e5det \u00e5 vedta planforslaget. Grunngjeving for \u00e5 legge saka fram for bystyret: Etter plan- og bygningslova \u00a7 3-3, andre ledd, ligg det til bystyret sj\u00f8lv \u00e5 vedta reguleringsplan, jf. \u00a7 12-12. Utval for milj\u00f8 og byutvikling skal gi innstilling i saka. Byr\u00e5det innstiller til bystyret \u00e5 fatte f\u00f8lgjande vedtak: Med heimel i plan- og bygningslova \u00a7\u00a7 12-12, jf. 12-11, blir f\u00f8lgjande forslag til detaljregulering vedtatt: 1. Fana, Gnr. 41 Bnr. 636 m.fl., Troldhaugvegen (arealplan-ID 70030000) vist p\u00e5 plankart, sist datert 05.02.2024. 2. Tilh\u00f8yrande reguleringsf\u00f8resegner, sist datert 05.02.2024. Dato: 7. mai 2024 Christine B. Meyer Christine Kahrs Byr\u00e5dsleiar Byr\u00e5d for byutvikling Dokumentet er godkjent elektronisk. Vedlegg: Fagnotat datert 28.02.2024 med f\u00f8lgjande vedlegg: 1. Plankart datert 05.02.2024 2. Reguleringsbestemmelser datert 05.02.2024 3. Planbeskrivelse datert 18.12.2023 4. Merknadsskjema datert 20.03.2023 5. Illustrasjonsplan datert 23.03.2023 6. Snitt og oppriss datert 03.08.2021 7. Fotomontasje, perspektiv datert 03.08.2021 8. Sol- og skyggeillustrasjoner datert 07.10.2021 9. ROS-analyse datert 07.02.2023 10. VA-rammeplan datert 09.03.2021 11. Uttalelse fra Bergen Vann datert 19.03.2021 12. Rivedokumentasjon datert 09.09.2022 13. St\u00f8yrapport datert 16.03.2021 14. Renovasjonsteknisk plan datert 10.03.2021 7 15. Uttalelse fra BIR datert 26.03.2021 16. Naturmangfoldrapport 29.11.2023 17. Klimagassberegning datert 19.12.2022 18. Dokumentasjon vegrett tinglyst 18.01.1959 8 "
}