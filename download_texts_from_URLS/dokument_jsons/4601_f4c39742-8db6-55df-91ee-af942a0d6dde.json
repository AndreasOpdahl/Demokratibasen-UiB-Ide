{
  "dokument_id": "f4c39742-8db6-55df-91ee-af942a0d6dde",
  "doc_type": "case_attachment",
  "kommune": 4601,
  "tittel": "DELTA_Vedlegg 2. Vedr\u00f8rende drift av kulturbygg_",
  "url": "https://bergen.kommune.no/politikere-utvalg/api/fil/bk360/11650999/DELTA-Vedlegg-2-Vedrorende-drift-av-kulturbygg-",
  "tekst": "Vedlegg 2. Vedr\u00f8rende drift av kulturbygg. I forbindelse med eventuell omstilling, kutt og mulig nedleggelse av Kulturetaten har DELTA hatt omfattende dialog med medlemmer og mottatt en rekke henvendelser og bekymringer p\u00e5 vegne av kulturetatens driftstilbud til ulike m\u00e5lgrupper. Kulturetaten i Bergen Kommune disponerer totalt 25 kulturbygg, fordelt p\u00e5 bydelene Fana /Ytrebygda (3), Bergenhus/\u00c5rstad (9), Arna/\u00c5sane (3) og Fyllingsdalen/Laksev\u00e5g (10). Disse inkluderer alt fra st\u00f8rre kulturhus som Fana og \u00c5sane Kulturhus, \u00f8vingslokaler som \u00d8vingsparken i M\u00f8llendalsveien og Skur14, bydelshus som Nordnes og Meyermarken Bydelshus eller ungdomshus som for eksempel Elvetun i Loddefjord, til kulturlokaler som er innlemmet i skolebygg som Ny-Krohnborg kultursenter, Ytrebygda kultursenter og Damsg\u00e5rd Skole. Til sammen har disse byggene 204 bookbare utleieobjekter (ressurser). Utleie av disse forvaltes via den nettbaserte bookingportalen Aktiv Kommune. Totalt har Kulturetaten mottatt og saksbehandlet 7449 s\u00f8knader hittil i 2024, fordelt p\u00e5 Fana/Ytrebygda (1208), \u00c5sane/Arna (2780), Bergenhus/\u00c5rstad (2360), Fyllingsdalen/Laksev\u00e5g: (1101) \u2013 (Tall fra Aktiv Kommune) Kulturbyggene bes\u00f8kes av 598 258 deltakere og publikummere hvert \u00e5r, fordelt p\u00e5 Fyllingsdalen/Laksev\u00e5g (99 757), Fana/Ytrebygda (87 932), Bergenhus/\u00c5rstad (307 809) og \u00c5sane/Arna (102760). \u2013 (Tall fra 2023) Kulturhusene betjener 686 ulike organisasjoner1 i l\u00f8pet av et \u00e5r (tall fra 2023) i tillegg til en betydelig mengde arrangement i regi privatpersoner. Det ble avviklet 979 (Tall fra 2023) arrangement som var \u00e5pent for publikum i alle bydeler (Ikke \u00f8vinger, m\u00f8ter eller andre medlemsbaserte aktiviteter). Noen av husene er betjent med kulturhusverter eller tilsynsvakter p\u00e5 kveld og helg, men mange leies/l\u00e5nes ut ubemannet. Dette er ressurskrevende da det inneb\u00e6rer risikovurderinger, teknisk og HMS relatert oppl\u00e6ring, logistikk rundt n\u00f8kler og alarmsystemer og mange henvendelser til byggansvarlige utenfor arbeidstid. Driften er syv dager i uken, dag og kveld, med s\u00e6rlig h\u00f8y aktivitet i helg. De fleste bygg er ogs\u00e5 \u00e5pen for aktivitet p\u00e5 helligdager og i ferier. 1 En del av disse organisasjonene er gjengangere p\u00e5 tvers av bydeler. "
}