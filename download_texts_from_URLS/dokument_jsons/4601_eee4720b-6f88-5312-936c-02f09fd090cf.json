{
  "dokument_id": "eee4720b-6f88-5312-936c-02f09fd090cf",
  "doc_type": "case_attachment",
  "kommune": 4601,
  "tittel": "Knyttet til av Bystyrets kontor - Innspill fra Fana legevakt og Loddefjord legevakt",
  "url": "https://bergen.kommune.no/politikere-utvalg/api/fil/bk360/11477365/Knyttet-til-av-Bystyrets-kontor-Innspill-fra-Fana-legevakt-og-Loddefjord-legevakt",
  "tekst": "Bydelslegevaktene og beredskap: Ved akutt sykdom opplever endel pasienter at fastlegen ikke har kapasitet til \u00e5 ta i mot dem. Flere opplever \u00e5 bli henvist til legevakten. Bydelslegevaktene har akuttberedskap utenom fastlegekontorenes \u00e5pningstid. Det vil si p\u00e5 kveld, helg og helligdager. Bydelslegevaktene avlaster legevakten i sentrum og tar unna halvparten av pasient tilstr\u00f8mmingen innenfor deres \u00e5pningstid. En nedstenging av bydelslegevaktene vil f\u00f8re til \u00f8kt belastning p\u00e5 legevakten i sentrum noe som i sin tur vil g\u00e5 ut over pasientsikkerheten. Det vil g\u00e5 ut over institusjonene i n\u00e6rmilj\u00f8et med s\u00e5rbare pasienter dersom de alle skal sluses gjennom sentrumslegevakten. Det vil bety st\u00f8rre belastning p\u00e5 helsepersonell ved disse institusjonene. Lengre reisevei, lengre ventetid og i tillegg til \u00e5 trenge ytterligere bistand i form av ekstra helsepersonell. Det er pasientene som til syvende og sist blir skadelidende og det forundrer oss at det kan v\u00e6re samfunns\u00f8konomisk \u00e5 drive etter denne modellen. Bydelslegevaktene i Fana og Loddefjord ligger i omr\u00e5der hvor mange ferdes og det er mye aktivitet i form av badeland, ishall etc. Dette medf\u00f8rer at legevakten f\u00e5r \u00f8kt p\u00e5gang av pasienter med akutt oppst\u00e5tte hendelser. I tillegg m\u00f8ter mange eldre i n\u00e6rheten til de lokale legevaktene direkte p\u00e5 luken. De har vanskeligheter med den omstillingen som har skjedd med \"ring f\u00f8rst\" og velger da l\u00f8sningen direkte oppm\u00f8te. En nedleggelse kan inneb\u00e6re at de eldre lar v\u00e6re \u00e5 opps\u00f8ke n\u00f8dvendig helsehjelp med de konsekvensene det medf\u00f8rer. Det er lett tilkomst med buss og bane i tillegg til gode parkeringsmuligheter for pasienter som opps\u00f8ker Fana og Loddefjord legevakt. Bydelslegevakten har vist seg \u00e5 v\u00e6re en ekstra ressurs i beredskapssammenheng. Fana legevakt fungerte som en midlertidig vaksinestasjon under korona pandemien. Da hadde bydelslegevakten tilgjengelige lokaler og sykepleiere til vaksinering p\u00e5 dagtid. Beredskapen i f\u00f8rstelinjetjenesten vil v\u00e6re svekket ved en ny pandemi n\u00e5r det ikke lengre er mulig \u00e5 fordele smittetrykket p\u00e5 flere bydelslegevakter. \u00d8konomi: Hvor ligger besparelsene i \u00e5 stenge ned bydelslegevaktene hvis det forutsettes at de ansatte ikke skal sies opp? L\u00f8nnskostnadene er den st\u00f8rste utgiftsposten. Hvis besparelsen skal komme i form av hva driftskostnadene utgj\u00f8r kan ikke det v\u00e6re store besparelsen. Fana legevakt har lokaler i et kommunalt bygg. Loddefjord legevakt er samlokalisert med Loddefjord legesenter og de deler p\u00e5 utgiftene. Bydelslegevaktene er sm\u00e5, men effektive i sin pasientbehandling. Det er lavt sykefrav\u00e6r hos ansatte. Arbeidsplassene har eksistert i over 20 \u00e5r og flere har jobbet her siden oppstarten. Konklusjon: Det er et tydelig at bydelslegevaktene er med p\u00e5 \u00e5 opprettholde akuttberedskapen i kommunen s\u00e5 vel som pasientsikkerheten. Bydelslegevaktene avlaster sentrumslegevakten og overarbeidede fastleger. Det vitner om et kynisk spill \u00e5 skulle henvise pasienter til i st\u00f8rre grad \u00e5 bruke fastlegen n\u00e5r fastlegene selv sier at fastlegekrisen enn\u00e5 ikke er avbl\u00e5st. Dersom de ansatte ikke skal sies opp er det vanskelig \u00e5 se den store besparelsen p\u00e5 nedleggelse av de to bydelslegevaktene. Er tanken at ansatte skal omdisponeres til andre deler av helsesektoren mot sin vilje fremst\u00e5r dette som et uredelig spill. P\u00e5 vegne av ansatte ved Fana og Loddefjord legevakt Annika Losvik og Lene B\u00f8rnes "
}