{
  "dokument_id": "302319e7-5d26-51d9-aa08-ac3d6906ef53",
  "doc_type": "case_attachment",
  "kommune": 4601,
  "tittel": "Konsekvensar for landbruk og jordvern, datert 16.12.2020",
  "url": "https://bergen.kommune.no/politikere-utvalg/api/fil/bk360/11315695/Konsekvensar-for-landbruk-og-jordvern-datert-16-12-2020",
  "tekst": " RAPPORT Detaljregulering S\u00e6terdalen G\u00e5rd, Gnr 122 bnr 605 m.fl i Bergen kommune Konsekvenser for landbruk og jordvern Forord P\u00e5 oppdrag fra Bj\u00f8rndal Utbygging AS har Norsk Landbruksr\u00e5dgiving Vest laget en rapport for fagtema landbruk og jordvern. Rapporten skal belyse de landbruks- og jordvernmessige konsekvensene av detaljreguleringen for S\u00e6terdalen G\u00e5rd, Gnr 122 bnr 605 m.fl i Bergen kommune. Fagansvarlig for rapporten er Trygve Torsteinsen. Kontaktperson p\u00e5 vegne av Bj\u00f8rndal Utbygging AS har v\u00e6rt Sofie Grieg fra Arkitektgruppen Cubus AS. Espeland 16.12.2020 Trygve Torsteinsen 2 INNHOLD 1. Sammendrag Side 4 2. Innledning a. Bakgrunn og form\u00e5l Side 5 b. Alternativene Side 5 c. Avgrensing Side 6 d. Noen viktige definisjoner Side 6 3. Metode og datagrunnlag Side 7 4. Beskrivelse av planomr\u00e5det a. Beskrivelse av tiltaket Side 10 b. Generell beskrivelse av planomr\u00e5det Side 11 c. Feltunders\u00f8kelser Side 13 d. Vurdering Side 14 5. Konsekvens av tiltaket Side 17 6. Jordflytting som jordvernstiltak a. Generelt om jordflytting Side 18 b. Hvor skal matjord plasseres Side 19 c. Kostnader ved jordflytting Side 19 Kilder Side 20 3 1. Sammendrag Det foreligger forslag til detaljregulering for S\u00e6terdalen G\u00e5rd, Gnr 122 bnr 605 m.fl i Bergen kommune.. Reguleringsomr\u00e5det som foresl\u00e5s utbygget til boligform\u00e5l er fordelt p\u00e5 i alt 9 bruksnr. g\u00e5rdsnr 122, bruksnr 599 \u2013 606, samt g\u00e5rdsnr 122, bruksnr 629. Ser en alle bruksnr. under ett, viser Nibio's g\u00e5rdskart at her finnes i 2020 til sammen 4,1 dekar fulldyrket jord, 1,8 dekar skog og 1,5 dekar annet/bebygd areal. Boniteringen viste at mye av det fulldyrka arealet er s\u00e5pass grunnlendt at det nok burde v\u00e6rt klassifisert som overflatedyrka jord i stedet. Arealet b\u00e6rer preg av \u00e5 ha v\u00e6rt ute av drift i lengre tid, vegetasjonen best\u00e5r i stor grad av tuedannende gras, noe lyssiv og bregner, samt stedvis mosedekke. Skogarealet har muligens tidligere v\u00e6rt brukt som innmarksbeite. Jordsmonnet her er sv\u00e6rt grunnlendt, og det er stedvis fjell i dagen. I grove trekk er det fulldyrka arealet foresl\u00e5tt bebygget, mens skogarealet er foresl\u00e5tt beholdt som skog/gr\u00f8ntomr\u00e5de, til lek og rekreasjon. Konsekvensen av utbyggingen vil v\u00e6re at muligheten for landbruksvirksomhet innenfor regulerings- omr\u00e5det opph\u00f8rer. For \u00e5 ivareta jordvernhensyn blir det n\u00f8dvendig \u00e5 ta vare p\u00e5 cirka 2.000 kubikkmeter matjord. Den kan flyttes til andre lokasjoner, men det vil v\u00e6re tjenlig \u00e5 bruke mest mulig av denne jorden inne p\u00e5 reguleringsomr\u00e5det, til hager og gr\u00f8ntarealer. Del av reguleringsomr\u00e5det, sett fra s\u00f8r\u00f8st. Foto NLR Vest 4 2. Innledning 2 A. Bakgrunn og form\u00e5l. Rapporten er laget p\u00e5 oppdrag fra Bj\u00f8rndal Utbygging AS. Reguleringsomr\u00e5det er avsatt til bebyggelse og anlegg i gjeldende kommuneplan, og planlegges n\u00e5 utbygd med konsentrert boligbebyggelse. Rapporten beskriver dagens situasjon innenfor reguleringsomr\u00e5det, og skal belyse konsekvensene for landbruket. Det er \u00f8nskelig \u00e5 bevare mest mulig av matjorda. 2 B. Alternativene Det foreligger kun ett utbyggingsalternativ utenom 0-alternativet for S\u00e6terdalen G\u00e5rd. 0-alternativet utgj\u00f8r referansen som utbyggingsalternativet skal sammenlignes med, og tar utgangspunkt i dagens situasjon. Planomr\u00e5det domineres i dag av grasmark i relativt d\u00e5rlig stand, samt skog og bebygd areal (g\u00e5rdstun, garasje og parkering). Figur 2. Situasjonsplan for utnyttelse av Fanast\u00f8len. Kilde: Arkitektgruppen Cubus 5 2 C. Avgrensing. Norsk Landbruksr\u00e5dgiving Vest (NLR Vest) har vurdert jordkvalitet p\u00e5 alt av jordbruksareal som skal nedbygges, og beregnet hvor mye jord som m\u00e5 flyttes. For fremgangsm\u00e5ter mm. henviser vi til relevant faglitteratur. Det et satt av arealer i utbyggingsalternativet til gr\u00f8ntstruktur, og vi vurderer det som tjenlig at matjorda fra den delen av reguleringsomr\u00e5det som skal nedbygges, brukes til \u00e5 lage et bedre toppdekke p\u00e5 noen av disse omr\u00e5dene. Vi har ikke konkret vurdert annen geografisk plassering av matjorda, men beskriver kort hva slags omr\u00e5der og form\u00e5l som ev. b\u00f8r prioriteres. NLR Vest har ikke vurdert andre sider ved utbyggingen, som st\u00f8y, trafikk eller naturmangfold. 2 D. Noen viktige definisjoner Jordvern har som form\u00e5l \u00e5 sikre grunnlaget for matproduksjon for fremtidige generasjoner. Landbruk er en fellesbetegnelse for n\u00e6ringsgrener som har jorden som produksjonsgrunnlag, s\u00e5 som jordbruk, skogbruk, hagebruk og gartneri. Jordbruk er en underkategori av landbruk, og omfatter dyrking av planter og husdyrhold. Kilder: Landbruksdirektoratet, Statens landbruksforvaltning og Store Norske Leksikon. Matjord er en folkelig betegnelse p\u00e5 dyrket jord med h\u00f8yt moldinnhold. Slik jord er blitt til ved langvarig jordarbeiding, gj\u00f8dsling og kalking, og ved at meitemark og andre jordorganismer har omsatt r\u00e5tnende planterester til humus og n\u00e6ringsstoffer som plantene kan utnytte. Kilde: www.jordvern.no I utgangspunktet er alt jordbruksareal; fulldyrka jord, overflatedyrka jord og innmarksbeite \u00e5 regne som verdifull matjord. Det gjelder ogs\u00e5 tidligere dyrka areal som har grodd igjen eller blitt beplantet med skog. Skogareal kan ogs\u00e5 ha verdifull matjord. Dyrka og dyrkbar jord deles gjerne inn i tre sjikt; A-, B- og C-sjikt. Disse har ulike og klart definerte egenskaper. \u00d8verst finner vi A-sjiktet (folkelig betegnet som matjordlaget). Det best\u00e5r av organisk materiale blandet med mineraljord fra sjiktet under. Under dette ligger et B-sjikt som er positivt p\u00e5virket av klima, lufttilgang, planter\u00f8tter, meitemark m.m., og derfor har en viss strukturutvikling. Dette sjiktet kan ha stor og avgj\u00f8rende verdi for oppbyggingen av nytt jordbruksareal. Undergrunnsjorda, eller C-sjiktet, best\u00e5r av de opprinnelige l\u00f8smassene over fast fjell. I god dyrkingsjord treffer vi f\u00f8rst p\u00e5 dette sjiktet nede p\u00e5 mer enn en meters dybde. 6 3. Metode og datagrunnlag Datagrunnlaget for fastsetting av dagens omfang av hhv. fulldyrka jord, overflatedyrka jord og innmarksbeite er Norsk Institutt for Bio\u00f8konomi (NIBIO) sitt klassifikasjonssystem AR5 (Arealressurskart i m\u00e5lestokk 1:5000). I tillegg til digitale kart og feltunders\u00f8kelser, st\u00f8tter vi oss ogs\u00e5 som regel p\u00e5 eldre flyfoto og samtaler med grunneier(e). Jordbruksareal og dyrkbart areal er satt inn i en femdelt verdiskala best\u00e5ende av klassene \"Sv\u00e6rt stor verdi\", \"Stor verdi\", \"Middels verdi\", \"Noe verdi\" og \"Uten betydning\" som beskrevet i H\u00e5ndbok for konsekvensanalyser fra Statens vegvesen. Verdifastsettingen tar utgangspunkt i anbefalinger gitt i NIBIO rapport 108 / 2017 - Verdisetting og p\u00e5virkning av jordbruksareal ved konsekvensanalyser. \u2022 Klassen \u00abSv\u00e6rt stor verdi\u00bb benyttes for areal med unike kvaliteter. Den beste fulldyrka jorda blir lagt i denne klassen. \u2022 Klassen \u00abStor verdi\u00bb benyttes for areal med s\u00e6rlig gode kvaliteter. Det meste av den fulldyrka jorda vil ligge i denne klassen. Jordbruksareal i denne klassen vil med god agronomisk praksis kunne gi like gode avlinger som jordbruksareal i klassen \u00abSv\u00e6rt stor verdi\u00bb. \u2022 Jordbruksarealer med begrensninger vil i hovedsak ligge i klassen \u00abMiddels verdi\u00bb \u2022 Det meste av dyrkbar jord i klassen \u00abNoe verdi\u00bb. \u2022 Arealer som verken er jordbruksareal eller dyrkbar jord regnes \u00e5 ha ubetydelig verdi for fagomr\u00e5de jordbruk, og plasseres i klassen \u00abUten betydning\u00bb med hensyn til dette vurderingstemaet. Sv\u00e6rt lite areal p\u00e5 Vestlandet er jordsmonnkartlagt. Verdisettingen baseres derfor p\u00e5 AR5 og bonitering i felt. Boniteringen gj\u00f8res med h\u00e5ndholdt redskap; skovlbor og boniteringsspyd, og djupne p\u00e5 B-sjikt kan v\u00e6re vanskelig \u00e5 fastsl\u00e5 dersom det er mye stein i jorda. Vi har brukt verdiskala for jordbruksareal uten jordsmonnkart og verdiskala for dyrkbar jord som anbefalt i rapport 108/17. Se tabellene under. B-sjiktet er ogs\u00e5 sv\u00e6rt verdifullt n\u00e5r en skal bygge opp nytt jordbruksareal. Vi har derfor vurdert A- og B-sjikt hver for seg der jorddybde og terreng gj\u00f8r det mulig \u00e5 skille disse ved uttak av jord. Figur 3. Fra NIBIO rapport Verdisetting og p\u00e5virkning av jordbruksareal ved konsekvensanalyser. 7 Figur 4. Fra NIBIO rapport Verdisetting og p\u00e5virkning av jordbruksareal ved konsekvensanalyser. MERK: Dette er et system designet med tanke p\u00e5 \u00e5 vurdere verdien av jordbruksarealer. Jorddybde, helning, arronderingsforhold, drenering m.m. er alle forhold som da skal tas med vurderingen. Siden det ikke foreligger flere alternativer som skal veies opp mot hverandre, mener NLR Vest at det er rett \u00e5 vurdere verdien av selve jorda \u2013 og ikke av arealet. N\u00e5r jordmassene er lastet opp p\u00e5 bil og skal flyttes, blir alle faktorene over nullet ut. Da kan matjord fra et grunnlendt og kupert skogsareal ha like stor, og kanskje st\u00f8rre verdi enn jord fra et fulldyrka areal. Norsk Landbruksr\u00e5dgiving og NIBIO har utarbeidet en h\u00e5ndbok i bruk av overskuddsmasser og flytting av dyrka jord. Rapporten er publisert bl.a. p\u00e5 NLR Vest sine nettsider: https://vest.nlr.no/media/3235647/jordmasserliten.pdf I h\u00e5ndboka p\u00e5pekes blant annet s\u00e6rlig verdien av all mineralholdig jord til toppdekke under v\u00e5te vestlandsforhold. Dette er bakgrunnen for at NLR Vest gj\u00f8r en selvstendig verdivurdering av jorda, og noen ganger setter verdien h\u00f8yere enn om vurderingen skulle gjelde fortsatt drift p\u00e5 stedet. Dette gjelder s\u00e6rlig p\u00e5 tidligere dyrka areal, hvor jorda kan ha sv\u00e6rt gode fysiske egenskaper. 8 3.B Vurdering av p\u00e5virkning Vanligvis er det naturlig \u00e5 bruke hvert enkelt g\u00e5rds- og bruksnr som delomr\u00e5de, og vurdere hvor stor positiv eller negativ p\u00e5virkning tiltaket har p\u00e5 bruket som helhet. I dette tilfellet er det opprinnelige bruket oppdelt i mindre enheter (eneboligtomter), og vi vurderer derfor hele omr\u00e5det samlet. Det er knapt grunnlag for selvstendig drift, selv uten dette tiltaket. P\u00e5virkningen vurderes etter en skala som g\u00e5r fra \"sterkt forringet\" til \"forbedret\", jfr. figur 5. Figur 5. Vurderingsskala for p\u00e5virkning. Fra Statens Vegvesen, H\u00e5ndbok V712 3.C Vurdering av konsekvens Den samlete konsekvensen utgj\u00f8res av en skj\u00f8nnsmessig vurdering av verdien av jorda, kombinert med p\u00e5virkningen (omfanget) p\u00e5 hvert enkelt gnr/bnr som helhet. Konsekvensen angis p\u00e5 en ni- delt skala som g\u00e5r fra minus 4 til pluss 4, jfr konsekvensviften i figur 6. Figur 6. Konsekvensviften. Fra Statens Vegvesen, H\u00e5ndbok V712 9 Figur 7. Skala og veiledning for konsekvensvurdering.. Fra Statens Vegvesen, H\u00e5ndbok V712 4. Beskrivelse av planomr\u00e5det 4 A. Beskrivelse av tiltaket S\u00e6terdalen G\u00e5rd er avsatt til bolig (Ytre fortettingssone) i KPA 2018, og planlegges n\u00e5 utbygd med konsentrert bolig-bebyggelse.. Figur 8.. Planomr\u00e5det. Kilde Arkitektgruppen Cubus 10 4 B. Generell beskrivelse av planomr\u00e5det. Reguleringsomr\u00e5det er et jordbruksareal i relativt d\u00e5rlig stand. Det ligger inneklemt mellom boliger og butikker, og det er b\u00e5de skole og barnehage i n\u00e6rheten. Det er ikke andre eiendommer med aktivt jordbruk i n\u00e6romr\u00e5det, og arealet er uansett ikke av en slik kvalitet at det er attraktivt som leieareal for andre bruk. Det meste av arealet har for liten jorddjupne til hagebruksform\u00e5l, og sannsynligheten for at 0-alternativet kan f\u00f8re til at arealet igjen tas i bruk til jordbruksform\u00e5l er liten. Figur 9. Jordbruksareal innenfor planomr\u00e5det iht. AR5. Kilde: NIBIO G\u00e5rdskart 2020 11 Kartutsnittet viser jordbruksarealet inne p\u00e5 reguleringsomr\u00e5det i 2020. Guloransje farge er fulldyrka jord, mens gr\u00f8nn er skog og rosa er bebygd/annet areal. AR5-systemet er dynamisk, og det gj\u00f8res endringer i arealtyper fortl\u00f8pende. Gjengroing vil for eksempel kunne f\u00f8re til at et areal omklassifiseres fra arealtype \"innmarksbeite\" til arealtype \"skog\". P\u00e5 samme m\u00e5te kan d\u00e5rlig drenering kunne f\u00f8re til en omklassifisering til arealtype \"myr\". Om et areal blir plantet til med skog, har ikke det n\u00f8dvendigvis negativ innvirkning p\u00e5 jordkvaliteten. Manglende drenering kan derimot noen ganger virke negativt. Arealtype kan ha 11 egenskapsverdier: Fulldyrka jord, overflatedyrka jord, innmarksbeite, skog, myr, jorddekt (\u00e5pen) fastmark, vann, bre, samferdsel, bebygd og ikke kartlagt. Markslagene skog eller jorddekt fastmark kan best\u00e5 av \"matjord\" av h\u00f8y kvalitet. En reklassifisering i AR5 sier like mye om driften av arealet som om kvaliteten p\u00e5 jorda. For \u00e5 vurdere jordkvaliteten ser vi p\u00e5 historisk bruk av arealene, og kombinerer det med unders\u00f8kelser og vurderinger i felt. Feltunders\u00f8kelsen viser i dette tilfellet at mye av jordbruksarealet innenfor reguleringsomr\u00e5det er feilklassifisert. Etter NLR Vest sin mening er det mye av arealet som ikke fullt ut tilfredsstiller kravene til fulldyrka areal i AR5. Bilde 1. Flyfoto over planomr\u00e5det fra 1970 viser \u00e5pne eng- og beitearealer. Bilde 2 viser samme omr\u00e5de i 2019, hvor det meste er bygget ned. Kilde for begge bilder: NIBIO G\u00e5rdskart 12 4 C. Feltunders\u00f8kelser NLR Vest har tatt utgangspunkt i g\u00e5rdskartet og teiginndelingen i AR5. For et godt gjennomsnitts- bilde av jordkvaliteten, passet det \u00e5 vurdere jorda p\u00e5 ett og ett bruksnummer. I all hovedsak best\u00e5r b\u00e5de det fulldyrka arealet, skogarealet og deler av det bebygde arealet av moldholdig til moldrik mineraljord i teksturklassene silt og finsand. Jorda er kun vurdert feltmessig, og det er ikke tatt jordpr\u00f8ver for analyse. Det vil kunne forekomme variasjoner i jordtyper og jorddybder vi ikke har klart \u00e5 fange opp, og det vil uansett alltid v\u00e6re en stor fordel \u00e5 bruke faglige ressurser p\u00e5 oppl\u00e6ring og oppf\u00f8lging av entrepren\u00f8r og maskinf\u00f8rere underveis i arbeidet. Bruksnummer 629 har et fulldyrka areal p\u00e5 0,9 dekar og bebygd areal p\u00e5 1,2 dekar. Ogs\u00e5 deler av det bebygde arealet har matjord av omtrent samme kvalitet som p\u00e5 fulldyrka areal. En mindre del av bruk 629 ligger utenfor planomr\u00e5det, her skal Vestland Fylkeskommune etablere tilkomst til ny gang- og sykkelveg under fylkesvegen. Grensesnittet er uavklart, og jeg tar utgangspunkt i at ca 0,9 dekar med matjord p\u00e5 en eller annen m\u00e5te blir en del av denne detaljreguleringen. Her var den djupaste jorda p\u00e5 hele omr\u00e5det, men selv her kom en ikke mer enn ca 60-70 cm ned med h\u00e5ndholdt utstyr. A-sjiktet best\u00e5r av moldholdig sandig silt, som er verdifull som matjord. B-sjiktet er moldholdig i \u00f8vre del, med avtakende moldinnhold og mer stein nedover i profilet. Begge sjikt b\u00f8r tas vare p\u00e5, og her kan det v\u00e6re praktisk mulig \u00e5 skille A- og B-sjikt. Bruksnummer 606 er ei smal stripe p\u00e5 0,5 dekar fulldyrka jord og 0,2 dekar bebygd areal. Det er ikke tatt pr\u00f8ver av jorda akkurat her, men jorda skiller seg nok ikke fra arealene p\u00e5 begge sider. Med andre ord, moldholdig til moldrik silt \u2013 matjord av stor verdi. Bruksnummer 604 og 605 best\u00e5r i sin helhet av fulldyrka jord, hhv 0,9 og 0,8 dekar. Der vises en tydelig fjellformasjon under grasdekket, og her er jorda grunnlendt med fjell p\u00e5 ca 30 cm djupne. Under slike forhold er det ikke praktisk mulig \u00e5 skille mellom A- og B-sjikt, og det er bedre at de blandes og tas vare p\u00e5 samlet. Jordarten er den samme; moldholdig sandig silt av stor verdi som matjord. Bilde 3. Tydelig haug p\u00e5 bnr 604 og 605, med kun ca 20-30 cm jorddekke. Foto NLR Vest 13 Bruksnummer 602 og 603 best\u00e5r av omtrent 50/50 skog og fulldyrka jord. Det fulldyrka arealet er til sammen p\u00e5 0,7 dekar. Samme jordart, moldholdig siltig sand av stor verdi. Fortsatt er jorda relativt grunnlendt, og med mye stein i B-sjiktet. Det er tvilsomt om en her klarer \u00e5 skille strengt mellom A- og B-sjikt. P\u00e5 skogarealet (dersom det skal bebygges) blir det umulig. Tr\u00e6rne m\u00e5 hogges, og s\u00e5 m\u00e5 r\u00f8ttene dras opp med f.eks. gravemaskin med klype, og jorda ristes av. Bruksnummer 600 og 601 er for det meste skogkledt, men kun 0,3 dekar fulldyrka jord til sammen. Her er skogarealet til dels sv\u00e6rt grunnlendt med fjell i dagen. Jorda er av samme kvalitet som p\u00e5 resten av arealet. Bilde 4. Grunnlendt areal med fjell i dagen p\u00e5 bnr 601. Foto NLR Vest Bruksnummer 599 er klassifisert i g\u00e5rdskartet som bebygd areal. Deler av arealer er imidlertid jorddekt. Flyfoto fra 1970 viser at tidligere gikk bygdeveien over dette arealet. Veien er seinere lagt om, og med andre ord er jorda p\u00e5 dette arealet omkalfatret i seinere tid og har dermed begrenset verdi som matjord. 14 4 C i. Samlet verdivurdering av fulldyrka areal, ca 4,1 dekar Arealet kunne nok med fordel v\u00e6rt klassifisert som overflatedyrka jord, eventuelt som innmarksbeite. Arealet er for det meste grunnlendt, og har ikke v\u00e6rt i drift p\u00e5 mange \u00e5r. Overflaten er da blitt s\u00e5pass ujevn at maskinell h\u00f8sting vil v\u00e6re vanskelig uten jordarbeidingstiltak. Jordarten er sandig silt med middels til h\u00f8yt moldinnhold, og jorddjupna er fra 20 til 60-70 cm. Selve jorda er av god kvalitet, og verdien settes til \"stor\". Den bruksmessige verdien av arealet er lavere, og kan i henhold til tabell i figur 3 settes til middels verdi. Bilde 5. Sandig silt med noe varierende moldinnhold. Fra v. bnr 601, 602, 603, 604, 605 og 629. Foto NLR Vest. Verdivurdering A-sjiktet: Ogs\u00e5 B-sjiktet har verdi som matjord, men da helst som B-sjikt p\u00e5 nytt areal. Verdivurdering B-sjiktet Praktisk tiln\u00e6rming: P\u00e5 store deler av arealet er det i praksis ikke mulig \u00e5 skille mellom A-sjikt og B- sjikt. All jord skrapes av samlet ned til fast fjell, og behandles videre som A-sjikt. Der hvor jorda er djupere er det en fordel \u00e5 skille de \u00f8verste 25 cm fra djupere lag. Ansl\u00e5tt volum A-sjikt (med noe innblanding): Ca 1.200 m3 (4.100 m2 * 0,3 m) Ansl\u00e5tt volum B-sjikt (sv\u00e6rt usikkert): Opptil 800 m3 (2.000 m2 * 0,3 m) 15 4 C ii. Verdivurdering skogareal, 1,8 dekar Dersom skogarealet \u2013 hele eller deler, skal bebygges er jorda her av samme kvalitet som p\u00e5 resten av arealet. I praksis vil mengdene vil v\u00e6re sv\u00e6rt begrenset da deler av arealet er fjell i dagen. Skogen hogges, og r\u00f8tter trekkes opp og jorda ristes ut. 4 D. Samlet vurdering Med unntak av det som eventuelt m\u00e5tte finnes p\u00e5 bnr 599, m\u00e5 alt av jord innenfor regulerings- omr\u00e5det sees p\u00e5 som matjord av stor verdi. Matjord vurdert til Stor verdi og til Middels verdi skal alltid tas vare p\u00e5, flyttes fagmessig, og brukes til jordbruksrelaterte eller andre \"gr\u00f8nne\" form\u00e5l. Bilde 6. Feltmessig vurdering av matjord A-sjikt. N\u00e5r jorda kan formes til en ball, som holder fasongen, men ikke rulles ut til en streng, er silt den dominerende mineralfraksjonen. Foto NLR Vest 16 5. Konsekvens som f\u00f8lge av utbyggingsalternativet Innenfor reguleringsomr\u00e5det er 4,1 dekar klassifisert som jordbruksareal i AR5 systemet. Det foreligger kun to alternativer. 0-alternativet eller utbyggingsalternativet. 0-alternativet vil ikke medf\u00f8re noen konsekvenser for landbruk og jordvern innenfor planomr\u00e5det. Utbyggingsalternativet vil ha konsekvenser for landbruk og jordvern innenfor reguleringsomr\u00e5det som f\u00f8lger: Arealet har middels verdi som jordbruksareal, og vil bli \u00f8delagt. Konsekvensgraden blir f\u00f8lgelig satt til minus 2 (betydelig milj\u00f8skade) jfr tabell i figur 7. For avb\u00f8te milj\u00f8skaden vil det bli n\u00f8dvendig \u00e5 ta vare p\u00e5 ca 2.000 kubikkmeter matjord. Den kan enten flyttes til andre lokasjoner og gjenbrukes som matjord til jordbruksform\u00e5l, eller med fordel mellomlagres og s\u00e5 gjenbrukes p\u00e5 stedet. Det vil oppst\u00e5 behov for \u00e5 tilf\u00f8re jord med tanke p\u00e5 \u00e5 forbedre de arealene som blir satt av til gr\u00f8ntstruktur innen reguleringsomr\u00e5det. Dersom skogarealet er tenkt beholdt som naturlig skog, b\u00f8r det her ikke tilf\u00f8res mer jord. 17 6. Jordflytting som jordvernstiltak 6 A. Generelt om jordflytting Hovedprinsippene ved en vellykket flytting av dyrka jord kan oppsummeres i fem hovedpunkter: 1 Grundig kartlegging p\u00e5 forh\u00e5nd 2 Bevar eksisterende sjikting i jorda 3 Beskytt jordstrukturen 4 Bruk egna utstyr til rett tid 5 Oppl\u00e6ring av personell Fagmessig flytting av matjord er s\u00e5pass komplisert at det som regel er n\u00f8dvendig \u00e5 bruke folk med jordfaglig kompetanse til planlegging, prosjektering og oppf\u00f8lging underveis i prosjektet. I noen land har dette blitt et lovfestet krav p\u00e5 st\u00f8rre prosjekter. Sveits f.eks. krever slik kompetanse p\u00e5 alle jordflyttingsprosjekter som omfatter mer enn 5 daa. Uttak og mellomlagring av matjord m\u00e5 gj\u00f8res slik at de ulike sjiktene i jorda ikke blandes. Jorda legges ut igjen med sjiktene i samme rekkef\u00f8lge som de opprinnelig l\u00e5. Bulldoser egner seg verken til uttak eller gjenutlegging av matjord. Kombinasjonen av vibrasjon fra beltene og eltingen som f\u00f8lger av at jorda skyves foran maskinen er sv\u00e6rt \u00f8deleggende for jordstrukturen. Belteg\u00e5ende gravemaskin med stor rekkevidde er b\u00e5de effektiv og langt mer sk\u00e5nsom mot jorda. Arbeidet b\u00f8r utf\u00f8res i perioder med minst mulig nedb\u00f8r. Figur 15. Sjiktivis inndeling i jord f\u00f8r og etter flytting. Ill. NLR Vest I Bioforsk rapport 181/2012 Flytting av oppdyrket jordsmonn, poengteres betydningen av at anvisninger blir gitt helt ned til den enkelte maskinf\u00f8rer, og at informasjon blir formidlet muntlig til de som fysisk utf\u00f8rer arbeidet, og ikke bare gitt skriftlig. Det er hensynet til jordvern som ligger bak krav om flytting av matjord fra utbyggingsomr\u00e5der. Dyrkingskvaliteten i flyttet jordsmonn blir ofte noe forringet. M\u00e5let m\u00e5 derfor v\u00e6re at det totale jordbruks- eller gr\u00f8ntarealet blir minst like stort, eventuelt av bedre kvalitet enn f\u00f8r utbyggingen. 18 6 B. Hvor b\u00f8r matjord plasseres? Matjord b\u00f8r i utgangspunktet ikke brukes til jordforbedring p\u00e5 eksisterende jordbruksareal. Det fins likevel fornuftige unntak. I noen tilfeller kan det v\u00e6re aktuelt \u00e5 bruke matjord p\u00e5 grunnlendte og kuperte overflatedyrka arealer eller innmarksbeiter for \u00e5 gj\u00f8re disse om til fulldyrka jord. Skal matjord flyttes til eksisterende fulldyrka jord, m\u00e5 det kun v\u00e6re til areal som ellers ville g\u00e5tt tapt. Det kan v\u00e6re myrjord som er utsatt for myrsynking, eller andre arealer som ligger lavt i forhold til vatn eller sj\u00f8. Matjord b\u00f8r helst flyttes til: \u2022 udyrka areal som ikke kan dyrkes opp p\u00e5 annen m\u00e5te \u2022 areal som skal repareres etter skader eller inngrep (ras, flom deponier, grustak o.l.) \u2022 overflatedyrka jord og innmarksbeite som kan oppgraderes til fulldyrka jord \u2022 fulldyrka areal som er i ferd med \u00e5 g\u00e5 tapt \u2022 eiendommer med aktiv gardsdrift og interesserte grunneiere \u2022 omr\u00e5der uten s\u00e6rskilte verneverdier (som r\u00f8dlistearter e.l.) Andre hensyn vi m\u00e5 ta med i vurderingen av kompensasjonsarealer er selvsagt transportavstand fra utbyggingsomr\u00e5det. N\u00e6rhet til eksisterende jordbruksareal og aktive jordbruksmilj\u00f8 er av stor betydning. Med tanke p\u00e5 framtidig drift b\u00f8r arealene heller ikke ha stor helning. Det vil ogs\u00e5 v\u00e6re meningsl\u00f8st \u00e5 flytte matjord til omr\u00e5der som seinere skal utbygges. 6 C. Kostnader med jordflytting Fagmessig flytting av matjord er sv\u00e6rt kostbart. Et estimat utarbeidet av H\u00e5rklau m.fl. (Fysisk kompensasjon for jordbruks- og naturomr\u00e5der ved samferdselsutbygging. Rapport til Samferdselsdepartementet 3. juli 2013) viser en kostnad til opptak, mellomlagring og utlegging av matjord innenfor en total transportavstand p\u00e5 2 kilometer p\u00e5 til sammen 370.000 kroner pr daa. Kostnader til opplasting og transport ut av planomr\u00e5det vil uansett p\u00e5l\u00f8pe, enten det er snakk om matjord eller om overskuddsmasser. I H\u00e5rklau`s estimat er opplasting og transport inntil 2 km ansl\u00e5tt til ca. 60.000 kr pr daa. Det er ogs\u00e5 vanlig \u00e5 m\u00e5tte betale tippavgift for overskuddsmasser, og i Bergensregionen ligger denne rundt 30 kr pr m3. Til sammen betyr det at estimert merkostnad med fagmessig flytting av matjord, sammenlignet med fjerning av overskuddsmasser, kan reduseres med 90.000 kr pr daa. En av forutsetningene i estimatet er at jorddybden er 30 og 70 cm for hhv A- og B-sjikt. Totalvolumet utgj\u00f8r da 1.000 m3 pr daa. Dersom sjiktene, og da s\u00e6rlig B-sjiktet, er tynnere blir kostnaden tilsvarende redusert. En stor del av kostnaden, ca. 64.000 kr pr daa, er knyttet til mellomlagring. Med god planlegging kan jord kj\u00f8res direkte til bestemmelsesstedet, noe som reduserer denne kostnaden betydelig. Den aller st\u00f8rste delen av kostnaden, ca. 220 000 kr pr daa, er likevel knyttet til anleggsveier og terrengforberedelser p\u00e5 mottaksstedet. Andre prosjekter kan ha overskudd av sprengstein eller andre egna overskuddsmasser som m\u00e5 flyttes og deponeres. Her kan godt planlagt samkj\u00f8ring redusere ogs\u00e5 denne delen av kostnadene. 19 Kilder: Statens vegvesen, H\u00e5ndbok V712, Konsekvensanalyser. Kjetil Fadnes, Till Seehusen, Eivind Solbakken, Verdisetting og p\u00e5virkning av jordbruksareal ved konsekvensanalyser NIBIO rapport 108/2017 Anja P. Ahlstr\u00f8m, Knut Bj\u00f8rkelo, Jostein Frydenlund, Klassifikasjon av arealressurser. Skog og Landskap Rapport 06/2014 Bergen Kommune, Handlingsplan for landbruket i Bergen kommune 2016-2020 Trygve Andresen, Guro Steine, Rune Fanast\u00f8len Tuft, Asplan Viak Rapport 23.11.2015, Bergen Kommune Samfunnsnyttig massedisponering. Rapport til Samferdselsdepartementet 3. juli 2013 Fysisk kompensasjon for jordbruks- og naturomr\u00e5der ved samferdselsutbygging. Trond Knapp Haraldsen, Flytting av oppdyrket jordsmonn for reetablering av jordbruksarealer. Bioforsk Report Vol. 7 Nr. 181 2012. Bioforsk Jord og milj\u00f8, 2012. Sintef Byggforsk, Gr\u00f8nne tak. Resultater fra et kunnskapsinnhentingsprosjekt. Prosjektrapport 104/2012 Trygve Torsteinsen, Olav Martin Synnes, Are Johansen, Samson \u00d8pstad. Overskuddsmasser - fra problem til ressurs. H\u00e5ndbok fra 2018 Nettressurser: http://gardskart.skogoglandskap.no http://jordvern.no 20 "
}