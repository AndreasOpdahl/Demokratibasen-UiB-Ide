{
  "dokument_id": "9414eb63-48d8-5898-9425-f8a2bf997a44",
  "doc_type": "case_presentation",
  "kommune": 5501,
  "tittel": "Representantforslag Sebastian H. Henriksen - Konsekvensutredning av \u00e5 organisere idrettsanlegg som kommunalt foretak (KF)",
  "url": "https://innsyn.tromso.kommune.no/application/getMoteDokument?dokid=2001875570",
  "tekst": "Arkivsaksnr. 24/18427-1 Saksbehandler Trond Eliassen Saksgang M\u00f8tedato Milj\u00f8-, idrett-, kultur- og 29.10.2024 samfunnsutviklingsutvalget Representantforslag Sebastian H. Henriksen - Konsekvensutredning av \u00e5 organisere idrettsanlegg som kommunalt foretak (KF) Kommunedirekt\u00f8rens innstilling til vedtak: Konsekvensutredning av \u00e5 organisere idrettsanlegg som kommunalt foretak (KF) tas til orientering. Det vurderes ikke som \u00f8nskelig \u00e5 organisere kommunens idrettsanlegg i et kommunalt foretak. Stig Tore Johnsen Mette Moh\u00e5g Kommunedirekt\u00f8r Avdelingsdirekt\u00f8r for bymilj\u00f8 1 Hva saken gjelder Utredningen er bygd p\u00e5 f\u00f8lgende representantforslag fra Sebastian H. Henriksen (H): Troms\u00f8 Kommunestyret ber kommunedirekt\u00f8ren gj\u00f8re en konsekvensutredning p\u00e5 om det vil v\u00e6re hensiktsmessig \u00e5 organisere forvaltningen av idrettsanlegg i Troms\u00f8 kommune gjennom et KF. En slik konsekvensutredning m\u00e5 inneholde eventuelle fordeler, ulemper og totale kostnader ved en slik organisering/modell. Kommunestyret ber om at en slik utredning kommer til kommunestyret innen utgangen av 1. kvartal 2024. Saksutredning Innledning Utredningen tar sikte p\u00e5 \u00e5 redegj\u00f8re for noen generelle hovedprinsipper, styrings- og demokratiperspektiver og \u00f8konomiske effekter rundt \u00e5 etablere idrettsanlegg som kommunalt foretak (KF). Det er samtidig dratt veksler p\u00e5 erfaringer ved etableringer av andre kommunale foretak de senere \u00e5r. Tabellen oppsummerer forskjeller og likheter mellom organisering i enhet / seksjon og kommunalt foretak. 2 Generelt \u2013 Kommunale foretak De kommunale foretakenes virksomhet (heretter foretakene) reguleres hovedsakelig av lov om kommuner og fylkeskommuner (kommuneloven) med tilh\u00f8rende forskrifter. Foretakene omfattes av en rekke andre lover og forskrifter som regulerer s\u00e6rskilte saksomr\u00e5der, herunder offentlighetsloven, forvaltningsloven, arbeidsmilj\u00f8loven mv. Foretakene vil videre omfattes av lover og forskrifter som regulerer foretakenes virksomhetsomr\u00e5der. Foretakenes virksomhet vil reguleres av vedtektene, herunder form\u00e5lsparagrafen. Foretakenes vedtektsfestede form\u00e5l angir den ytre rammen for foretakets virksomhet og begrenser s\u00e5ledes styrets myndighetsomr\u00e5de. Foretakenes virksomhet vil ogs\u00e5 reguleres av overordnede planer som kommunens handlings- og \u00f8konomiplan, kommuneplanen og kommunedelplaner. Foretakene vil i enkelte tilfeller ogs\u00e5 omfattes av kommuneovergripende strategier og retningslinjer vedtatt av kommunestyret. Kommunale foretak er en del av kommunen som rettssubjekt og hjemlet i kommunelovens kapittel 9. Foretaket er ikke et eget selskap med rettslig eller \u00f8konomisk selvstendighet. Det kommunale foretaket er underlagt kommunestyret som \u00f8verste myndighet. Styret i det kommunale foretaket vedtar \u00e5rsbudsjett innenfor de rammene som kommunestyret har fastsatt. Loven stiller derimot ikke krav om at det skal fastsettes en egen \u00f8konomiplan for kommunale foretak. Dette m\u00e5 da inng\u00e5 i kommunens samlede \u00f8konomiplan (jf. kommentar 4 til \u00a7 9-8 i kommuneloven). Styret er ogs\u00e5 bundet av de begrensninger og m\u00e5lsettinger som er fastsatt i kommunens \u00f8konomiplan. Styret forutsettes \u00e5 ikke foreta \u00f8konomiske disposisjoner som endrer vesentlige elementer i eller kommer i konflikt med dette overordnede \u00f8konomiske styringsinstrumentet. Det f\u00f8lger videre forutsetningsvis av \u00a7 14-4 i kommuneloven at foretaksstyret ikke skal inng\u00e5 kontrakter som vil p\u00e5f\u00f8re kommunen utgifter eller forpliktelser over et tidsrom som strekker seg ut over \u00f8konomiplanens virketid (jf. kommentar 5 til \u00a7 9-8 i kommuneloven). Styret skal avlegge \u00e5rsregnskapet og \u00e5rsberetning innen henholdsvis 22. februar og 31. mars, jf. \u00a7 14-6 og \u00a7 14-7 i kommuneloven). Kommunestyret skal vedtatt \u00e5rsregnskapene og \u00e5rsberetningene innen 30. juni, jf. \u00a7 14-3 i kommuneloven. Troms\u00f8 kommune er fullt ut ansvarlig for foretakets forpliktelser. Kommunale foretak kan f\u00f8lgelig ikke sl\u00e5s konkurs. Dersom foretakets virksomhet avvikles eller overf\u00f8res til en annen organisasjonsenhet vil kommunen fortsette \u00e5 hefte for forpliktelser som foretaket har p\u00e5dratt kommunen. Foretak kan inng\u00e5 avtaler p\u00e5 vegne av kommunen, men er ikke part i avtalene selv. De kommunale foretakene kan heller ikke v\u00e6re part i rettssaker eller i forhold knyttet til offentlige myndigheter. Reglene om kommunale foretak tar s\u00e6rlig sikte p\u00e5 \u00e5 gi et alternativ for mer selvstendig organisering av kommunale oppgaver. Organisasjonsformen benyttes som regel n\u00e5r b\u00e5de forretningsmessige og samfunnsmessige hensyn skal ivaretas. Gjennom bestemmelsene i kommunelovens har lovgiver s\u00f8kt \u00e5 legge til rette for en organisasjonsstruktur som ivaretar \u00f8nsket om kommunal styring og kontroll samtidig som foretakenes ledelse gis et n\u00f8dvendig forretningsmessig handlingsrom. Ledelsen i kommunale foretak har et st\u00f8rre handlingsrom enn ledelsen i tradisjonelle kommunale organisasjonsenheter som etater og kommunale virksomheter. 3 Troms\u00f8 kommunestyre er direkte overordnet styret i et kommunalt foretak. Kommunestyret kan p\u00e5 ulike m\u00e5ter innskrenke styrets myndighet. Bestemmelsene i lovens kapittel 9 tilsier at innskrenkninger i styrets normalkompetanse som f\u00f8lger av loven og foretakets form\u00e5l m\u00e5 angis positivt. Kommunale foretak skal ledes av et styre og en daglig leder, jfr. kommunelovens \u00a7 9-4. B\u00e5de styret og daglig leder er obligatoriske organer. Styrets ledelsesansvar gjelder ikke bare den rent forretningsmessige siden av virksomheten, men generelt forvaltningen av de verdier kommunen har overf\u00f8rt til foretaket. Styrets ledelsesansvar er b\u00e5de en rett og en plikt. Styret kan ikke overf\u00f8re beslutningsmyndighet i visse saker til kommunestyret med mindre saken er av en slik karakter at den etter lov, vedtekter eller instruks h\u00f8rer under kommunestyrets myndighetsomr\u00e5de. Kommunelovens \u00a7 9-8 angir styrets myndighet. Styret har myndighet til \u00e5 treffe avgj\u00f8relser i alle saker som gjelder foretaket og dets virksomhet. Styret skal ogs\u00e5 p\u00e5se at virksomheten drives i samsvar med foretakets form\u00e5l, vedtekter, kommunens \u00f8konomiplan og \u00e5rsbudsjett samt andre vedtak eller retningslinjer fastsatt av kommunestyret. Styret representerer foretaket utad og inng\u00e5r avtaler p\u00e5 kommunens vegne innenfor foretakets form\u00e5l, jfr. kommunelovens \u00a7 9-12. Representasjonsretten f\u00f8lger direkte av loven og kan ikke fratas styret gjennom vedtekter eller instruks. Kommunestyret kan imidlertid instruere styret om ut\u00f8velsen av representasjonsretten. Kommunale foretak skal ha en daglig leder som ansettes av styret, jfr. kommunelovens \u00a7 9-11. Det kan vedtektsfestes at ansettelsesmyndigheten legges til kommunestyret eller formannskapet. Ansettelsesmyndigheten kan ikke overlates til andre enn de ovennevnte organ. Daglig leder er direkte underordnet styret og skal f\u00f8lge de retningslinjer og p\u00e5legg som styret gir. Styret har et leder- og tilsynsansvar overfor daglig leder, jfr. kommunelovens \u00a79-8. Bestemmelsen b\u00f8r ses i sammenheng med at kommunedirekt\u00f8ren ikke har instruksjons- eller omgj\u00f8relsesmyndighet overfor daglig leder innenfor styrets myndighetsomr\u00e5de. Daglig leders myndighet f\u00f8lger av kommunelovens \u00a7 9-12. Daglig leder forest\u00e5r den daglige ledelse av foretaket. Den daglige ledelse omfatter ikke saker som etter foretakets forhold er av uvanlig art eller av stor betydning. Daglig leder representerer foretaket utad i saker som faller innenfor daglig leders myndighet etter kommunelovens \u00a7 9-17, 3 avsnitt. Daglig leder har dermed myndighet til \u00e5 representere foretaket utad innenfor den daglige ledelse. Daglig leder har ikke uten s\u00e6rskilt fullmakt myndighet til \u00e5 representere foretaket i saker som er av uvanlig art eller stor betydning. Styret kan imidlertid med hjemmel i kommunelovens \u00a7 9-12, 3 avsnitt, gi slik fullmakt i enkeltsaker. Kommunelovens \u00a79-16 angir foretakets forhold til kommunens \u00f8vrige administrasjon. Kommunedirekt\u00f8ren har som hovedregel ikke har instruksjons- eller omgj\u00f8relsesmyndighet overfor foretakets daglige leder innenfor styrets myndighetsomr\u00e5de. Det er gjort f\u00f8lgende unntak for dette: \u2022 Kommunedirekt\u00f8ren er gitt adgang til \u00e5 instruere foretakets ledelse om at iverksettelsen av en sak skal utsettes til kommunestyret har behandlet saken. 4 \u2022 Kommunedirekt\u00f8ren er gitt uttalelsesrett i saker som skal godkjennes av kommunestyret etter lovens \u00a7 9-10 eller saker som skal forelegges kommunestyret i tr\u00e5d med instruks eller s\u00e6rskilt lovbestemmelse. F\u00f8r foretakets styre behandler en slik sak skal den forelegges kommunedirekt\u00f8ren slik at vedkommende f\u00e5r anledning til \u00e5 uttale seg om saken. Dagens organisering av idrettsanlegg i Troms\u00f8 kommune Troms\u00f8 kommune er den st\u00f8rste anleggseieren i kommunen. Kommunen eier kunstgressbaner, flerbrukshaller, sk\u00f8ytebanen, friidrettsanlegg mm. Noen av anleggene er det knyttet avtaler til, slik at drift og vedlikehold er satt bort til private/IL. I denne sammenheng er det mest naturlig \u00e5 se til de anleggene hvor kommunen eier, forvalter og drifter. Dette er organisert og fordelt p\u00e5 to seksjoner under avd. for bymilj\u00f8. Den overordnede idrettsforvaltningen og generelle utvikling av anlegg er plassert hos Park, idrett og friluft. Her ligger blant annet ansvar for utvikling av kommunens plan for idrett og friluftsliv, herunder handlingsplan. Seksjon for bygg forvalter bygningsmassen og har drift av bygningsmasse, samtidig som det er en egen driftsenhet \u00abidrettsadministrasjonen\u00bb som h\u00e5ndterer dag-til-dag drift av anleggene. Dette inkluderer h\u00e5ndter publikumshenvendelser, h\u00e5ndtere bookinger, tilrettelegge for arrangementer og generelt l\u00f8pende driftsoppgaver i anleggene. Samvirke mellom drift og forvaltning av idrettsbygg og kommunens \u00f8vrige form\u00e5lsbygg vurderes \u00e5 v\u00e6re en fordel, det samme gjelder forvaltningen av idrettsfeltet i sammenheng med friluftsliv og annet uteaktivitet. Det har de senere \u00e5rene v\u00e6rt en betydelig reduksjon av antall ansatte p\u00e5 feltet, og for tiden er det for eksempel, kun en ansatt idrettsr\u00e5dgiver p\u00e5 forvaltningssiden. Vi vil fra administrasjonens side hevde at feltet drives godt i forhold til tilgjengelige ressurser. Det er et uten tvil potensiale i utvikling av kommunens drift og forvaltning av anleggene, men dette forutsetter en helt annen \u00f8konomi. Det fremst\u00e5r i dag som om det er for stor avstand mellom \u00f8konomiske bevilgninger og overordnede m\u00e5lsetninger for b\u00e5de drift, vedlikehold, utvikling og forvaltning av anleggene. Styrings- og demokratiperspektiver ved kommunale foretak Figuren nedenfor beskriver hvordan en gjennom foretaksering g\u00e5r fra direkte styring til indirekte styring hovedsakelig ved fastsettelse av eierstrategier og avtaler / kontrakter. Troms\u00f8 kommune har en stor eierportef\u00f8lje, med totalt 44 selskaper og foretak, i forhold til sammenlignbare bykommuner: \u2022 B\u00e6rum (11 selskaper) \u2022 Trondheim (24 selskaper) \u2022 Kristiansand (42 selskaper \u2022 Stavanger (30 selskaper) \u2022 Sandnes (30 selskaper) \u2022 Fredrikstad (22 selskaper) 5 En stor kommunal eierportef\u00f8lje krever god demokratisk forankring i eierstyringen. God eierstyring fordrer derfor politisk styring og kontroll med kommunenes samlede eierskap. I tillegg inng\u00e5r ofte selskapene i komplekse eierstrukturer som kan gj\u00f8re det vanskelig \u00e5 holde oversikt og fordele ansvar. Dette inneb\u00e6rer risiko for at den politiske kontrollen med selskapene blir svekket, og gir et demokratisk underskudd. Dette understrekes ogs\u00e5 i forarbeidene til ny kommunelov (Prop. 46 L (2017-2018, s. 314)): \u00abUtvalget mener at god eierstyring er helt sentralt b\u00e5de fordi selskapsorganisering skjer i stort omfang og fordi viktige deler av kommunens virksomhet ofte settes ut i selskaper. Dette kan v\u00e6re oppgaver som er gitt kommunen gjennom lovgivning, nettopp fordi kommunen som et lokaldemokratisk organ skal ha styring med dem. Det er ogs\u00e5 viktig at kommunens totale virksomhet ses i sammenheng. Ettersom eksterne virksomheter forvalter offentlige midler og produserer offentlige tjenester er det behov for sterkere rettslige virkemidler for \u00e5 sikre god eierstyring. Ved \u00e5 legge kjernevirksomhet ut i et selskap vil kommunens innbyggere bli avhengig av selskapets tjenester. D\u00e5rlig eierstyring kan f\u00f8re til at innbyggerne ikke f\u00e5r det de har krav p\u00e5. Hensynet til rettssikkerhet er derfor ogs\u00e5 et argument for skjerpete krav til kommunens eierstyring.\u00bb Valget av organisasjonsform er i st\u00f8rst grad et valg av hvilke virkemidler kommunestyret \u00f8nsker \u00e5 bruke til \u00e5 styre det administrative organisasjonsapparatet for \u00e5 ut\u00f8ve og gjennomf\u00f8re sin politikk. Her er det ulike syn som gjerne tar utgangspunkt i styrker og svakheter ved organisasjonsalternativene. I dette perspektivet spenner argumentene mellom p\u00e5 den ene siden \u00e5 vektlegge foretaksorganiseringens muligheter for mer direkte styring og evne til effektivt \u00e5 levere resultater over til p\u00e5 den andre siden \u00e5 vektlegge at en samlet organisering gir bedre helhetlig styring og fordeling av kommunens ressurser, samt sterkere direkte folkevalgt styring av kommunens organisasjonsapparat. Styringsargumenter til fordel for en samlet organisering uten foretak vil fremheve at det er vanskelig \u00e5 styre og oppn\u00e5 resultater i organisering med flere styringslinjer, fordi styringsmodellen har svake mekanismer for \u00e5 h\u00e5ndtere felles prioritering. Argumenter til fordel for en organisering med foretak vil gjerne fremheve at friheten i foretaksmodellen gir styringen av tjenestene ekstra gjennomf\u00f8ringskraft, da innenfor rammer gitt i eierstrategi. De fleste fremhever gjerne, uansett st\u00e5sted, at foretaksorganisering er godt egnet for \u00e5 h\u00e5ndtere oppgaver av sterk forretningsmessig art og der ber\u00f8ringsflatene med basisorganisasjonen er begrenset. Generelt er det en oppfatning at en mer samlet organisering gir kommunestyret bedre rammebetingelser for helhetlig styring, enn en organisering med flere kommunale foretak. \u00d8konomiske effekter ved etablering av kommunale foretak 6 Administrative kostnader ved opprettelse og drift Opprettelsen av Idrettsanlegg KF vil inneb\u00e6re administrative kostnader ved etablering og omstilling knyttet til intern ressursbruk og ev. behov for ekstern bistand. I drift vil det p\u00e5l\u00f8pe kostnader knyttet til styring og kontroll av foretaket som daglig leder, styrehonorar, revisorhonorar etc. som kommunen ikke har i dag. Videre vil det p\u00e5l\u00f8pe merkostnader avhengig av ambisjonsniv\u00e5 som leie av kontorlokaler, nye systemer, oppbygging av interne ressurser og kompetanse som kommunen besitter dag, herunder ev. frigjorte ressurser i kommunen som man ikke m\u00e5tte finne alternativ anvendelse for. I forbindelse med opprettelse av Troms\u00f8 brann og redning som kommunalt foretak ble det ansl\u00e5tt merkostnader i st\u00f8rrelsesorden 1,3 millioner kroner, hvorav kr 700 000 var p\u00e5regnede l\u00f8pende merkostnader p\u00e5 sikt. I ettertid har det vist seg at en har underestimert de merkostnader kommunen har ved \u00e5 opprette og drifte kommunale foretak. Bare p\u00e5 regnskapsavdelingen er det i dag 3 ansatte som hovedsakelig har kommunale foretak som ansvarsomr\u00e5de. Det gjelder blant annet oppgaver knyttet til utarbeidelse av \u00e5rsregnskap, regnskapsrapportering, vedlikehold av nasjonale registre, utbetalinger, innbetalinger, avstemminger og generell regnskapsoppf\u00f8lgning. F\u00f8r Troms\u00f8 brann og redning ble etablert som hadde foretaket driftsrammer i st\u00f8rrelsesorden 55-56 millioner kroner, hvorav 6 millioner kroner var knyttet drift av 110- sentralen. I dag overf\u00f8rer kommunen \u00e5rlig 74,6 millioner i driftstilskudd til Troms\u00f8 brann og redning KF ekskl. 110-sentralen. Mye av veksten kan naturlig forklares i pris- og kostnadsvekst samt en politisk vilje til \u00e5 satse p\u00e5 Troms\u00f8 brann og redning som en sentral akt\u00f8r innenfor omr\u00e5det samfunnssikkerhet og beredskap. Samtidig er det ikke \u00e5 undersl\u00e5 at det l\u00f8per merkostnader, relatert til administrative og styringsmessige utgifter, i en foretaksmodell enn om brann og redning hadde v\u00e6rt en enhet / seksjon i kommunen. Troms\u00f8bolig KF er fortsatt i en etableringsfase s\u00e5 det er for tidlig \u00e5 evaluere niv\u00e5et p\u00e5 kostnader ved opprettelse og drift. Det er dog benyttet betydelige midler gjennom bruk av eksterne r\u00e5dgivere og interne ressurser til \u00e5 etablere foretaket som n\u00e5 g\u00e5r inn i en mer operativ fase. De l\u00f8pende administrative og styringsmessige merkostnader, samt eventuelle kostnader ved duplisering av fagkompetanse /-milj\u00f8er m\u00e5 evalueres p\u00e5 et senere tidspunkt. \u00d8konomiske gevinster / mer effektiv tjenesteproduksjon En grunnleggende forutsetning for \u00e5 etablere kommunale foretak er at det foreligger \u00f8konomiske gevinster, gjennom mer effektiv og profesjonell drift, som overstiger administrative merkostnader og de eventuelle styringsmessige utfordringer ved organisasjonsformen. I forbindelse med etablering av idrettsanlegg KF m\u00e5 det etableres en inng\u00e5ende balanse hvor eiendeler, gjeld og egenkapital overdras foretaket. \u00c5pningsbalansen i kommunalt foretak skal baseres p\u00e5 de verdiene som overdratte eiendeler og gjeld var bokf\u00f8rt til i kommunekassens regnskap p\u00e5 tidspunktet for etablering av foretaket (kontinuitet). \u00c5pningsbalansen skal tilfredsstille de grunnleggende sammenhengene i balansen. 7 Det m\u00e5 foretas en vurdering av andelen gjeld med tilh\u00f8rende kapitalutgifter som skal overdras. Foretaket vil da st\u00e5 selv ansvarlig for dekning av FDV-utgifter, kapitalutgifter og driftskonsekvenser av fremtidige investeringer. En avgj\u00f8rende faktor for foretakets fremtidige eksistens, er \u00e5 operere med realistiske \u00f8konomiske rammer jfr. kommunelovens \u00a714-4. Det vi vet i dag er \u00f8konomien i Troms\u00f8 kommune er sv\u00e6rt utfordrende noe som ogs\u00e5 ber\u00f8rer forvaltningen av kommunens idrettsanlegg. En s\u00e6rskilt utfordring er det det avsettes for lite midler til vedlikehold av kommunens eiendomsportef\u00f8lje, herunder idrettsanlegg. Ved \u00e5 etablere et foretak vil en synliggj\u00f8re vedlikeholdsetterslep og hvilket finansieringsbehov som foreligger. Sp\u00f8rsm\u00e5let er hvorvidt Troms\u00f8 kommune vil v\u00e6re i stand omprioritere midler i tilstrekkelig grad til at FDV-utgifter, kapitalutgifter, l\u00f8pende drift og dekning av fremtidige investeringer vil kunne dekkes inn. Etableringsutgifter m\u00e5 ogs\u00e5 p\u00e5regnes. N\u00e5r det gjelder KF-organiseringens generelle effekter p\u00e5 tjenestekvalitet er det ulike syn p\u00e5 dette. Til fordel for organisering med foretak fremholdes gjerne at denne organiseringen har egenskaper som \u00f8ker tjenestekvaliteten. For eksempel kan det hevdes at s\u00e6rlig oppf\u00f8lging fra et styre virker prestasjonsfremmende eller at en friere l\u00f8nnsfastsettelse gir tilgang til sterkere kompetanse. Skjerming fra krav og kutt som er vanlige i basisorganisasjonen fremholdes ogs\u00e5 som gevinster til fordel for tjenestekvaliteten. Til fordel for samlet organisering uten foretak vil en gjerne peke p\u00e5 at en slik organisering gir et mer helhetlig godt sammensatt tjenestetilbud og en mer rettferdig fordeling av kommunale ressurser og kompetanse. De erfaringer en sitter med hos oss er at alle kommunale foretakene i Troms\u00f8 leverer tjenester av h\u00f8y kvalitet og i forhold til det samfunnsoppdraget de er satt til. Det m\u00e5 samtidig legges til at de \u00f8konomiske rammer etter hvert er tilrettelagt slik at en slik tjenesteproduksjon kan holdes oppe p\u00e5 et h\u00f8yt niv\u00e5. Eksempelvis er Troms\u00f8 brann og redning blitt tilf\u00f8rt betydelige midler etter foretaksetablering. Foretak som i stor grad har forretningsmessig preg vil til en viss grad selge tjenester eksternt. Dette vil v\u00e6re aktiviteter som vil kunne bidra til en \u00f8kt inntjening og en forbedret \u00f8konomi. I forhold til et idrettsanlegg KF anser en at salg av tjenester til eksterne vil v\u00e6re \u00e5 v\u00e6re begrenset. S\u00e6rlig i lys av at st\u00f8rre idrettsanlegg i Troms\u00f8 allerede er skilt ut ifra basisorganisasjonen, eks. Troms\u00f8badet. Det kan ogs\u00e5 pekes p\u00e5 at det oppst\u00e5r risiko for ulovlig kryss-subsidiering i en organisering med foretak som har anledning til \u00e5 drive salg av tjenester i markedet. Det kan v\u00e6re ulike syn p\u00e5 om kommunen b\u00f8r ha slik risiko. Erfaring fra andre kommuner Trenden i kommune-Norge er at det blir etablert stadig flere kommunale aksjeselskaper mens antallet kommunale foretak er blitt redusert med 50 % fra 2014-2023. 8 Flere av de st\u00f8rste bykommunene har avviklet eller omdannet kommunale foretak de senere \u00e5r. Stavanger kommune har i 2020 gjort en grundig utredning i forhold til alle sine kommunale foretak. Konklusjonen var at fire kommunale foretak ble avviklet hvorav tre ble tilbakef\u00f8rt til kommuneorganisasjonen. Dette gjaldt ogs\u00e5 Stavanger natur- og idrettsservice KF som hadde ansvar for drift, vedlikehold og skj\u00f8tsel av idrettsanlegg, idrettshaller og n\u00e6rmilj\u00f8anlegg ect. Begrunnelsen for tilbakef\u00f8ring av kommunale foretak var fordeler knyttet til \u00e5 ha helhetlig styringsmodell, potensiale for fremtidig omstillingsevne og reduksjon i transaksjonskostnader (merkostnader som skyldes KF- organisering). Det er ogs\u00e5 en tendens til at kommunale foretak med en stor grad av forretningsmessig preg blir omdannet til kommunale aksjeselskap. I Troms\u00f8 har vi jo gode erfaringer med dette gjennom omdanning av b\u00e5de Remiks-konsernet og Troms\u00f8 Parkering til kommunale aksjeselskap. Gjennom AS-organisering gis det blant annet st\u00f8rre fleksibilitet i forhold til regnskapsf\u00f8ring av avskrivninger samt at gjeldsbyrden til kommunen blir redusert ved overf\u00f8ring av l\u00e5negjeld. Oppsummering \u2013 etablering av idrettsanlegg som kommunalt foretak Det er viktig for lokaldemokratiet og innbyggerne at kommunens ressurser brukes s\u00e5 hensiktsmessig og effektivt som mulig. Kommunen b\u00f8r velge en organisering som over tid gir innbyggerne mest mulig igjen for de ressursene som er tilgjengelig og som gir kommunen god helhetlig oppgavel\u00f8sning. Det er kommunestyret som gj\u00f8r de overordnede valgene av organisering. Kommunestyret kan innenfor formannskapsmodellen legge tjenesteproduksjonen til kommunedirekt\u00f8ren, kommunale foretak, ulike former for interkommunale samarbeidskonstellasjoner eller i egne 9 selvstendige selskaper (for eksempel AS). Denne utredningen viser kun noen generelle hovedprinsipper, styrings- og demokratiperspektiver og \u00f8konomiske effekter rundt \u00e5 etablere idrettsanlegg som kommunalt foretak (KF). Hvis det er aktuelt \u00e5 g\u00e5 videre med saken m\u00e5 det gj\u00f8res grundigere analyser hvor flere aksepter m\u00e5 belyses, herunder: - Juridiske forhold som eksempelvis statsst\u00f8tte og anskaffelsesregelverk - N\u00e6rmere beskrivelse av \u00f8konomiske konsekvenser s\u00e6rlig knyttet \u00abbestiller-utf\u00f8rer- modell\u00bb - Klargj\u00f8ring av grensesnitt mot kommuneorganisasjonen. - Organisatoriske konsekvenser herunder personalbehov og overf\u00f8ring av ansatte til foretaket - Samarbeid med andre akt\u00f8rer (foreninger, idrettslag og andre akt\u00f8rer) Kommunedirekt\u00f8ren vil frar\u00e5de at en p\u00e5 n\u00e5v\u00e6rende tidspunkt igangsetter videre utredninger rundt \u00e5 organisere kommunale idrettsanlegg som et kommunalt foretak. Av erfaring vil det p\u00e5l\u00f8pe betydelige etableringsutgifter og bruk av interne ressurser som vil v\u00e6re krevende i dagens \u00f8konomiske situasjon for Troms\u00f8 kommune. Kommunedirekt\u00f8ren ser ogs\u00e5 f\u00e5 effektivitetshensyn p\u00e5 sikt ved en slik foretaksetablering. I en periode hvor kommunen st\u00e5r ovenfor store omstillinger vil gjennomf\u00f8ringskraften bli redusert ved at stadig st\u00f8rre deler av basisorganisasjonen flyttes ut. N\u00e5r det gjelder etablering av st\u00f8rre fremtidige idrettsanlegg, som eksempelvis ny Troms\u00f8hall, m\u00e5 en derimot vurdere n\u00e6rmere b\u00e5de finansiering, organisering og drift av slike anlegg. Konklusjon Kommunedirekt\u00f8ren legger konsekvensutredning at \u00e5 organisere idrettsanlegg til orientering. Kommunedirekt\u00f8ren vil frar\u00e5de at en p\u00e5 n\u00e5v\u00e6rende tidspunkt igangsetter videre utredninger rundt \u00e5 organisere kommunale idrettsanlegg som et kommunalt foretak. Vedtakskompetanse Milj\u00f8-, idrett-, kultur- og samfunnsutviklingsutvalget Vedlegg 10 "
}