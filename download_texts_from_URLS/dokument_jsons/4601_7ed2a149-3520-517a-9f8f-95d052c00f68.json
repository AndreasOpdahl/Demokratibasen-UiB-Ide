{
  "dokument_id": "7ed2a149-3520-517a-9f8f-95d052c00f68",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 16 fra Torstein Dahle ( R) om eventuelt legevaktsamarbeid med Oster\u00f8y og Samnanger Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10057400/Svar-pa-skriftlig-sporsmal-nr-16-fra-Torstein-Dahle-R-om-eventuelt-legevaktsamarbeid-med-Osteroy-og-Samnanger-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/41312-3 Bystyrets kontor v/ Anne Marit Myrstad Eriksen Saksbehandler: Trond Egil Hansen Dato: 11. mars 2024 Fra Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 16 fra Torstein Dahle ( R) om eventuelt legevaktsamarbeid med Oster\u00f8y og Samnanger Utvalg for helse og sosial 2024 Torstein Dahle (R) har 4. mars 2024 sendt inn f\u00f8lgende skriftlige sp\u00f8rsm\u00e5l: Heradsstyret i Oster\u00f8y kommune vedtok 21. februar \u00e5 inng\u00e5 i avtalen om legevaktsamarbeid med en rekke Nordhordlandskommuner (Alver, Gulen, Masfjorden, Austrheim, Modalen). Alver kommune er vertskommune. Legevakt og legevaktsentral er lokalisert i Helsehuset i Knarvik i Alver kommune. Underveis i prosessen \u00f8nsket Oster\u00f8y kommune \u00e5 vurdere et legevaktsamarbeid mellom Oster\u00f8y kommune, Samnanger kommune og Bergen kommune. Blant folk i Arna er det sterk interesse for \u00e5 f\u00e5 etablert en legevakt i Arna \u2013 en bydel med store avstander. Mange har sv\u00e6rt stor avstand til legevakt i \u00c5sane. Sp\u00f8rrer siterer fra saksframstillingen til Oster\u00f8y heradsstyre: \"Oster\u00f8y kommune tok saman med Samnanger kommune initiativ til nye samtalar i 2022 og 2023 med Bergen kommune for \u00e5 sj\u00e5 p\u00e5 alternativ til legevaktssamarbeid med Nordhordlandskommunane. Det har vore samtalar med Kommunaldirekt\u00f8r for helse og omsorg, Etatsdirekt\u00f8r etat for helsetjenester, seksjonssjef plan og utvikling og kommuneoverlegen i Bergen kommune. Bergen kommune har ikkje kome tilbake til Oster\u00f8y og Samnanger med noko tilbod om samarbeid. Munnleg vart det skissert at dersom Oster\u00f8y og Samnanger skulle inn i eit samarbeid med Bergen kommune ville v\u00e5re to kommunar m\u00e5tte betale for ein ekstra legevaktsbil med tilh\u00f8yrande personell som hadde 24/7 bemanning. Aktuell legevakt for Oster\u00f8y ville v\u00e6rt lokalisert p\u00e5 legevakta i Solheimsviken. Oster\u00f8y og Samnanger vil ikkje bli prioritert til legevakta i \u00c5sane og det var tydeleg sagt at det ikkje er aktuelt \u00e5 opne legevakt i Arna for Samnanger og Oster\u00f8y i desse samtalane.\" Kommunedirekt\u00f8ren i Oster\u00f8y skriver i sin tilr\u00e5ding: \"Bergen kommune har ikkje kome inn med noko tilbod til Oster\u00f8y kommune og er med dei vilk\u00e5ra dei set i samtalane ikkje innan dei budsjettrammene Oster\u00f8y kommune har pr. dags dato.\" I sin avsluttende vurdering skriver kommunedirekt\u00f8ren i Oster\u00f8y: \"Bergen kommune har ikkje svart p\u00e5 henvendinga om avtale p\u00e5 omr\u00e5det. Kostnadane til drift av ein legevaktsbil med personell 24/7 \u2013 365 dagar i \u00e5ret vil kome i tillegg til legevaktsavtale kveld og helg. Dette vil sansynlegvis gjere at kostnadane til legevakt i Bergen blir h\u00f8gare enn skissert avtale med Alver kommune.\" Sp\u00f8rsm\u00e5l til byr\u00e5den: Sp\u00f8rrer kan ikke se at UHSO er blitt orientert om denne saken i 2023 eller 2024. Kan byr\u00e5den redegj\u00f8re for hvordan denne saken er blitt h\u00e5ndtert politisk? Svar fra byr\u00e5den: Kommunenes forpliktelse til allmennlegevakt er beskrevet i akuttmedisinforskriften. Kommunen skal tilby legevaktordning som sikrer befolkningens behov for \u00f8yeblikkelig hjelp, og m\u00e5 s\u00f8rge for at minst \u00e9n lege er tilgjengelig for legevakt hele d\u00f8gnet. Legevaktordningen skal blant annet vurdere, gi r\u00e5d og veilede ved henvendelser om \u00f8yeblikkelig hjelp. Videre skal den diagnostisere og behandle akutte medisinske tilstander ved legekonsultasjoner og sykebes\u00f8k og ved behov henvise til andre tjenester i kommunen, blant annet fastlege, og eventuelt spesialisthelsetjeneste. Legevaktordningen skal ogs\u00e5 yte hjelp ved ulykker og andre akutte situasjoner, blant annet rykke ut umiddelbart n\u00e5r det er n\u00f8dvendig. De fleste kommunene i landet har etablert interkommunalt samarbeid i hele eller deler av d\u00f8gnet med en eller flere nabokommuner for \u00e5 l\u00f8se denne oppgaven. For mindre kommuner er slikt samarbeid n\u00f8dvendig for \u00e5 kunne bemanne legevaktene og sikre befolkningen en legevakttjeneste av h\u00f8y kvalitet. Samtidig medf\u00f8rer sentralisering av legevakttjenester at deler av befolkningen f\u00e5r lengre reisevei til n\u00e6rmeste legevakt. Diskusjoner om mulig legevaktsamarbeid med nabokommunene Oster\u00f8y, Samnanger og Vaksdal ble innledet i 2019. Alle disse tre kommunene deltar i andre interkommunale legevaktsamarbeid. Oster\u00f8y kommune deltar i Nordhordland legevakt, Samnanger kommune deltar i Os legevakt og Vaksdal kommune deltar i Voss legevakt. For disse tre kommunene ville hoveddelen av befolkningen f\u00e5tt kortere reisevei til legevakten ved et samarbeid med Bergen kommune. Bergen kommune har i kraft av sin st\u00f8rrelse ikke eget behov for interkommunalt legevaktsamarbeid, men var likevel positiv til \u00e5 utrede muligheten for et samarbeid, siden dette var \u00f8nsket av disse nabokommunene. Byr\u00e5det behandlet saken i m\u00f8te 05.09.2019 sak 1241/19 og satte som forutsetning at kommunens samlede utgifter til legevakt ikke skulle \u00f8ke. Vaksdal meldte etter kort tid at siden de hadde Voss sjukehus som lokalsykehus, var det mest hensiktsmessig \u00e5 videref\u00f8re deltakelsen i Voss legevakt. Diskusjonene om mulig legevaktsamarbeid m\u00e5tte settes p\u00e5 pause under pandemien, men ble etter hvert gjenopptatt med Oster\u00f8y og Samnanger. I m\u00f8ter med disse ble Bergen kommunes forutsetninger for et samarbeid presentert. For Bergen kommune var det ikke hensiktsmessig \u00e5 spre legevakttilbudet p\u00e5 flere lokasjoner. Den generelle mangelen p\u00e5 helsepersonell begrenser hvor mange leger og sykepleiere vi kan ha p\u00e5 vakt samtidig. Mange leger opplever legevaktarbeid som belastende og \u00f8nsker heller mindre enn mer legevaktarbeid. N\u00e5r det gjelder legevakt p\u00e5 natt, er aktiviteten relativt lav i forhold til kveld. Samtidig vet vi at nattarbeid er s\u00e6rlig belastende for v\u00e5rt helsepersonell. Tilbudet til nabommunene ville derfor v\u00e6re \u00c5sane legevakt innenfor \u00e5pningstiden der, utenom dette hovedlegevakten p\u00e5 Bergen helsehus. Det er en misforst\u00e5else at Oster\u00f8y og Samnanger ikke skulle bli prioritert til legevakten i \u00c5sane. Befolkningen i Arna vil med f\u00e5 unntak kunne n\u00e5 \u00c5sane legevakt innen 15-20 minutter, hvilket m\u00e5 regnes som kort avstand til legevakt. For nabokommunene ville reisetiden selvf\u00f8lgelig bli noe lengre, men som nevnt kortere enn i dag. For \u00e5 ivareta utrykningsplikten ville det bli n\u00f8dvendig med en legevaktbil nummer to. Det vil ikke v\u00e6re mulig \u00e5 ha forsvarlig responstid for utrykning for \u00e5 yte hjelp ved ulykker og andre akutte situasjoner i Bergen, dersom legevaktdistriktets eneste legevaktbil befinner seg p\u00e5 Oster\u00f8y eller i Samnanger. En ekstra legevaktbil ville bli en betydelig utgift som Oster\u00f8y og Samnanger muntlig gav uttrykk for at de ikke ville betale. Konsekvensen var derfor at Oster\u00f8y og Samnanger valgte \u00e5 videref\u00f8re legevaktsamarbeid med andre kommuner som i dag. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}