{
  "dokument_id": "d6b5f1a0-160a-5815-9e72-88c2590c2484",
  "doc_type": "case_attachment",
  "kommune": 4601,
  "tittel": "Uttalelse fra Bymilj\u00f8etaten",
  "url": "https://bergen.kommune.no/politikere-utvalg/api/fil/bk360/10865529/Uttalelse-fra-Bymiljoetaten",
  "tekst": " Bymilj\u00f8etaten Til Intern korrespondanse PBE Byggesak S\u00f8r (Arbeidssted) v/Remi V\u00e5r referanse: 2023/286629-9 Iversen Saksbehandler: Marianne Rindedal Jetmundsen Dato: 8. april 2024 Fra Natur- og milj\u00f8forvaltningsseksjonen Intern h\u00f8ring- Svar fra Bymilj\u00f8etaten Saken gjelder Bymilj\u00f8etaten viser til oversendelse fra Plan- og bygningsetaten vedr\u00f8rende s\u00f8knad om tillatelse til nybygg tomannsbolig med tilh\u00f8rende utomhusanlegg. Tiltaket er avhengig av at det gis unntak fra krav om detaljregulering (plankrav), jf. kommuneplans \u00a7 3.3.2, om tiltak i \u00f8vrig byggesone. Det f\u00f8lger av kommuneplanens \u00a7 3.3 at kommunen kan gi unntak for plankravet, tiltakshaver har f\u00f8lgelig ikke et rettskrav p\u00e5 \u00e5 f\u00e5 innvilget unntak, selv om vilk\u00e5rene for unntak etter \u00a7 3.3.2 skulle v\u00e6re innfridd. Bygningsmyndigheten m\u00e5 i slike tilfeller foreta en vurdering av om det b\u00f8r gis unntak fra plankravet. Grunnlag Planstatus Kommuneplanens arealdel (KPA2018) viser tiltaket plassert innenfor areal avsatt til bebyggelse og anlegg, \u00f8vrig byggesone. Eiendommen ber\u00f8res av hensynssonene H530_4 Byfjellsgrense \u2013 s\u00f8r, og H560_86 Naturmilj\u00f8 \u2013 naturtyper, men tiltaket ber\u00f8re ikke hensynsonene direkte. Fyllingsfot og uteareal mv. plasseres 0 meter til hensynssonene. Deler av eiendommen omfattes av reguleringsplan nr. 30100000 - FANA.SM\u00d8R\u00c5SVEGEN, APELTUNVEGEN (1968). Arealet er vist som sideareal til veigrunn i en bredde p\u00e5 12,5 meter, tilsvarende gjeldende byggegrense mot vei, p\u00e5 tidspunktet for utarbeidelse og vedtak av planen. Eiendommen er i all hovedsak uregulert. Andre overordnede registreringer Eiendommen og \u00f8nsket tiltak grenser direkte i \u00f8st mot en registrert naturtype av typen rik sump- og kildeskog, med viktig (B) verdi. Lokaliteten er s\u00e5pass spesiell og velutviklet at det er i verdivurderingen diskutert om den burde v\u00e6rt sv\u00e6rt viktig (A) verdi, men grunnet mangelfull kartlegging av r\u00f8dlistearter er den satt til viktig (B). Eiendommen grenser i nord til det kartlagte friluftslivsomr\u00e5de Kr\u00e5k\u00e5sen. Dette er et leke- og rekreasjonsomr\u00e5de med stier og skog med tilkomst til Sm\u00f8r\u00e5sfjellet, og har registrert viktig verdi. I \u00f8st grenser eiendommen til et st\u00f8rre friluftslivsomr\u00e5de som omfatter Stendafjellet og Sm\u00f8r\u00e5sfjellet. Dette er et marka-omr\u00e5de med sv\u00e6rt viktig verdi, jf. Kartlegging av friluftslivsomr\u00e5der i Bergen kommune i regi av Bymilj\u00f8etaten, 2016. Vurderinger Bymilj\u00f8etaten skal vurdere tiltakets konsekvenser for interesser knyttet til natur, biologisk mangfold, landskap og friluftsliv. Herunder er hensynet til biologisk mangfold, natur og friluftsliv sentralt for vurdering av den aktuelle saken, da eiendommen delvis omfattes av hensynssonene H530 Byfjellsgrense \u2013 s\u00f8r, og H560 Naturmilj\u00f8 \u2013 naturtyper. Det er lang historikk i saken, og det har blant annet blitt avholdt flere forh\u00e5ndskonferanser og tilsvarende tiltak har tidligere v\u00e6rt oms\u00f8kt og avsl\u00e5tt (saksnummer 201909603, 202122427, BYGG-2023/11173 og BYGG-2023/13538). Det s\u00f8kes n\u00e5 om \u00e5 bygge tomannsbolig p\u00e5 en eiendom med vanskelig topografi og store h\u00f8ydeforskjeller. Det s\u00f8kes om \u00e5 bygge delvis i en bratt skr\u00e5ning. Tiltaket vil ikke ber\u00f8re hensynssonene H530 Byfjellsgrense- s\u00f8r og H560 Naturmilj\u00f8 direkte, men fyllingsfot og uteareal mv. plasseres 0 meter i avstand til de viktige verdiene. Innenfor byfjellgrensen (H530) skal naturkvaliteter og omr\u00e5dets verdi for friluftsliv, naturmangfold, kulturminner, landbruk og drikkevannforsyning ivaretas, jf. retningslinjer til KPA \u00a7 35.2. I forvaltningsplan for byfjellene (byfjellene s\u00f8r) er hensynssone H560 i tillegg definert som \u00abvernesone\u00bb. pkt. 11.4 (fig. 11). I vernesonen legges f\u00f8lgende forvaltningsm\u00e5l til grunn. \u00abOmr\u00e5denes ur\u00f8rte natur- og landskapspreg opprettholdes p\u00e5 lang sikt. Ved forvaltningens vurdering av hvorvidt et tiltak kan tilr\u00e5s eller ikke, skal hensynet til natur, landskap og andre milj\u00f8goder tillegges stor vekt.\u00bb Det fremkommer videre fra retningslinjene til KPA \u00a7 35.4 Naturmilj\u00f8 (560) at i disse omr\u00e5dene skal hensynet til naturmangfold skal veie tungt. I Naturbase er det registrert rik sump- og kildeskog av viktig verdi (ID BN00086370). Rik sump- og kildeskog, eller rik svartorsumpskog etter dagens NiN-metodikk, er kategorisert som VU-s\u00e5rbar p\u00e5 norsk r\u00f8dliste over naturtyper 2018. Naturtypen er sv\u00e6rt s\u00e5rbar for ytre p\u00e5virkning og tilrettelegging/ferdsel, og er avhengig av jevn vannf\u00f8ring i bekk og bevaring av omliggende skog, jf. Naturbase. Grunnet eiendommens terreng og utforming vil etablering av bolig medf\u00f8re omfattende bruk av murer, fyllinger, terrasseringer og trapper. Slike vesentlige terrenginngrep vil br\u00e5tt endre det naturlige milj\u00f8et og vil etter Bymilj\u00f8etatens vurdering kunne negativt p\u00e5virke det klimatiske milj\u00f8et som den rike sumpskogen er avhengig av, og det tilh\u00f8rende artsmangfoldet. Sumpskog er en type v\u00e5tmark, og forekomsten p\u00e5 N\u00f8ttveit ligger i et smalt dals\u00f8kk langs en bekk mellom bebyggelse. Det er med andre ord sv\u00e6rt uheldig om denne forekomsten blir ytterligere innsnevret. Selv om ikke tiltakene direkte ber\u00f8rer kartavgrensning til naturtypen, anser vi likevel at risikoen for vesentlig negativ konsekvens p\u00e5 naturverdiene er stor. Det er utfordrende topografiske forhold og sv\u00e6rt lite rom for feilmarginer, s\u00e6rlig med tanke p\u00e5 tiltakets dimensjoner. Vi stiller oss sp\u00f8rrende til hvordan anleggsarbeidet kan gjennomf\u00f8res uten at naturverdiene ber\u00f8res, s\u00e6rlig med tanke p\u00e5 etablering av fylling og terrassering. Tiltaket er avhengig av dispensasjon fra KPA 2018 \u00a73.3.2 om plankrav for tiltak i \u00f8vrig byggesone. Hovedhensynet bak plankravet i KPA 2018 \u00a7 3 er at kommunen skal f\u00e5 mulighet til \u00e5 foreta en helhetlig vurdering av omr\u00e5der \u00abder kommuneplanens arealdel ikke gir tilstrekkelige avklaringer\u00bb, jf. Ot.prp. nr. 32 (2007-2008) s. 221. Plankravet skal med andre ord sikre en helhetlig arealdisponering og en forsvarlig utredning av overordnede forhold som infrastruktur, tomteutnyttelse, bygningstype, forholdet til kulturminner mv., samt sikre medvirkning fra offentlige myndigheter og ber\u00f8rte grunneiere. Det anf\u00f8res at disse hensynene blir \u00abvesentlig tilsidesatt\u00bb, jf. pbl. \u00a7 19-2 andre ledd. Slik vi vurderer det vil konsekvensene for milj\u00f8et og omgivelsene rundt, ikke bli tilstrekkelig ivaretatt og vurdert gjennom byggesaksbehandlingen. Vi kan ikke se at oms\u00f8kt tiltak er i tr\u00e5d med kommuneplanens \u00a7 8.2.9 om \u00e5 benytte minst mulig fyllinger og murer, samt retningslinjer til \u00a7\u00a7 35.2 og 35.4, om ivaretakelse av hensyn til friluftsliv og naturmangfold. Bekken som renner gjennom omr\u00e5det med rik sumpskog ligger ogs\u00e5 i kort avstand til oms\u00f8kt tiltak og fyllingsfot. Store terrenginngrep og masseutfyllinger medf\u00f8rer ofte stor risiko for partikkelforurensning til vassdrag. Dersom det gis tillatelse til tiltaket og det inneb\u00e6rer inngrep i kantvegetasjon og/eller avrenning av anleggsvann og/eller andre former for forurensning av vannforekomsten, er det tiltakshavers plikt \u00e5 igangsette forebyggende tiltak for \u00e5 overholde krav i vannressursloven \u00a7\u00a7 5 og 11. Bymilj\u00f8etaten minner om at det er Statsforvalter som vassdragsmyndighet som kan frita fra kravene i vannressursloven. Bymilj\u00f8etatens anbefaling Tiltaket er avhengig av at det gis unntak fra krav om detaljregulering (plankrav), jf. kommuneplans \u00a7 3.3.2, om tiltak i \u00f8vrig byggesone. Oms\u00f8kt tiltak vil etter Bymilj\u00f8etatens vurdering vil f\u00e5 store, negative konsekvenser for hensynssone for natur og Byfjellsgrense, i tillegg til landskap. Dette vil ikke bli tilstrekkelig ivaretatt og vurdert gjennom byggesaksbehandlingen. Bymilj\u00f8etaten vil p\u00e5 bakgrunn av overst\u00e5ende vurdering frar\u00e5 at det gis dispensasjon for oms\u00f8kt tomannsbolig. Med hilsen Bymilj\u00f8etaten Kristin Madsen Klokkeide - seksjonsleder Marianne Rindedal Jetmundsen - saksbehandler/naturforvalter Dokumentet er godkjent elektronisk. "
}