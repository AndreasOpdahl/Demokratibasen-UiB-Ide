{
  "dokument_id": "cec9596d-1c62-54dc-a6d8-c63d72b86d8d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 73 fra Linn Kristin Eng\u00f8 (A) om rehabilitering Christi Krybbe skoler - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11418471/Svar-pa-skriftlig-sporsmal-nr-73-fra-Linn-Kristin-Engo-A-om-rehabilitering-Christi-Krybbe-skoler-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/164700-3 Saksbehandler: Ylva-Helen Svanberg Helle Fra Dato: 11. november 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 73 fra Linn Kristin Eng\u00f8 (A) om rehabilitering Christi Krybbe skoler - Utvalg for barnehage, skole og idrett Representant Linn Kristin Eng\u00f8 (A) har 28.10.2024 sendt inn f\u00f8lgende skriftlig sp\u00f8rsm\u00e5l: I Svar p\u00e5 skriftlig sp\u00f8rsm\u00e5l nr. 44 fra Even S\u00f8rland (A) om KVU for rehabilitering Christi Krybbe skoler - Utvalg for barnehage, skole og idrett skriver byr\u00e5den: \u00abEtat for utbygging leverte 01.juli 2024 et fagnotat av Christie Krybbe skoler. Jeg vil n\u00e5 i h\u00f8st ha en gjennomgang av prosjektet for \u00e5 vurdere hvilke politiske f\u00f8ringer som skal gis. Uansett hva som blir det endelige valget av konsept, vil et rehabiliteringsprosjekt for Christi Krybbe skoler kreve plass i en erstatningsskole. Per i dag er Christi Krybbe skoler planlagt midlertidig flyttet til skoledelen av Mindemyren flerbruksbygg n\u00e5r dette st\u00e5r ferdig til bruk. Byr\u00e5det har en uttalt m\u00e5lsetting om at alle de skolene i Bergen som ikke har helseverngodkjenning i dag, raskest mulig skal bli helseverngodkjent. Siden et rehabiliteringsprosjekt for Christi Krybbe skoler vil ligge noen \u00e5r frem i tid, vil det v\u00e6re \u00f8nskelig og hensiktsmessig \u00e5 gjennomf\u00f8re tiltak som gj\u00f8r at den aktuelle skolen i mellomtiden kan innfri forskriftskrav til inneklima. Den faglige anbefalingen er derfor at en p\u00e5 kort sikt gjennomf\u00f8rer n\u00f8dvending vedlikehold og utbedringer som gj\u00f8r det mulig \u00e5 s\u00f8ke om ny helseverngodkjenning.\u00bb I samme svar p\u00e5 skriftlig sp\u00f8rsm\u00e5l skriver byr\u00e5den at Etat for utbygging 01.juli 2024 leverte et fagnotat om Christie Krybbe skoler. Han melder at han denne h\u00f8sten vil ha en gjennomgang av prosjektet for \u00e5 vurdere hvilke politiske f\u00f8ringer som skal gis. Sp\u00f8rsm\u00e5l til byr\u00e5den: Sp\u00f8rsm\u00e5l: 1. Hva har byr\u00e5dens gjennomgang vist? 2. N\u00e5r kan en flerbruksbygg p\u00e5 Mindemyren st\u00e5 klart? 3. N\u00e5r kan en tidligst forvente at rehabilitert Christi Krybbe skoler st\u00e5r ferdig? 4. I hvilken grad har byr\u00e5det utfordret VLFK som vernemyndighet sin tiln\u00e6rming til alternativ K2? Svar fra byr\u00e5den: Prosjektet for rehabilitering av Christi krybbe skoler har vist seg krevende ut ifra vernehensyn og \u00f8konomi. Jeg viser til forslag til budsjettforslaget fremlagt 30. oktober hvor det st\u00e5r \u201cDet er gjennomf\u00f8rt en utredning av ulike konsept for \u00e5 m\u00f8te behovene p\u00e5 Christi Krybbe skoler knyttet til l\u00e6ringsmilj\u00f8, SFO samt n\u00e6rmilj\u00f8. Bruk av \u00d8vregaten 5 til skoleform\u00e5l inng\u00e5r i gjennomf\u00f8rt utredning. Det er tunge verneinteresser i den historiske skolen samt i omr\u00e5det for\u00f8vrig. Prosjektet har vist seg krevende ut i fra verneinteresser og \u00f8konomi, og det gjennomf\u00f8res ytterligere utredninger for \u00e5 oppgradere dagens bygningsmasse og uteomr\u00e5de (0+ alternativ) for \u00e5 gi et tilstrekkelig beslutningsunderlag. Mindemyren flerbruksbygg er tenkt som erstatningsskole, og forskyvning i dette prosjektet f\u00f8rer til utsettelse av gjennomf\u00f8ringsfasen for Christi Krybbe skoler\u201d. Siden noen av sp\u00f8rsm\u00e5lene omhandler skolebygg som ligger under ansvarsomr\u00e5det til Byr\u00e5dsavdeling for finans, er sp\u00f8rsm\u00e5lene forelagt byr\u00e5d for finans. N\u00e5r det gjelder flerbruksbygg p\u00e5 Minde s\u00e5 opplyser Byr\u00e5d for finans at det ikke eksplisitt er sagt noe om dette i Handlings- og \u00f8konomiplan, men Posten Bring skal v\u00e6re p\u00e5 eiendommen til 3. kvartal 2027. Ut ifra dette planlegger en n\u00e5 mot at flerbruksbygget kan st\u00e5 klart til bruk i 2031. Uavhengig av hva som blir det endelige valget av konsept, vil et rehabiliteringsprosjekt for Christi Krybbe skoler kreve plass i en erstatningsskole. Per i dag er Christi Krybbe skoler planlagt midlertidig flyttet til skoledelen av Mindemyren flerbruksbygg n\u00e5r dette etter planen st\u00e5r ferdig til bruk i 2031. Det er allerede f\u00f8rt en dialog med VLFK sin vernemyndighet i arbeidet med utredningen av b\u00e5de K1 og K2. Konklusjonen i den forh\u00e5ndsvurderingen som ble gitt, er tydelig mht. at alternativ K2 ikke er gjennomf\u00f8rbart sett ut fra regionale kulturmilj\u00f8interesser. Riksantikvaren st\u00f8tter dessuten et slikt syn. Derfor er det kun gjennom et reguleringsplanarbeid at en vil kunne f\u00e5 en endelig konklusjon om K2. En slik tiln\u00e6rming vil v\u00e6re sv\u00e6rt ressurskrevende b\u00e5de i form av tid og kostnader, og vil trolig kun munne ut i et prosjekt som er like lite \u00f8konomisk b\u00e6rekraftig som K1. Byr\u00e5det kan derfor ikke anbefale \u00e5 velge et slikt alternativ. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}