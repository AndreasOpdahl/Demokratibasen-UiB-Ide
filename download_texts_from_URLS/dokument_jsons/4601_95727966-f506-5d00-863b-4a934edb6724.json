{
  "dokument_id": "95727966-f506-5d00-863b-4a934edb6724",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra nr. 18 Diane A. Berbain (SV) om l\u00f8nns- og pensjonsvilk\u00e5r og tariffavtaler under konkurranseutsetting av kommunale sykehjem - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10077837/Svar-pa-skriftlig-sporsmal-fra-nr-18-Diane-A-Berbain-SV-om-lonns-og-pensjonsvilkar-og-tariffavtaler-under-konkurranseutsetting-av-kommunale-sykehjem-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/42337-3 Saksbehandler: Petter Sevaldson Lilleb\u00f8 Fra Dato: 13. mars 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l fra nr. 18 Diane A. Berbain (SV) om l\u00f8nns- og pensjonsvilk\u00e5r og tariffavtaler under konkurranseutsetting av kommunale sykehjem - Utvalg for helse og sosial 2024 Representanten Diane A. Berbain (SV) har 5. mars sendt inn f\u00f8lgende skriftlige sp\u00f8rsm\u00e5l: Den 29. februar behandlet byr\u00e5det en sak med innstilling til bystyret om konkurranseutsetting av kommunale sykehjem. Byr\u00e5det hevder at det ikke er et m\u00e5l \u00e5 svekke ansattes l\u00f8nns- og pensjonsvilk\u00e5r ved konkurranseutsetting. I sykehjem utgj\u00f8r personalkostnader rundt 80-85 prosent av totalkostnaden av driften. Det er derfor liten tvil om at innsparinger i personalkostnader kan utgj\u00f8re store summer. Sp\u00f8rsm\u00e5l til byr\u00e5den: Hvordan vil byr\u00e5det sikre ansattes l\u00f8nns- og pensjonsvilk\u00e5r, slik at de blir sammenlignbare med dem de har som kommunalt ansatte? Vil kommunen stille krav om s\u00e6rlige tariffavtaler? Svar fra byr\u00e5den: I byr\u00e5dserkl\u00e6ringen fremg\u00e5r det at m\u00e5let med konkurranseutsettingen er \u00f8kt kvalitet, mangfold og innovasjon. Dette er ogs\u00e5 fastsl\u00e5tt i bystyresaken som n\u00e5 er til behandling, samt i tidligere skriftlige sp\u00f8rsm\u00e5l. Forskrift om l\u00f8nns- og arbeidsvilk\u00e5r i offentlige anskaffelser regulerer rammene for de grunnleggende krav kommunen skal stille i forbindelse med anskaffelser. Det fremg\u00e5r her at kommunen skal stille krav om l\u00f8nns- og arbeidsvilk\u00e5r i samsvar med landsomfattende tariffavtale for den gjeldende bransje. Innhold og krav i konkurransegrunnlaget vil avklares i den videre prosessen dersom bystyret beslutter at det skal konkurranseutsettes to sykehjem. Dette arbeidet vil gj\u00f8res i dialog med tillitsvalgte og vernetjeneste. Jeg er opptatt av at arbeidstakere som omfattes av endringene skal ivaretas p\u00e5 en god m\u00e5te, og vil i tr\u00e5d med kommunens avtaleverk kartlegge konsekvensene for AFP- og pensjonsvilk\u00e5r for ber\u00f8rte ansatte. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}