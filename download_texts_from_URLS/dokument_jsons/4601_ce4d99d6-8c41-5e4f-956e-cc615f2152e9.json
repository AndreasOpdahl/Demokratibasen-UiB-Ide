{
  "dokument_id": "ce4d99d6-8c41-5e4f-956e-cc615f2152e9",
  "doc_type": "case_attachment",
  "kommune": 4601,
  "tittel": "Kunnskapsgrunnlag - nyere forskning og rapporter",
  "url": "https://bergen.kommune.no/politikere-utvalg/api/fil/bk360/9073290/Kunnskapsgrunnlag-nyere-forskning-og-rapporter",
  "tekst": " V\u00e5r referanse: 2023/238859-2 Dato: 25. september 2023 Kunnskapsgrunnlag - nyere forskning og rapporter Nasjonalt Et skada bilde av hvordan sex er. Ungdoms perspektiv p\u00e5 porno Rapporten er laget av Redd Barna og ble publisert i 2020. Den er utarbeidet p\u00e5 bakgrunn av blant annet fokusgruppeintervjuer, anonyme sp\u00f8rreskjema, analyse av henvendelser til informasjonskanaler og chattetjenester. I tillegg har Redd Barna f\u00e5tt inn rundt 60 anonymiserte svar fra f\u00f8lgere av Snapchat-kontoen Snapkollektivet. Rapporten viser til at b\u00e5de norske og internasjonale studier sl\u00e5r fast at barn og unge eksponeres for pornografi i et langt st\u00f8rre omfang enn tidligere. Samtidig fremst\u00e5r kunnskapen, medieoppslagene og fagmilj\u00f8enes ulike oppfatninger om hvordan barn og unge p\u00e5virkes av porno som fragmentert og mangelfull. Det st\u00f8rste frav\u00e6ret har v\u00e6rt unges egne stemmer. Redd Barna mener at kunnskap om ungdoms erfaringer med og refleksjoner rundt pornografi er viktig for \u00e5 forst\u00e5 i hvilken grad tidlig eksponering for porno kan p\u00e5virke seksuell atferd, syn p\u00e5 kj\u00f8nnsroller, relasjoner og seksuelt samtykke. Oppsummert har Redd Barna gjort f\u00f8lgende hovedfunn: \u2022 Barn og unge har sv\u00e6rt lett tilgang til porno \u2022 Unge bruker porno for \u00e5 l\u00e6re om sex \u2022 Det er lett \u00e5 komme over porno som inneholder krenkelser og vold \u2022 Usikkert om gutter forst\u00e5r at nytelse i porno ofte er skuespill \u2022 Unge mener porno bidrar til seksuelle krenkelser \u2022 Ambivalente f\u00f8lelser knyttet til porno \u2022 Unge tror porno \u00f8ker interessen for nakenbilder \u2022 Tror grensene t\u00f8yes for hva en vil se \u2022 Ungdom mener yngre barn b\u00f8r beskyttes mot porno \u2022 Unge \u00f8nsker bedre forst\u00e5else av porno Trygghet, mangfold og \u00e5penhet - handlingsplan 2021-2024 I juni 2021 kom dav\u00e6rende regjering med en handlingsplan mot diskriminering p\u00e5 grunn av seksuell orientering, kj\u00f8nnsidentitet, kj\u00f8nnsuttrykk og kj\u00f8nnskarakteristika, kalt \u00abTrygghet, mangfold og \u00e5penhet.\u00bb Regjeringens overordnede m\u00e5lsettinger for innsatsen i handlingsplanen er: \u2022 \u00d8kt \u00e5penhet om kj\u00f8nns- og seksualitetsmangfold \u2022 Bedre levek\u00e5r og livskvalitet for skeive \u2022 Styrket samarbeid med og st\u00f8tte til sivilsamfunnet. Dette skal realiseres gjennom 46 tiltak innenfor syv innsatsomr\u00e5der. Seksuell orientering, kj\u00f8nnsmangfold og levek\u00e5r Universitetet i Bergen, NTNU og Nordlandsforskning st\u00e5r bak unders\u00f8kelsen LHBTIS-levek\u00e5r 2020, som ble publisert sommeren 2021. P\u00e5 bekgrunn av denne unders\u00f8kelsen ble rapporten \u00abSeksuell orientering, kj\u00f8nnsmangfold og levek\u00e5r\u00bb utarbeidet. Hovedfunnene i unders\u00f8kelsen kan oppsummeres i tre punkt: \u2022 Transpersoner rapporterte om levek\u00e5rsutfordringer og erfaringer med ulike former for diskriminering. Samtidig rapporterte de ogs\u00e5 om stolthet og st\u00f8tte, og deltakelse i organisasjonsliv, skeive organisasjoner og vennenettverk. \u2022 Lesbiske kvinner og homofile menn rapporterte i stor grad om levek\u00e5r p\u00e5 lik linje med heterofile kvinner og menn, men de er noe mer utsatt for psykiske helseplager. Analysene viser sm\u00e5 og f\u00e5 forskjeller mellom heterofile og lesbiske kvinner. Forskjellene mellom heterofile og homofile menn er ogs\u00e5 relativt sm\u00e5, men p\u00e5 flere punkt var det signifikant flere homofile menn enn heterofile menn som rapporterte om levek\u00e5rsutfordringer. \u2022 Blant bifile menn og kvinner var det h\u00f8yere andeler som rapporterte om levek\u00e5rsutfordringer enn blant lesbiske kvinner og homofile menn og heterofile kvinner og menn. Dette er den f\u00f8rste nasjonale unders\u00f8kelsen p\u00e5 skeives levek\u00e5r i Norge som ogs\u00e5 inkluderer transpersoner. Forskerne konkluderte med at det er h\u00f8yere andeler transpersoner enn ciskj\u00f8nnede som rapporterer om s\u00f8vnbesv\u00e6r, nedstemthet, stress og selvmordstanker. Over 70 prosent av transpersoner i Norge har tenkt p\u00e5 \u00e5 ta sitt eget liv \u2013 over en tredjedel har faktisk fors\u00f8kt. Sektorrapport om seksuell helse 2021 Sektorrapporten ble publisert i oktober 2021 og presenterer en oversikt over utviklingstrekk i samfunnet som p\u00e5virker befolkningens helse og hvordan helse er fordelt mellom grupper i samfunnet. Rapporten er utarbeidet av Helsedirektoratet, og inng\u00e5r i det systematiske folkehelsearbeidet p\u00e5 nasjonalt niv\u00e5. Rapporten vil utgj\u00f8re en del av grunnlaget for regjeringens neste stortingsmelding om folkehelse. Rapporten best\u00e5r av sju kapitler som tar for seg ulike samfunnsomr\u00e5der der politikken som f\u00f8res og prioriteringene som blir gjort p\u00e5virker folkehelsen. Kapittel 4 er kalt \u00abSunne valg,\u00bb, og har et underkapittel kalt \u00abSeksuell helse\u00bb (kap. 4.6.). Her vises det blant annet til at: Koronah\u00e5ndteringen ser ut til \u00e5 ha gitt positive utslag p\u00e5 indikatorer for seksuell helse. Det var en tydelig nedgang i antall utf\u00f8rte aborter i perioden mai til november 2020 sammenlignet med samme periode i 2019. Trenden med \u00f8kende antall tilfeller av genital klamydia og gonor\u00e9 de siste \u00e5rene stoppet ogs\u00e5 opp i 2020, og trenden med nedadg\u00e5ende p\u00e5viste hiv- tilfeller forsterket seg i 2020. Videre viser rapporten til at det er lett tilgang p\u00e5 rimelig, moderne og sikker prevensjon, noe som er avgj\u00f8rende for \u00e5 forebygge uplanlagte svangerskap og abort. Fra 1. januar 2022 kan jordm\u00f8dre og helsesykepleiere rekvirere alle typer prevensjon uavhengig av alder. Gjennom statens bidragsordning f\u00e5r unge mellom 16 og 22 \u00e5r \u00f8konomisk st\u00f8tte til \u00e5 dekke hele eller deler av kostnadene til prevensjon. Snakk med meg. Et innblikk i Ungdomstelefonen 2014-2021 Rapporten fra Skeiv Ungdom1 kom i 2022. Ungdomstelefonen er Skeiv Ungdoms hjelpetjeneste p\u00e5 telefon, melding og chat Dette er et anonymt lavterskeltilbud for unge som trenger \u00e5 snakke med noen om f\u00f8lelser, seksualitet, kj\u00f8nn, sex og alt som h\u00f8rer ungdomstiden til. De som betjener ungdomstelefonen, er der p\u00e5 frivillig basis og er unge skeive mellom 18 og 30 \u00e5r Siden 2014 har vaktene p\u00e5 Ungdomstelefonen besvart et sp\u00f8rreskjema knyttet til hver enkelt samtale de mottar. Det er data fra disse sp\u00f8rreskjemaene som er grunnlaget for rapporten. Rapporten viser at: \u2022 Stadig flere unge opps\u00f8ker hjelp. I 2021 var hele 8 av 10 personer som kontaktet Ungdomstelefonen under 18 \u00e5r. En femtedel var under 14 \u00e5r. 1 Skeiv Ungdom er ungdomsorganisasjonen til FRI \u2013 Foreningen for kj\u00f8nns- og seksualitetsmangfold. Side 2 av 7 \u2022 Det har blitt et \u00f8kende behov for \u00e5 snakke om vanskelige temaer som seksuelle overgrep, selvmordstanker og mobbing. \u2022 18 prosent av samtalene i 2021 handlet om psykisk helse. \u2022 I l\u00f8pet av 2021 mottok Ungdomstelefonen 1822 henvendelser. De fleste henvendelsene kom via chat. Rapporten viser til at fra det som finnes av forskning p\u00e5 feltet, vet en at unge som definerer seg som skeive oftere er arbeidsuf\u00f8re, har det trangere \u00f8konomisk og har d\u00e5rligere helse enn unge ikke-skeive. Erfaringene fra Ungdomstelefonen tilsier at det er et stort behov for bedre kunnskap hos skole- og helsepersonell, foreldre, organisasjoner og beslutningstakere, om hvilke utfordringer skeive ungdommer m\u00f8ter og hvilke tiltak som kan gjennomf\u00f8res for m\u00e5lgruppen. Seksualitetsundervisning i skolen. En kartlegging av elevers og l\u00e6reres erfaringer og \u00f8nsker Sex og samfunn fulgte i 2022 opp en nasjonal unders\u00f8kelse de gjennomf\u00f8rte i 2016/2017 blant l\u00e6rere og elever, hvor m\u00e5let var \u00e5 kartlegge seksualitets-undervisningen i skolen. Den nye rapporten fra 2021/2022 gir en oversikt over hva som har endret seg siden forrige unders\u00f8kelse. De har stilt de samme sp\u00f8rsm\u00e5lene til de samme m\u00e5lgruppene, noe som gir dem mulighet til \u00e5 se endringer p\u00e5 feltet. Oppsummert viser rapporten at elevenes opplevelse av seksualitetsundervisningen er relativ lik som i 2017, med noen unntak. Elevene som besvarte unders\u00f8kelsen i 2021 var litt mindre forn\u00f8yde enn i 2017, og de mente ogs\u00e5 at undervisningen var litt d\u00e5rligere i 2021 sammenlignet med 2017. Resultatene viser klare kj\u00f8nnsforskjeller i b\u00e5de tilfredshet og \u00f8nsker. Guttene var mer generelt forn\u00f8yde med undervisningen sammenlignet med jentene. Pandemien har medf\u00f8rt en annerledes hverdag for elevene. Undervisningen var i lengre perioder kun digital. Dette kan ha f\u00f8rt til at muligheten for interaksjon i klassen reduseres, noe som kan ha p\u00e5virket kvaliteten p\u00e5 undervisningen. I tillegg f\u00f8rte pandemien til at mange helsesykepleiere ble omdisponert til andre arbeidsoppgaver, noe som kan ha hatt innvirkning p\u00e5 planleggingen og gjennomf\u00f8ringen av seksualitetsundervisning, i de tilfellene hvor l\u00e6rere \u00f8nsket \u00e5 bruke helsesykepleier og/eller helsesykepleiers kompetanse. L\u00e6rerunders\u00f8kelsen ble gjennomf\u00f8rt ved at det ble sendt ut henvendelse til alle landets grunnskoler. Oppsummert ser en at l\u00e6rerne, i likhet med resultatet fra 2016/2017, fortsatt mener at kvaliteten p\u00e5 seksualitetsundervisningen ikke var god nok, og det er fortsatt \u00f8nske om mer kompetanse p\u00e5 omr\u00e5det. Flere l\u00e6rere \u00f8nsker mer seksualitetsundervisning i skolen, og seksualitetsundervisningen ble i stor grad kombinert med andre fag, noe som ogs\u00e5 er en \u00f8kning fra 2016/2017. Omtrent to av fem l\u00e6rere delte inn klassen etter kj\u00f8nn i hele eller deler av undervisningen. Dette var f\u00f8rst og fremst de l\u00e6rerne som var utdannet f\u00f8r 2008. Over halvparten av l\u00e6rerne hadde et formalisert samarbeid med helsesykepleier, men dette er en liten nedgang fra forrige unders\u00f8kelse. En stor endring fra 126/2017 til 2021/2022 er bruken av eksterne undervisere og undervisningsmateriellet Uke 6, som begge ble benyttet dobbelt s\u00e5 mye i 2021. I 2021 oppgir 44 prosent av l\u00e6rerne at de har undervist om digital seksualitet. En h\u00f8yere andel sa de hadde undervist om digitale overgrep. Flere elever rapporterer ogs\u00e5 \u00e5 ha f\u00e5tt mer undervisning om digitale overgrep enn digital seksualitet. Side 3 av 7 Ungdata-rapport 2022. Nasjonale resultater Den nasjonale Ungdata-rapporten fra 2022 viser at seksuell trakassering2 rammer mange unge, og at en god del opplever u\u00f8nsket seksuell bef\u00f8ling, ryktespredning og verbal trakassering. Jenter opplever mer av dette enn gutter, men det finnes ogs\u00e5 en del gutter som blir utsatt for seksuell trakassering. Verbal trakassering er mest vanlig blant de yngste, mens u\u00f8nsket bef\u00f8ling \u00f8ker med alderen. Fem prosent har opplevd at bilder eller videoer der de har v\u00e6rt nakne eller deltatt i seksuelle handlinger, har blitt spredd mot deres vilje. Vold og overgrep mot barn og unge Forskningsrapporten \u00abVold og overgrep mot barn og unge\u00bb er basert p\u00e5 UngVold3- studien, utf\u00f8rt av OsloMet. Rapporten viser en sterk \u00f8kning i seksuell vold blant barn og unge, og unders\u00f8kelsen viser at omfanget av nesten alle former for seksuell vold hadde doblet seg fra 2015 til 2023, b\u00e5de blant jenter og gutter. Rundt \u00e9n av fire ungdommer i studien hadde v\u00e6rt utsatt for minst ett tilfelle av seksuell vold i l\u00f8pet av oppveksten. Jenter er omtrent fire ganger s\u00e5 utsatt for seksuell vold som gutter. U\u00f8nsket bef\u00f8ling er den vanligste seksuelle krenkelsen, men overgrep som omfatter penetrering eller fors\u00f8k p\u00e5 dette er heller ikke uvanlig. If\u00f8lge forskerne bak rapporten skjer disse krenkelsene ofte hjemme hos noen, og ut\u00f8ves av jevnaldrende som den utsatte kjenner fra f\u00f8r. Alkohol er med i bildet i halvparten av de mest alvorlige tilfellene som ungdommene forteller om. Forskerne trekker frem flere mulige tolkninger av \u00f8kningen i seksuell vold blant unge, b\u00e5de faktisk \u00f8kning og \u00f8kt rapporteringsvilje og bevissthet om seksuell vold. Digitale plattformer spiller en sentral rolle i seksuelle krenkelser blant barn og unge. Rapporten viser at jenter er langt mer utsatt enn gutter: 36 prosent av jentene og ti prosent av guttene hadde opplevd minst \u00e9n form for digitalisert seksuell krenkelse. Den vanligste formen for digitale seksuelle krenkelser var \u00e5 ha blitt truet eller presset til \u00e5 sende seksuelle bilder eller film. F\u00e6rre hadde blitt truet, presset eller lurt til \u00e5 utf\u00f8re seksuelle handlinger p\u00e5 nett. Flertallet av hendelsene hadde skjedd i ungdomsskolealder, og involverte andre jevnaldrende. Ung i Oslo i 2023. Ungdomsskolen og videreg\u00e5ende Ungdom med annen seksuell orientering enn heterofil er mindre tilfreds med livet enn de som er heterofile, viser tall fra den ferske unders\u00f8kelsen Ung i Oslo i 20234 fra Velferdsforskningsinstituttet NOVA. I unders\u00f8kelsen Ung i Oslo i 2023 ble elever p\u00e5 videreg\u00e5ende skoler spurt om deres seksuelle orientering, med ulike svaralternativ. I arbeidet med \u00e5 analysere svarene, ble de ikke-heterofile kategoriene sl\u00e5tt sammen til en gruppe, som forskerne s\u00e5 sammenlignet med den heterofile gruppen. Til tross for at begge gruppene scorer h\u00f8yt p\u00e5 mange indikatorer p\u00e5 god livskvalitet, er det likevel tydelige forskjeller. Det er for eksempel dobbelt s\u00e5 mange ensomme, og dobbelt s\u00e5 2 Defineres gjerne som u\u00f8nsket seksuell oppmerksomhet, gjennom u\u00f8nsket seksuell bef\u00f8ling, ryktespredning og verbal trakassering. 3 UngVold er en skolebasert, nasjonalt representativ sp\u00f8rreunders\u00f8kelse blant elever i videreg\u00e5ende skole. Unders\u00f8kelsen har v\u00e6rt gjennomf\u00f8rt tre ganger: i 2007, 2015 og 2023.I 2023-unders\u00f8kelsen deltok elever i alle trinn p\u00e5 videreg\u00e5ende skole. I alt 15 409 elever mellom 16 og 19 \u00e5r besvarte sp\u00f8rreunders\u00f8kelsen. 4 Unders\u00f8kelsen Ung i Oslo 2023 er en av de st\u00f8rste barne- og ungdomsunders\u00f8kelsene som noen gang er gjennomf\u00f8rt i Norge. Rundt 60 000 elever fra 5. trinn til Vg3 p\u00e5 videreg\u00e5ende fra alle Oslos bydeler ble invitert til \u00e5 v\u00e6re med. Side 4 av 7 mange som rapporterer om psykiske plager, blant dem som har annen seksuell orientering enn heterofili. Bakgrunnen for \u00e5 ta med sp\u00f8rsm\u00e5l om seksuell orientering og opplevd livskvalitet i Ung i Oslo-unders\u00f8kelsen, var \u00e5 f\u00e5 oppdatert kunnskap om hvordan ungdom med ulike seksuelle orienteringer har det. At resultatene viser s\u00e5 store forskjeller p\u00e5 ulike omr\u00e5der i ungdommenes liv, viser viktigheten av \u00e5 f\u00e5 fram hvordan ungdom som ikke definerer seg som heterofile har det, mener forskerne bak unders\u00f8kelsen. Ut fra de analysene som er gjort s\u00e5 langt, kan ikke forskerne si noe om \u00e5rsakene til de systematiske forskjellene i livskvalitet, s\u00e5 det m\u00e5 det forskes mer p\u00e5. Forskerne mener det blir viktig \u00e5 f\u00f8lge med p\u00e5 denne gruppen og f\u00e5 kartlagt situasjonen ogs\u00e5 i \u00e5rene fremover, slik at en kan se hvordan situasjonen for ungdom med forskjellige seksuelle orienteringer utvikler seg. Sentralt ungdomsr\u00e5d i Oslo mener ogs\u00e5 det er viktig at man ser n\u00e6rmere p\u00e5 hvorfor unge med en annen seksuell orientering enn hetero ikke f\u00f8ler seg tilfreds med seg selv og samfunnet rundt seg. R\u00e5det mener at en grunn til det, kan v\u00e6re at n\u00e5r man vokser opp, f\u00e5r man et inntrykk av at ting skal v\u00e6re p\u00e5 en bestemt m\u00e5te \u2013 heteronormativt. Hvis man avviker fra det, er det fort at man f\u00f8ler at samfunnet ikke har plass til hvordan man selv er. R\u00e5det er derfor opptatt av at barn blir eksponert for samfunnets mangfold tidlig, slik at en forst\u00e5r at det er rom for \u00e5 v\u00e6re seg selv. Likeverdig helsehjelp for personer med kj\u00f8nnsinkongruens Rapporten ble lagt frem i juni 2023, og ble utarbeidet av Nordlandsforskning p\u00e5 oppdrag fra Bufdir. Denne rapporten handler om helsehjelp for personer med kj\u00f8nnsinkongruens5, og beskriver erfaringer med dagens helsetilbud til barn, unge og ikke-bin\u00e6re6. Dette er if\u00f8lge rapporten stemmer som i liten grad har blitt h\u00f8rt i diskusjoner om helsetilbud for personer med kj\u00f8nnsinkongruens. I rapporten benyttes begrepene \u00abtranspersoner\u00bb og \u00abpersoner med kj\u00f8nnsinkongruens\u00bb om hverandre som samlebetegnelser for den gruppen rapporten omhandler. Et viktig funn er at transpersoner har lite tillit til prim\u00e6r- og helsetjenestens evne til \u00e5 gi god og likeverdig helsehjelp til personer med kj\u00f8nnsinkongruens. Brukere av tjenestene er opptatt av i st\u00f8rre grad \u00e5 kunne v\u00e6re med p\u00e5 \u00e5 definere egen transisjon7, og at det mangler kunnskap og kompetanse i helsetjenesten p\u00e5 alle niv\u00e5er. Dette indikerer at myndighetene kan og b\u00f8r ta en enda mer aktiv rolle n\u00e5r de gjelder \u00e5 f\u00f8lge opp og iverksette nasjonal faglig retningslinje for kj\u00f8nnsinkongruens. Lokalt Et skeivt blikk p\u00e5 tilbud til unge i Bergen kommune I etterkant av at \u00abBergens barn byens fremtid\u00bb ble vedtatt i 2016, fikk prosjektet \u00abBarne- og familiehjelpen\u00bb i 2017 i oppgave \u00e5 utarbeide konkrete forslag til hvordan Bergen kommune i tr\u00e5d med ovennevnte plan skulle legge til rette for et helhetlig og samordnet tjenestetilbud. Tiltak tilpasset lhbti+ - ungdom var ett av utviklingsprosjektene som ble foresl\u00e5tt i rapporten. 5 Kj\u00f8nnsinkongruens beskriver en vedvarende opplevelse av at kj\u00f8nnet en ble tildelt ved f\u00f8dsel ikke samsvarer med kj\u00f8nnet en selv opplever \u00e5 v\u00e6re. 6 Ikke-bin\u00e6r inneb\u00e6rer at en person ikke oppfatter seg som hverken mann eller kvinne. 7 Endringer en person g\u00e5r igjennom medisinsk og/eller sosialt for \u00e5 bedre passe deres oppfattelse av eget kj\u00f8nn. Side 5 av 7 Etat for barn og familie ved avdeling for kunnskapsutvikling utredet derfor i l\u00f8pet av 2019 hva som eksisterer av tilbud for lhbti+-ungdom i Bergen, hvordan eksisterende tjenester forholder seg til personer som henvender seg vedr\u00f8rende seksualitet, kj\u00f8nnsidentitet og kj\u00f8nnsuttrykk, og om det er behov for et tilbud spesifikt rettet mot skeive unge med s\u00e6rlig kompetanse p\u00e5 dette feltet. Det ble i den anledningen gjennomg\u00e5tt relevant forskningslitteratur og f\u00f8rende nasjonale og kommunale planer. Det ble ogs\u00e5 gjennomf\u00f8rt en rekke m\u00f8ter med akt\u00f8rer som driver tilbud spesifikt rettet mot m\u00e5lgruppen, og innspillm\u00f8ter med kommunalt ansatte og eksterne akt\u00f8rer. En svakhet med rapporten er imidlertid at det ikke er innhentet innspill direkte fra m\u00e5lgruppen eller spesialisthelsetjenesten (BUP/DPS). Det ble identifisert f\u00f8lgende hovedfunn: \u2022 Det er behov for mer kompetanse om m\u00e5lgruppens behov i eksisterende tjenester \u2022 M\u00e5lgruppen er differensiert \u2022 Det er behov for et spisset tilbud til m\u00e5lgruppen \u2022 Tilbudet m\u00e5 ha lav terskel, ha spisskompetanse og drive utadrettet virksomhet \u2022 Det er behov for trygge, tilgjengelige og fleksible tilbud som har god kjennskap til hverandre P\u00e5 bakgrunn av dette ble det skissert f\u00f8lgende tiltak: \u2022 Ansatte m\u00e5 ha grunnleggende kompetanse om seksuell orientering, kj\u00f8nnsidentitet og kj\u00f8nnsuttrykk \u2022 Ettersom utfordringene ofte er sammensatte, er det behov for b\u00e5de tverrfaglig kompetansetyngdepunkt, samt tettere samarbeid og samhandling med frivillige akt\u00f8rer og andre eksterne ressurser \u2022 Det b\u00f8r opprettes en byomfattende samtalegruppe for skeiv ungdom ved Ung arena i samarbeid med Helsestasjon for ungdom og Barne- og familiehjelpen i samme byomr\u00e5de. Rapporten er intern og ikke publisert. Skeive barn og unges m\u00f8te med skolen Livet p\u00e5 timeplanen er RVTS sitt kompetanseprogram og nettressurser for skolene om forebygging av selvmord og selvskading. Dette programmet er innlemmet i Bergen kommune sin plan for selvmordsforebygging. Her finner en blant annet tema om skeive barn og unges m\u00f8te med skolen, som handler om \u00e5 skape en trygg skole for normbrytende barn. Temaet viser til at holdningene til skeive er blitt mer positive over tid, s\u00e6rlig blant yngre, men skeive er fremdeles overrepresentert n\u00e5r det gjelder mobbing, rusmisbruk og psykisk uhelse. Det er ogs\u00e5 st\u00f8rre andeler homofile, lesbiske og bifile som har angst- og depresjonssymptomer enn heterofile. Resultater fra Ungdata-unders\u00f8kelsen i Bergen kommune 2021. Ungdomstrinnet Ungdata er lokale ungdomsunders\u00f8kelser som gjennomf\u00f8res p\u00e5 ungdomsskoler og videreg\u00e5ende skoler over hele landet. Unders\u00f8kelsen gjennomf\u00f8res lokalt i den enkelte kommune, men gir ogs\u00e5 data p\u00e5 regionalt og nasjonalt niv\u00e5 over tid. I 2021 ble det utf\u00f8rt en unders\u00f8kelse blant elever p\u00e5 8., 9. og 10. klassetrinn i Bergen kommune. 7247 elever deltok, og dette gir en svarprosent p\u00e5 79 prosent. Under f\u00f8lger prosentandelen som har blitt utsatt for ulike former for seksuell trakassering i l\u00f8pet av 2021, hentet fra Ungdata-unders\u00f8kelsen i Bergen kommune: Side 6 av 7 Side 7 av 7 "
}