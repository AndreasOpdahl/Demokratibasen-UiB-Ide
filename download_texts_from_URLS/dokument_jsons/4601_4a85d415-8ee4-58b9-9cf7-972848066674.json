{
  "dokument_id": "4a85d415-8ee4-58b9-9cf7-972848066674",
  "doc_type": "case_attachment",
  "kommune": 4601,
  "tittel": "Svar p\u00e5 Skriftlig sp\u00f8rsm\u00e5l nr. 67 fra Rune Bakervik (A) til byr\u00e5dsleder vedr. byr\u00e5dets n\u00e6rv\u00e6rsprosjekt. Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11345022/Svar-pa-Skriftlig-sporsmal-nr-67-fra-Rune-Bakervik-A-til-byradsleder-vedr-byradets-naervaersprosjekt-Utvalg-for-finans-kultur-og-naering",
  "tekst": " Byr\u00e5dsleders avdeling, stab Til Intern korrespondanse Bystyrets kontor v/ Frank Wessels V\u00e5r referanse: 2024/155102-3 Saksbehandler: Bjarne Mohn Olsvold Fra Dato: 18. oktober 2024 Byr\u00e5dsleder Svar p\u00e5 Skriftlig sp\u00f8rsm\u00e5l nr. 67 fra Rune Bakervik (A) til byr\u00e5dsleder vedr. byr\u00e5dets n\u00e6rv\u00e6rsprosjekt. Utvalg for finans, kultur og n\u00e6ring Representanten Rune Bakervik (A) har den 08.10.24 sendt inn f\u00f8lgende skriftlige sp\u00f8rsm\u00e5l: Skriftlig sp\u00f8rsm\u00e5l til byr\u00e5dsleder vedr. byr\u00e5dets n\u00e6rv\u00e6rsprosjekt. Bergen kommune har utfordringer med h\u00f8yt sykefrav\u00e6r. Detter skaper i f\u00f8rste rekke utfordringer for de som mottar tjenester fra kommunen, (som eldre p\u00e5 sykehjem og barn i barnehage og p\u00e5 skolen), men ogs\u00e5 for de ansatte som er syke og for kommunens \u00f8konomi. \u00c5rsakene til h\u00f8yt sykefrav\u00e6r er som regel sammensatte, men FAFO peker i denne sammenhengen p\u00e5 lav grunnbemanning som igjen f\u00f8rer til slitasje p\u00e5 arbeidsstokken som en viktig faktor. I svar p\u00e5 muntlig sp\u00f8rsm\u00e5l om tematikken i Bergen bystyre 04.09. viser byr\u00e5dsleder blant annet til byr\u00e5dets n\u00e6rv\u00e6rsprosjekt og nevner n\u00e6rv\u00e6rssamtaler som ett konkret tiltak. Hun viser videre til at alle ledere i kommunen n\u00e5 har ansvar for \u00e5 ta fatt i sykefrav\u00e6ret. Sp\u00f8rsm\u00e5l til byr\u00e5dsleder: 1. Hvilke konkrete tiltak er satt i verk innen n\u00e6rv\u00e6rsprosjektet som man ikke har mulighet til \u00e5 iverksette innunder avtale om inkluderende arbeidsliv (IA)? 2. Hvor mye av de 4 millioner kroner som er avsatt p\u00e5 budsjett for innev\u00e6rende \u00e5r til dette form\u00e5let er brukt per dags dato? 3. Er det tilfelle at samtlige byr\u00e5dsavdelinger har satt av ressurser til dette prosjektet, og konkret, hvordan er dette forankret? 4. Vil byr\u00e5det vurdere \u00e5 \u00f8ke grunnbemanningen, prim\u00e6rt i barnehagene og p\u00e5 sykehjemmene som et ledd i \u00e5 redusere slitasje p\u00e5 arbeidsstokken i kommunen? Svar fra byr\u00e5dsleder: 1. Hvilke konkrete tiltak er satt i verk innen n\u00e6rv\u00e6rsprosjektet som man ikke har mulighet til \u00e5 iverksette innunder avtale om inkluderende arbeidsliv (IA)? Til tross for gjeldende IA-avtale, s\u00e5 stiger sykefrav\u00e6ret nasjonalt. Bergen er ikke et unntak og fjor\u00e5rets sykefrav\u00e6r var rekordh\u00f8yt. Det er viktig for byr\u00e5det \u00e5 ta grep om denne alvorlige utfordringen som rammer v\u00e5re tjenester og v\u00e5re ansatte. Byr\u00e5det har derfor iverksatt et n\u00e6rv\u00e6rsprosjekt som skal bidra til \u00e5 forsterke arbeidet for \u00e5 redusere sykefrav\u00e6ret. Gjennom et felles prosjekt for hele kommunen skal vi alle arbeide mot et felles m\u00e5l; \u00f8kt n\u00e6rv\u00e6r. Det er viktig \u00e5 sl\u00e5 fast at n\u00e6rv\u00e6rsprosjektet ikke er planlagt \u00e5 skulle v\u00e6re et prosjekt som har tiltak utenom den ordin\u00e6re leder- og ansattoppf\u00f8lgingen i kommunen. N\u00e6rv\u00e6rsprosjektet sin viktigste funksjon er \u00e5 styrke den ordin\u00e6re linjen i et godt og systematisk arbeid for \u00e5 f\u00e5 opp n\u00e6rv\u00e6ret og ned sykefrav\u00e6ret. Kompetanseutvikling, god styrende dokumentasjon i rutiner og prosedyrer samt forslag til tiltak som har dokumentert effekt er sentrale deler av n\u00e6rv\u00e6rsprosjektet sitt arbeid. N\u00e6rv\u00e6rsprosjektet har n\u00e5 synliggjort utfordringene sykefrav\u00e6ret har for organisasjonen og har formidlet etablerte m\u00e5l og planlagte tiltak innen fokusomr\u00e5dene sykemeldte, n\u00e6rv\u00e6r, HMS, livsfase og kvinnehelse. N\u00e6rv\u00e6rsprosjektet har v\u00e6rt operativt siden mai 2024, og har hittil utarbeidet f\u00f8lgende tiltak: \u2022 5 Arbeidsgrupper er etablert, disse arbeider innenfor hvert sitt fokusomr\u00e5de i n\u00e6rv\u00e6rsprosjektet. Omr\u00e5dene er sykemeldte, n\u00e6rv\u00e6r, HMS, livsfase og kvinnehelse. En egen arbeidsgruppe for de to etatene i BEHO som skal bist\u00e5s f\u00f8rst etableres snarlig. \u2022 Rutine for sykefrav\u00e6rsl\u00f8pet revideres i disse dager og vil innlemmes i kompetanseportalen til alle ansatte. \u2022 Leder f\u00f8r lege, er innlemmet i rutinen v\u00e5r for sykefrav\u00e6rsl\u00f8pet. Alle ansatte som st\u00e5r i fare for \u00e5 bli sykemeldt, oppfordres til \u00e5 snakke med sin leder om dette, slik at man kan finne l\u00f8sninger sammen som gj\u00f8r at sykefrav\u00e6ret kan forhindres eller graderes. \u2022 N\u00e6rv\u00e6rsamtalen piloteres p\u00e5 18 ulike arbeidssteder fordelt p\u00e5 5 ulike byr\u00e5dsavdelinger. \u2022 Gradert sykemelding: Artikkel publisert om bevisstgj\u00f8ring om \u00f8kt bruk av gradert sykemelding. Ved \u00f8kt bruk av gradert sykemelding vil n\u00e6rv\u00e6ret \u00f8ke. \u2022 Nav arbeidslivssenter: N\u00e6rv\u00e6rsprosjektet har etablert et godt samarbeid med Nav arbeidslivssenter som deltar med en representant i hver arbeidsgruppe. I tillegg er representant fra Nav arbeidslivsenter invitert inn p\u00e5 prosjektgruppens m\u00f8ter. \u2022 Webinar: Prosjektet vil gjennomf\u00f8re kompetansehevende webinar minimum m\u00e5nedlig. Denne m\u00e5neden gjennomf\u00f8res webinaret: sykefrav\u00e6r, tilrettelegging og annet passende arbeid. \u2022 Informasjonsbrev til ledere \u00abn\u00e6rv\u00e6rsnytt\u00bb. N\u00e6rv\u00e6rsprosjektet distribuerer et m\u00e5nedlig nyhetsbrev som har f\u00f8lgende faste punkt: status for n\u00e6rv\u00e6rsprosjektet, eksempler p\u00e5 godt n\u00e6rv\u00e6rsarbeid p\u00e5 enhetene, faglige oppdateringer p\u00e5 sykefrav\u00e6r, sykefrav\u00e6rsstatistikk og oppgave til refleksjon. Gjennom IA-arbeidet har vi gjennomf\u00f8rt ulike satsninger i Bergen kommune tidligere, men tiltakene har ikke v\u00e6rt koordinert p\u00e5 en slik m\u00e5te som n\u00e6rv\u00e6rsprosjektet gj\u00f8r oss i stand til. Ved \u00e5 gjennomf\u00f8re v\u00e5rt eget prosjekt f\u00e5r vi iverksatt tiltak for flere av Bergen kommune sine utfordringer tilknyttet forebyggende og helsefremmende arbeid. I den krevende \u00f8konomiske situasjonen Bergen kommune er i n\u00e5, s\u00e5 er det avgj\u00f8rende \u00e5 se p\u00e5 alle tiltak som kan redusere kostnadene. N\u00e6rv\u00e6rsprosjektet er en rimelig investering i forhold til mulige gevinster, for \u00f8konomi, ansattes arbeidsmilj\u00f8 og tjenestekvaliteten vi kan tilby byens innbyggere. 2. Hvor mye av de 4 millioner kroner som er avsatt p\u00e5 budsjett for innev\u00e6rende \u00e5r til dette form\u00e5let er brukt per dags dato? N\u00e6rv\u00e6rsprosjektet har hittil brukt 655 441 kroner av de 4 millionene som er avsatt p\u00e5 budsjettet. Prosjektleder tiltr\u00e5dt 1. mai 2024, og hoveddelen av kostnadene er knyttet til l\u00f8nnskostnader. Det er rammer i prosjektet til b\u00e5de \u00e5 frikj\u00f8pe ansatte i andre deler av kommunen i perioder, og ogs\u00e5 til \u00e5 arrangere kompetanseheving. Prosjektleder vurderer fortl\u00f8pende hvilke tiltak som har utgifter som kan gi en \u00f8nsket effekt. De lave utgiftene viser at vi kan f\u00e5 mye til for en lav kostnad. 3. Er det tilfelle at samtlige byr\u00e5dsavdelinger har satt av ressurser til dette prosjektet, og konkret, hvordan er dette forankret? Prosjektet er godt forankret i byr\u00e5det, i kommunaldirekt\u00f8rgruppen, hos tillitsvalgte og i verneombudsapparatet. N\u00e6rv\u00e6rsprosjektet har en egen prosjektgruppe med representanter blant annet fra de 3 st\u00f8rste byr\u00e5dsavdelingene i tillegg til Byr\u00e5dsleders avdeling. B\u00e5de byr\u00e5dsavdelingene og de hovedtillitsvalgte er representert i arbeidsgruppene. Det er egne kontaktpersoner i hver byr\u00e5dsavdeling som er implementeringsansvarlige for n\u00e6rv\u00e6rsprosjektets tiltak. N\u00e5r prosjektet fremover skal formidle b\u00e5de kompetansehevende tiltak, verkt\u00f8y til ledere og ansatte og forbedrede rutiner og retningslinjer vil dette skje i tett samarbeid med byr\u00e5dsavdelingene gjennom prosjektgruppen og arbeidsgrupper. Det er viktig \u00e5 presisere at godt n\u00e6rv\u00e6rsarbeid ikke n\u00f8dvendigvis krever at alle avsetter flere ressurser, men at de eksisterende ressursene innenfor st\u00f8ttefunksjoner og ledelse gis bedre verkt\u00f8y. 4. Vil byr\u00e5det vurdere \u00e5 \u00f8ke grunnbemanningen, prim\u00e6rt i barnehagene og p\u00e5 sykehjemmene som et ledd i \u00e5 redusere slitasje p\u00e5 arbeidsstokken i kommunen? Byr\u00e5det har allerede styrket grunnbemanningen i sykehjem og behandlingssentre med 40 millioner til ansettelse av servicemedarbeidere. \u00c5 \u00f8ke bemanningen ytterligere vil v\u00e6re krevende i dagens \u00f8konomiske situasjon og sett i lys av fremtidig demografisk utvikling. Hvilke \u00f8konomiske prioriteringer som vil bli gjort i tjenestene er ellers en sak som vil bli behandlet i budsjettet. Flere og flere kommuner opplever n\u00e5 at det ikke bare er budsjettet som avgj\u00f8r bemanningen. Tilgang p\u00e5 arbeidskraft innenfor spesielt helse og omsorgstjenestene blir mer og mer krevende. Rekruttering av fagpersonell til sykehjem og behandlingssentre er s\u00e6rlig krevende. Ved utgangen av fjor\u00e5ret hadde etaten 123 ledige \u00e5rsverk. Dette kombinert med h\u00f8yt sykefrav\u00e6r medf\u00f8rte 39 000 overtidstimer og 86,3 millioner i vikartjenester i etaten i 2023. \u00c5 \u00f8ke n\u00e6rv\u00e6ret vil v\u00e6re det beste tiltaket for \u00e5 redusere belastningen p\u00e5 de ansatte ute i tjenestene. Vi m\u00e5 rigge tjenestene v\u00e5re godt for \u00e5 m\u00f8te fremtidens utfordringer og organisere arbeidet v\u00e5rt smartere. Det er smart \u00e5 arbeide med n\u00e6rv\u00e6r, og det er viktigere enn noen gang. En person mindre syk er en person mer p\u00e5 jobb. Vi trenger alle p\u00e5 jobb. Hvis vi \u00f8ker n\u00e6rv\u00e6ret vil tjenestekvaliteten og arbeidsmilj\u00f8et bedres, fordi vi har kjent personell p\u00e5 jobb i tjenestene. Christine B. Meyer - byr\u00e5dsleder Dokumentet er godkjent elektronisk. "
}