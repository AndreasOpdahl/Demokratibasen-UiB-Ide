{
  "dokument_id": "6fe5c588-8b8e-573e-88ec-61d69be452aa",
  "doc_type": "case_attachment",
  "kommune": 4601,
  "tittel": "Om Frisklivssentralen",
  "url": "https://bergen.kommune.no/politikere-utvalg/api/fil/bk360/12381310/Om-Frisklivssentralen",
  "tekst": "Til Eldrer\u00e5det Nedleggelse av Frisklivssentralen Bystyret har i budsjett for 2025 dessverre valgt \u00e5 legge ned Frisklivssentralen. Undertegnede er nysl\u00e5tt pensjonist fra nytt\u00e5r. F\u00f8r det var jeg assisterende kommuneoverlege med oppgaver innen folkehelse. Siden 2012 har jeg hatt en rolle ved Frisklivssentralen, som lege og medisinsk r\u00e5dgiver. Frisklivssentralen ble etablert i 2012 i forbindelse med Samhandlingsreformen. M\u00e5lene for reformen var \u00ab\u00e5 utvikle helhetlige pasientforl\u00f8p, bedre forebygging, \u00f8ke brukerinnflytelse og sikre en b\u00e6rekraftig utvikling.\u00bb Helsedirektoratet anbefalte i denne sammenhengen kommunene \u00e5 etablere frisklivssentraler, og lyste ut tilskudd som kommunene kunne s\u00f8ke p\u00e5. Frisklivssentralen i Bergen ble derfor planlagt og startet opp med statlige midler. P\u00e5 Helsedirektoratets nettside beskrives frisklivssentralene p\u00e5 denne m\u00e5ten: \u00abEn helsefremmende og forebyggende kommunal helsetjeneste for personer med sykdom, eller \u00f8kt risiko for sykdom, som trenger st\u00f8tte til \u00e5 endre levevaner og mestre helseutfordringer. Tilbudet brukes for \u00e5 begrense utvikling av sykdom og som behandlings- og/eller rehabiliteringsforl\u00f8p.\u00bb Frisklivssentralen skal derfor f\u00f8rst og fremst, som helsetjeneste, gi tilbud til personer \u2022 med risikofaktorer for sykdom \u2022 med sykdom, som livsstilssykdom (hjerte-karsykdom, diabetes, overvekt, KOLS), muskel-skjelettsykdom og psykiske helseproblemer I tillegg skal frisklivssentralen bidra i kommunens folkehelsearbeid, alts\u00e5 befolkningsrettet tilbud, innen for eksempel fysisk aktivitet og helseopplysning. Lov om kommunale helse og omsorgstjenester p\u00e5legger kommunene \u00e5 gi denne typen helsetjenester, og Helsedirektoratet anbefaler kommunene \u00e5 ha Frisklivssentral for dette form\u00e5let. Aksjonsgruppe Noen deltakere p\u00e5 ett av tiltakene, nemlig treningstilbudet Finn Formen med Friskliv, har etablert en aksjonsgruppe for \u00e5 pr\u00f8ve \u00e5 stanse nedleggingen. Dette fordi de mener \u00e5 ha sv\u00e6rt god nytte av tjenesten, og ser ikke at kommunen vil gi dem noe alternativ. Jeg tror de ogs\u00e5 har kontaktet Eldrer\u00e5det. Det er mitt inntrykk at de som aksjonerer, og alts\u00e5 vil medvirke til en god by, ikke synes det er enkelt \u00e5 finne fram i kommunen. Hvis man vil engasjere seg \u2013 hvordan g\u00e5r man da fram, og hvem kontakter man? Siden en god del av tilbudet som legges ned, gjelder den eldre del av bergenserne, pr\u00f8ver jeg meg p\u00e5 Eldrer\u00e5det. Jeg tenker ogs\u00e5 \u00e5 komme med et innspill til kommuneplanens samfunnsdel senere. Jeg er selvsagt sterkt mot vedtaket, idet jeg synes at kommunen b\u00e5de g\u00e5r imot nasjonale styringssignaler, handler faglig uklokt, \u00f8konomisk kortsiktig, i det hele tatt tenker kortsiktig og tar bort et kommunalt helsetilbud som mange har hatt god nytte av. I tillegg er det billig, det dreier seg om 4,2 mill, ca 4 \u00e5rsverk. i \u00e5rene fra 2012 til i dag har stat, Statsforvalter og Fylkeskommune investert flere millioner kroner til videreutvikling av Frisklivssentralen i Bergen, som i tillegg har v\u00e6rt s\u00e5kalt Utviklingssentral for Hordaland og senere Vestland fylke. Blant annet ble tiltaket Finn Formen med Friskliv finansiert av Fylket i 2 \u00e5r fra 2020. Finn Formen med Friskliv Dette tiltaket er lavterskel gratis utend\u00f8rs trening 45 min i uka ved 6 lokasjoner, med oppstart i 2020, i Olsvik, Fyllingsdalen, Nyg\u00e5rdsparken, Solheim, \u00c5sane og Arna. I tillegg er Idrett Bergen S\u00f8r samarbeidspartner og har tilbud i Fana og Ytrebygda. Treningen omfatter b\u00e5de styrke, balanse og utholdenhet. Treningene ledes av kompetente instrukt\u00f8rer. Vi tror at det at tilbudet er gratis, uten p\u00e5melding, og utend\u00f8rs, bidrar til \u00e5 utjevne sosiale helseforskjeller. Totalt deltar 250-300 personer p\u00e5 disse treningene. En kartlegging gjort n\u00e5 i 2025 viser at 95 % av deltakerne er over 60 \u00e5r, og 55 % over 70 \u00e5r. Deltakerne angir stor eller sv\u00e6rt stor effekt av \u00e5 delta p\u00e5 treningene: 80 % har f\u00e5tt \u00f8kt styrke 75 %har f\u00e5tt bedre balanse 80 % har f\u00e5tt det bedre sosialt 80 % har f\u00e5tt det bedre psykisk , og 90 % sier treningen er viktig for \u00e5 klare \u00e5 gj\u00f8re det som er viktig for dem i hverdagen Deltakerne opplever det som s\u00e6rlig positivt, i tillegg til effekten, at det er utend\u00f8rs, gratis, sosialt, og uten p\u00e5melding. P\u00e5 sp\u00f8rsm\u00e5l om hva de vil gj\u00f8re n\u00e5r tilbudet legges ned, svarer 48 % at de vil (pr\u00f8ve \u00e5) trene alene, mens 21% svarer rett ut at de kommer til \u00e5 slutte \u00e5 trene. Noen vil pr\u00f8ve \u00e5 f\u00e5 til trening sammen med andre, mens bare noen f\u00e5 tenker seg \u00e5 bruke treningssenter eller med en frivillig organisasjon. Jeg tror det er tvilsomt at s\u00e5 mange vil begynne \u00e5 trene alene, siden det i stor grad er det sosiale ved \u00e5 trene med andre, som inspirerer dem til \u00e5 v\u00e6re med. Det er solid faglig grunnlag for \u00e5 si at trening er nyttigere jo eldre man blir, for b\u00e5de helse og funksjonsevne. Helsedirektoratet har utarbeidet en Aktivitetskalkulator til kommunene. Ut fra denne vil effekten av at 150 personer over 70 \u00e5r blir noe fysisk aktive, v\u00e6re totalt 900 leve\u00e5r med god funksjonsevne, dvs 6 \u00e5r pr person. Jeg vil tro dette vil sl\u00e5 ut i tilsvarende mindre behov for kommunale hjelpetjenester, i tillegg til den personlige gevinsten. Tallet 150 er omtrent det antall 70 + som deltar p\u00e5 treningene. I tillegg deltar ca. 120 i alderen 69 \u00e5r (beregnet ut fra sp\u00f8rreunders\u00f8kelsen). Etter mitt skj\u00f8nn har Frisklivssentralen skutt blink med dette tilbudet, og har mobilisert mange som ellers ville ha v\u00e6rt fysisk inaktive. Jeg synes det er meningsl\u00f8st \u00e5 legge ned dette tilbudet. Jeg forst\u00e5r det slik at Bystyret mener tiltaket kan drives av frivillige. Det kan kanskje v\u00e6re mulig \u00e5 f\u00e5 til, p\u00e5 lignende m\u00e5te som tiltaket Sterk og St\u00f8dig, som er innend\u00f8rs trening for eldre med frivillige instrukt\u00f8rer (som f\u00e5r l\u00f8nn av kommunen). Men verd \u00e5 merke seg at Sterk og St\u00f8dig er et kommunalt tiltak, ledet av en fysioterapeut, som organiserer tiltaket, har oppl\u00e6ring og oppf\u00f8lging av instrukt\u00f8rene og ser til at det er faglig forsvarlig, og ikke minst stepper inn ved frav\u00e6r. Dette var mye om Finn Formen med Friskliv, siden aksjonsgruppen er deltakere der. Andre tilbud ved Frisklivssentralen Mesteparten av helsetilbudet ved Frisklivssentralen er alle de andre tiltakene, som ogs\u00e5 legges ned. Vi har siden 2012 hatt r\u00f8ykesluttkurs for dem som \u00f8nsker \u00e5 slutte. Mange henvises fra fastlegen. Det dreier seg i stor grad om personer over 50 \u00e5r, siden det er de som r\u00f8yker. De fleste, om ikke alle, har ulike helseproblemer knyttet til r\u00f8yking. De fleste klarer \u00e5 slutte, og merker positive effekter p\u00e5 pust, kondisjon, lukt og smak, og velv\u00e6re, og vil p\u00e5 sikt ogs\u00e5 f\u00e5 lavere risiko for hjerte- karsykdom og kreft. I den nye nasjonale kreftstrategien (2025) heter det at Norge skal bli best p\u00e5 forebygging, og nevner blant annet kommunale tiltak for hjelp til \u00e5 slutte \u00e5 r\u00f8yke. Dette tilbudet vil da Bergen kommune legge ned. Det er meningsl\u00f8st. Siden 2012 har Frisklivssentralen ogs\u00e5 gitt bistand til livsstilsendring knyttet til kosthold, og alts\u00e5 fysisk aktivitet for personer med livsstilssykdom. Personer med livsstilssykdom fins i alle aldre, men er rimelig nok mest utbredt blant godt voksne. Det er meg bekjent ingen i kommunen som overtar denne funksjonen, alts\u00e5 hjelp til \u00e5 endre livsstil. Se n\u00e6rmere om dette lenger ned. \u00c5 legge ned tilbudet vil \u00e5penbart v\u00e6re i strid med nasjonale m\u00e5l om \u00e5 redusere livsstilssykdom. Norge har som m\u00e5l \u00e5 redusere tidlig d\u00f8d av livsstilssykdom med 30 % (i forhold til 2015) innen 2030, gjennom forebygging og behandling. En stor del av tilbudet er knyttet til psykisk helse og mestring. Jeg nevner de ulike kursene: \u2022 Kurs i belastningsmestring (et kognitivt kurs) \u2022 Kurset Tankevirus- ogs\u00e5 et kognitivt kurs \u2022 Kurset Hverdagsglede- om 5 grep for livskvalitet og helse \u2022 S\u00f8vnkurs Disse kursene innen psykisk helse og mestring er ikke knyttet til spesiell alder, men alle kursene, kanskje unntatt Tankevirus, har mange godt voksne deltakere. I tillegg har Frisklivssentralen i flere \u00e5r bidratt med foredrag om helse i mange pensjonistforeninger, og startet h\u00f8sten 2024 opp med tiltaket \u00abTemakafe for eldre\u00bb sammen med Etat for vurdering og rehabilitering. Evalueringen etter den ene samlingen vi rakk f\u00f8r nedleggelsen, ble godt evaluert. Tilbakemeldingen var at dette var et velkomment tilbud. Noen tall fra helsetilbudet ved Frisklivssentralen 2012-24, som alts\u00e5 har v\u00e6rt gitt av kun ca. 4 \u00e5rsverk: \u2022 Omtrent 4-500 har deltatt p\u00e5 6 ukers r\u00f8yke-snusesluttkurs, og de fleste av dem har sluttet med tobakk. Det i seg selv er utgj\u00f8r en stor helsegevinst. \u2022 Omtrent 200 har g\u00e5tt p\u00e5 fysiske 4 ukers s\u00f8vnkurs, mange eldre, og de fleste av dem har f\u00e5tt bedre s\u00f8vn. I tillegg ble i 2023 startet opp med digitale kurs, med langt flere deltakere (80-100 pr kurs) \u2022 Mange har deltatt p\u00e5 kurs i kosthold, som best\u00e5r av b\u00e5de teori og praktisk matlaging \u2022 Flere hundre har f\u00e5tt individuell veiledning og/eller deltatt p\u00e5 livsstilskurs og samtalegrupper, blant annet en hel rekke livsstilskurs for seniorer. \u2022 700-800 har deltatt p\u00e5 digitale eller fysiske kurs i Tankevirus, et kognitivt kurs med effekt p\u00e5 vanlige psykiske helseproblemer, som er en hoved\u00e5rsak til sykefrav\u00e6r og uf\u00f8rhet. \u2022 5-600 har deltatt p\u00e5 kurset Mestring av belastninger, et mer omfattede kognitivt mestringskurs, som g\u00e5r over 10 uker, der deltakerne har ulike belastninger i livet. De aller fleste har god nytte av kurset, og flere kommer tilbake til jobb eller utdanning. \u2022 Deltakelse i flere tiltak i regi av NAV, som Brannsjansen, et arbeidstreningsprogram for unge i alderen 18 - 30 \u00e5r, der Frisklivssentralen bidrar med opplegg innen livsstil og livsmestring. \u2022 I tillegg andre samarbeidstiltak med NAV for ulike m\u00e5lgrupper. Alle kursene er kunnskapsbaserte og effektive, utviklet nasjonalt for Frisklivssentraler. Jeg tror samarbeidet med NAV er et godt eksempel p\u00e5 tiltak for \u00e5 redusere sosiale helseforskjeller. Siste punkt p\u00e5 tilbudslisten var planlagt og forberedt \u00e5 gjelde personer med overspisingslidelse. Dette er den vanligste form for spiseforstyrrelse, men som det finnes ganske lite tilbud for, og ingen i Bergen kommune. ROS (R\u00e5dgivningskontor for spiseforstyrrelser) anbefaler Frisklivssentraler for personer med slike utfordringer. N\u00e5 i 2025 er kommet en hel del henvisninger fra fastleger, blant annet med \u00f8nske om kostholdsveiledning til personer med diabetes. Disse henvisningene m\u00e5 bare returneres. Kommunen har dessverre ikke andre tilbud om slik veiledning, som alts\u00e5 n\u00e5 legges ned. Til slutt En gruppe politikere fra opposisjonen har stilt krav om lovlighetskontroll vedr vedtak om \u00e5 legge ned Frisklivssentralen. Denne vil bli behandlet av Statsforvalter. Bystyret skriver i saken at \u00abSelv om tilbudene fra frisklivssentralen knyttet til livsstilsykdommer, kosthold, r\u00f8ykeslutt, s\u00f8vn, fysisk aktivitet og mestring av sykdom faller bort, vil allikevel kommunen tilby det loven stiller krav om n\u00e5r det gjelder helsefremmende og forebyggende tjenester\u00bb Blant annet er fastlegene nevnt. Fastlegene kan gi r\u00e5d, men har begrensede muligheter for tett oppf\u00f8lging knyttet til livsstil. Legene har en egen \u00ablivsstilstakst\u00bb, der det blant annet heter at de kan henvise til Frisklivssentralen for gjennomf\u00f8ring. I saken er ogs\u00e5 nevnt \u00abBarne- og familiehjelpen, Recoveryskolen og Rask psykisk helsehjelp\u00bb. Ingen av disse tilbyr hjelp mht livsstil hos voksne. Rask Psykisk helsehjelp har noen temaer som er tilsvarende Frisklivssentralen, men har neppe kapasitet til \u00e5 erstatte det som faller bort n\u00e5r Frisklivssentralen legges ned. I saken hevdes f\u00f8lgende: \u00abDet vil ogs\u00e5 fortsatt v\u00e6re tilbud i Frisklivssentralen: \u2022 Kreftkoordinatorene \u2022 Treningstilbud for kreftrammede \u2022 Forebyggende hjemmebes\u00f8k til personer over 75 \u2022 Sterk og st\u00f8dig \u2022 R\u00e5dgivningskontor for h\u00f8rselshemmede og d\u00f8vblinde\u00bb. Dette er vel og bra, men ingen av disse tilbudene handler s\u00e6rlig om hjelp til livsstilsendring, unntatt treningsgruppene. Det nevnes ogs\u00e5 brosjyrene \u00abSeniorguiden\u00bb, som Frisklivssentralen har v\u00e6rt med p\u00e5 \u00e5 lage. Dette er informasjonsvirksomhet, noe som selvsagt er positivt, men som har begrenset effekt p\u00e5 befolkningens livsstil og mestring. Det er min p\u00e5stand at arbeidet Frisklivssentralen har gjort gjennom \u00e5rene, har bidratt til mye god helse, og for eldre, god funksjonsevne. Jeg h\u00e5per Eldrer\u00e5det kan bidra til at Bystyret tar til vettet, og ikke sparer seg til fant. \u00c5 investere i \u00e5 ha en frisklivssentral er noe av det mest l\u00f8nnsomme kommunen kan gj\u00f8re, blant annet i p\u00e5vente av \u00abeldreb\u00f8lgen\u00bb. Bergen 28.02.25 Med hilsen Finn Markussen "
}