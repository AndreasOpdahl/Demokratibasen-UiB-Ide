{
  "dokument_id": "ef0bb4f0-7c15-55ec-967f-706d1145b814",
  "doc_type": "case_attachment",
  "kommune": 4601,
  "tittel": "Oppstartssak Filmmelding 2024",
  "url": "https://bergen.kommune.no/politikere-utvalg/api/fil/bk360/11386694/Oppstartssak-Filmmelding-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/134333-1 Oppstartsak - Filmmelding 2024 Hva saken gjelder: Byr\u00e5d for n\u00e6ring, kultur og idrett presenterer i denne saken rammene for arbeidet med ny filmmelding. Meldingen f\u00f8lger opp Bergen kommunes f\u00f8rste filmmelding som kom i 2011, og kommunens satsing p\u00e5 filmfeltet som skisseres i Bergen kommunes kunstplan for det profesjonelle feltet 2018-2027. Bergen kommune vedtok i 2011 landets f\u00f8rste regionale filmmelding, Sysselsetting og synlighet - filmproduksjon i Bergen mot 2020. Meldingen var et situasjonsbeskrivende dokument, som skisserte m\u00e5lsettingene for filmfeltet fram mot 2020, men som ogs\u00e5 presenterte konkrete tiltak. I filmmeldingen konkluderes det med at hovedutfordringen for videreutvikling og forankring av filmmilj\u00f8et i Bergen er et ujevnt produksjonsvolum, der aktiviteten p\u00e5 de st\u00f8rste produksjonene g\u00e5r i b\u00f8lger, og man f\u00e5r talent- og kompetanseflukt som hindrer kontinuitet og vekst. Tiltakene som skisseres skal \u00f8ke produksjonsvolumet og styrke kontinuiteten. Bergen kommune har i kj\u00f8lvannet av den forrige filmmeldingen arbeidet langsiktig med \u00e5 bygge et virkemiddelapparat, hovedsakelig i form av Vestnorsk filmsenter og Mediefondet Zefyr som skal virke sammen og utfylle hverandre, og en stor del av dette arbeidet dreier seg om \u00e5 samarbeide med andre kommuner og fylker i vest. Bergen kommune har arbeidet opp mot departementet og Norsk filminstitutt, og har gjennom en rekke innspill p\u00e5pekt en skjevfordeling, der 80-90 prosent av de statlige filmmidlene g\u00e5r til oslobaserte produksjoner. Bergen kommune har fremmet at hele filmbransjen p\u00e5 det langstrakte Vestlandet har potensiale og faglig forankring til \u00e5 kunne v\u00e6re med p\u00e5 \u00e5 l\u00f8fte norsk film videre, ved \u00e5 v\u00e6re et reelt alternativ til filmbransjen i Oslo, og f\u00e5 frem historiene og stemmene fra v\u00e5r del av landet. Kulturdepartementet kom med sin statlige filmmelding i 2015, hvor det ble anbefalt at Norsk filminstitutt (NFI) skulle legge arbeidet med insentivordningen til et eget kontor i Bergen. I 2016 ble dette realisert, og NFIs bergensavdeling er forel\u00f8pig operativ med 2,5 \u00e5rsverk. Med en regelstyrt filminsentivordning kunne v\u00e5r region med sin ettertraktede, vakre natur v\u00e6rt vertskap for mange flere internasjonale filminnspillinger. Den audiovisuelle bransjen har i takt med samfunnet og verdenssituasjonen utviklet seg mye i \u00e5rene siden 2011, og s\u00e6rlig filmformidlingen og finansieringsl\u00f8ypene der det finnes mange flere distribusjonsplattformer og str\u00f8mmetilbydere som konkurrer med kinoen og de tradisjonelle tv- kanalene om det beste innholdet. For produksjonsdelen av bransjen gjelder likevel mange av de samme utfordringene fortsatt i 2024, og derfor har den lokale bransjen etterlyst en ny filmmelding som tydeliggj\u00f8r en retning for Bergen kommunes videre satsing p\u00e5 den audiovisuelle bransjen som en sterk kulturn\u00e6ring i \u00e5rene fremover. 1 Planens form\u00e5l og forankring Form\u00e5let med meldingen er \u00e5 innhente et oppdatert faktagrunnlag for kommunens videre arbeidet med og satsing p\u00e5 filmbransjen i Bergen. Et slikt faktagrunnlag om dagens situasjon vil gi kunnskap om hvilke utfordringer ulike deler av bransjen opplever, og avdekke hvor kommunen b\u00f8r fokusere sitt virkemiddelapparat for \u00e5 tilrettelegge for vekst for den regionale filmn\u00e6ringen. Arbeidet er forankret i byr\u00e5dets politiske plattform 2023-2027, der byr\u00e5det vil sikre \u00f8konomisk st\u00f8tte og forutsigbare rammevilk\u00e5r til byens profesjonelle kulturinstitusjoner, arbeide opp mot sentrale myndigheter for \u00e5 rette opp i den store skjevfordelingen som er mellom kulturinstitusjoner i Oslo-regionen og resten av landet, samt jobbe for at filminsentivordningen styrkes. Meldingen er meldt inn til arbeidet med kommunal planstrategi 2024-2027. Rammer for planen Bergen kommunes filmmelding vil knytte seg opp til den statlige filmmeldingen, samt til nasjonale og regionale planer og rapporter. Meldingen vil v\u00e6re en oppf\u00f8lging av kommunens f\u00f8rste filmmelding Sysselsetting og synlighet - filmproduksjon i Bergen mot 2020 fra 2011, og vil ta utgangspunkt i nytt kunnskapsgrunnlag som har kommet i l\u00f8pet av perioden fra forrige kommunale filmmelding. Filmmelding vil s\u00e6rlig v\u00e6re knyttet til FNs b\u00e6rekraftsm\u00e5l 8: Anstendig arbeid og \u00f8konomisk vekst, b\u00e6rekraftsm\u00e5l 11: B\u00e6rekraftige byer og lokalsamfunn. Av underliggende delm\u00e5l knytter meldingen seg s\u00e6rlig til delm\u00e5l 8.9): Innen 2030 \u00e5 utarbeide og iverksette politikk for \u00e5 fremme en b\u00e6rekraftig turistn\u00e6ring som skaper arbeidsplasser og fremmer lokale kultur og lokale produkter. Nasjonalt er \u00abSt. meld. St. 30 Filmmeldingen, en fremtidsrettet politikk\u00bb fra 2015 sv\u00e6rt viktig. Regjeringen vil f\u00f8re en filmpolitikk som bidrar til \u00e5 styrke filmmilj\u00f8er i regionene. En konsolidering av regionale filmfond vil v\u00e6re et viktig trekk for \u00e5 \u00f8ke regionenes p\u00e5virkning p\u00e5 nasjonal filmproduksjon, og det vil ogs\u00e5 gi et bedre grunnlag for \u00e5 etablere b\u00e6rekraftige regionale filmn\u00e6ringsklynger. P\u00e5 denne bakgrunn ble Fuzz og Filmkraft Rogaland konsolidert og fikk navnet Zefyr. Filmmeldingen sa videre at administrasjon og forvaltning av en insentivordning skulle legges til NFI, men lokaliseres i Bergen. Oppgaver i NFI som er relevant for regional utvikling legges til Bergen, og det er n\u00e5 opprettet et nasjonalt filmkontor i Bergen. Vestland fylkeskommune vedtok \u00abKultur bygger samfunn. Regional plan for kultur 2023- 2035\u00bb i fylkestinget 15. mars 2023, som blant annet har fokus p\u00e5 \u00e5 bygge en sterk filmbransje i regionen. Planen viser til Vestland som en mangfoldig og selvstendig filmregion, der bransjen har b\u00e5de strukturene og forutsetningene for \u00e5 bli et kraftsenter for film i Norge, b\u00e5de n\u00e5r det gjelder produksjon og formidling. Handlingsprogrammet knyttet til planen 2023- 2026 viser at Vestland i perioden skal st\u00f8tte produksjons- og formidlingsmilj\u00f8 for film, samt \u00e5 utvikle Vestland som lokasjon for filminnspilling. Arbeidet med Bergen kommunes filmmelding er forankret i kommuneplanens samfunnsdel \u00abBergen 2030\u00bb vedtatt i bystyret 24.06.2015 med visjonene om at Bergen skal v\u00e6re fremtidsrettet og en drivkraft i regionen. \u00abBergen 2030\u00bb trekker frem at Bergen har et ledende nasjonalt media- og kulturbasert n\u00e6ringsliv med en fremtidsrettet medieklynge og kulturn\u00e6ringer innenfor film, design og musikk. En av satsingen i kommuneplanens samfunnsdel er at Bergen skal v\u00e6re en aktiv tilrettelegger for nytt og eksisterende n\u00e6ringsliv. 2 Organisering av arbeidet Seksjon for kunst og kulturutvikling i Byr\u00e5dsavdeling for n\u00e6ring, kultur og idrett vil lede arbeidet med filmmeldingen, og er ansvarlig for innhenting av kunnskapsgrunnlag og utarbeidelse av meldingen. Analyseinstituttet Ideas2evidence vil produsere et notat som vil inng\u00e5 i filmmeldingen, og som vil gi et bilde av de viktigste endringene siden den forrige filmmeldingen, og som presenterer den nasjonale og til dels internasjonale konteksten som den regionale filmbransjen n\u00e5 st\u00e5r overfor. Ideas2evidence har erfaring fra utarbeidelse av flere rapporter om norsk filmpolitikk og regional filmbransje de siste \u00e5rene. Det vil opprettes en ressursgruppe for arbeidet med planen, best\u00e5ende av sentrale akt\u00f8rer i bransjen. Disse vil gis mulighet til \u00e5 gi sine innspill og beskrivelser knyttet til dagens situasjonsbilde i bransjen, som vil presenteres i meldingen. Meldingen vil forelegges ressursgruppen f\u00f8r ferdigstillelse. Seksjon for analyse vil se p\u00e5 muligheter for \u00e5 innhente et datagrunnlag som viser sysselsetting og produksjonsvolum for bransjen i Bergen, gjerne sett opp mot andre regioner og storbyer. Meldingen vil sendes p\u00e5 intern foreleggelse til byr\u00e5dsavdelingen i henhold til kommunens retningslinjer for intern samordning og foreleggelse av planer. Meldingen er en kunnskapsrapport der det ikke skisseres m\u00e5l, strategier eller tiltak, og det vurderes derfor ikke som forholdsmessig \u00e5 gjennomf\u00f8re h\u00f8ring som en del av planprosessen. Ekstern medvirkning regnes ivaretatt gjennom arbeidet i en bred ressursgruppe knyttet til planarbeidet. Fremdriftsplan Seksjon for kunst og kulturutvikling vil utarbeide meldingen h\u00f8sten 2024. Det tas sikte p\u00e5 \u00e5 sende meldingen til politisk behandling i byr\u00e5det i november, med p\u00e5f\u00f8lgende behandling i bystyret i desember. September Oktober November Desember - Oppstartsak - Meldingen skrives Behandling i Behandling i - Innhenting av innspill fra - Eksternt gjennomsyn byr\u00e5det bystyret bransjen hos akt\u00f8rer i bransjen - Bestilling av rapport fra - Intern forelegging Ideas2evidence Estimert ressursbruk Utgifter til meldingen finansieres innenfor gjeldende budsjettrammer. Det foresl\u00e5s \u00e5 avsette kr 65.000,- til produksjon av et notat fra et analyseinstitutt som vil gi et bilde av de viktigste endringene siden den forrige filmmeldingen, og som presenterer den nasjonale og til dels internasjonale konteksten som den regionale filmbransjen n\u00e5 st\u00e5r overfor. Seksjon for kunst og kulturutvikling i Byr\u00e5dsavdeling for n\u00e6ring, kultur og idrett avsetter seniorr\u00e5dgiver med ansvar for filmfeltet til \u00e5 arbeide med meldingen i september og oktober. Arbeidet er tenkt \u00e5 utgj\u00f8re 80% av stillingen i denne perioden. I tillegg vil Seksjon for analyse i Byr\u00e5dsavdeling for n\u00e6ring, kultur og idrett avsette noen ressurser til innhenting og systematisering av datagrunnlag som viser sysselsetting og produksjonsvolum for bransjen i Bergen. 3 \u00d8konomiske konsekvenser: Ingen \u00f8konomiske konsekvenser utover gjeldende Handlings- og \u00f8konomiplan. Byr\u00e5dens vurdering og anbefaling/konklusjon: Film er i seg selv et sterkt kulturuttrykk som treffer bredt, og som l\u00f8fter frem historiene og stemmene fra Bergen og Vestlandet nasjonalt og internasjonalt. Byr\u00e5den vil med filmmeldingen sette s\u00f8kelys p\u00e5 at Bergen kommune mer enn noensinne fremst\u00e5r som en sterk filmby. Det har de siste \u00e5rene blitt produsert en rekke internasjonalt anerkjente dokumentarer og store spillefilmer fra byen, med kino- og Netflix- suksessen \u00abKrigsseileren\u00bb som den aller st\u00f8rste satsingen til n\u00e5. For at byens filmtalenter skal bli l\u00f8ftet frem og fortelle v\u00e5re historier fra Bergen og Vestlandet p\u00e5 kinolerretet, eller gjennom andre digitale plattformer, har det v\u00e6rt vesentlig at forrige filmmelding staket ut en retning for \u00e5 \u00f8ke produksjonsvolumet gjennom langsiktig satsing p\u00e5 virkemiddelapparatet, og et fokus p\u00e5 \u00e5 bygge opp lokale filmprodusenter. Filmbransjen er en viktig kulturn\u00e6ring, med store ringvirkninger til tilknyttede n\u00e6ringer og andre sektorer som n\u00e6ringsliv og reiseliv. Den forrige filmmeldingen konkluderte med f\u00f8lgende i kap. 6.1 Hovedm\u00e5l: \u00abDersom det ikke er et h\u00f8yt antall profesjonelle filmarbeidere som bor og er sysselsatt med profesjonell filmproduksjon i bergensregionen, vil det etter byr\u00e5dets oppfatning heller ikke v\u00e6re rimelig \u00e5 kunne hevde at Bergen er en sterk filmby, uavhengig av hvilke andre filmpolitiske m\u00e5lsetninger som m\u00e5tte v\u00e6re oppfylt. For det andre mener byr\u00e5det at det er et grunnleggende krav for at Bergen skal kunne kalles en filmby, at bergensregionens natur, dialekt og kultur er godt synlige p\u00e5 film for et lokalt og globalt publikum.\u00bb Byr\u00e5d for n\u00e6ring, kultur og idrett vil med filmmeldingen gi et oppdatert faktagrunnlag for kommunens videre arbeidet med og satsing p\u00e5 filmbransjen i Bergen. Et slikt faktagrunnlag om dagens situasjon vil gi kunnskap om hvilke utfordringer ulike deler av bransjen opplever, og avdekke hvor kommunen b\u00f8r fokusere sitt virkemiddelapparat for \u00e5 tilrettelegge for vekst for den regionale filmn\u00e6ringen. Vedtakskompetanse: Byr\u00e5dets fullmakter (vedtatt av Bergen bystyre i sak 378-20 i m\u00f8te 16. desember 2020), \u00a7 2.4 Driftsansvar: Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet, herunder \u00e5 beslutte igangsetting av planarbeid i kommunens regi, jamf\u00f8r gjeldende planinstruks, byr\u00e5dssak 1034/20. Byr\u00e5d for n\u00e6ring, kultur, og idrett innstiller til byr\u00e5det \u00e5 fatte f\u00f8lgende vedtak: 1. Arbeidet med Filmmelding 2024 blir startet opp i tr\u00e5d med denne saken. 2. Melding om vedtak sendes Bystyrets kontor og sekretariatene for Eldrer\u00e5det, Kommunalt r\u00e5d for personer med funksjonsnedsettelse og Ungdomsr\u00e5det. Dato: 24. september 2024 Reidar Digranes Byr\u00e5d for n\u00e6ring, kultur, og idrett Dokumentet er godkjent elektronisk. 4 "
}