{
  "dokument_id": "9f6a9c9d-25ef-5d27-9350-1e43a075dd54",
  "doc_type": "case_presentation",
  "kommune": 4601,
  "tittel": "Evaluering m\u00f8teplan bystyret",
  "url": "https://bergen.kommune.no/politikere-utvalg/api/fil/bk360/10031429/Framstilling-Evaluering-moteplan-bystyret",
  "tekst": " Forretningsutvalget Saksframstilling V\u00e5r referanse: 2023/259983-23 Saksbehandler: \u00d8ivind Hauge St\u00f8le Evaluering m\u00f8teplan bystyret Hva saken gjelder: M\u00f8teplan for bystyret 2024 ble vedtatt i m\u00f8te 22. november 2023, inkludert vedtakspunkt om \u00e5 evaluere m\u00f8tedatoer og tidspunkt f\u00f8r sommeren 2024. Tidspunkt for m\u00f8tene, med hovedregel om oppstart kl. 0900 og avslutning senest kl. 1800, ble besluttet i forbindelse med bystyrets behandling av sak 368/23, \u00abForslag til reglement for bystyret og utvalgene 2023-2027\u00bb, 18. oktober 2023. I tillegg til \u00e5 evaluere m\u00f8tedatoer og tidspunkt for m\u00f8teplanen 2024, er det naturlig \u00e5 ha med noen momenter knyttet til planlegging av arbeidet med m\u00f8teplan for 2025. I 2024 ser m\u00f8teplanen for bystyret slik ut: 31.01. 04.09. 06.03. 02.10. 10.04. 30.10. 08.05. 27.11. 19.06. 17.12. Erfaringer s\u00e5 langt Sakslistene p\u00e5 de f\u00f8rste m\u00f8tene i 2024 var preget av at flere saker fra m\u00f8tene i november og desember 2023 ble utsatt fordi det ikke var tilstrekkelig tid til \u00e5 gjennomf\u00f8re sakslisten. Kort om bystyrem\u00f8tene som er gjennomf\u00f8rt s\u00e5 langt i 2024: M\u00f8te 31.januar: Totalt 52 saker p\u00e5 sakskartet (49 ordin\u00e6re), m\u00f8tet ble forlenget til kl. 1905, og 7 saker ble ikke behandlet. M\u00f8te 06. mars: Forretningsutvalget besluttet i sitt m\u00f8te 13.februar (sak 64/24) \u00e5 utvide tidsrammen for bystyrem\u00f8tet 6. mars til kl. 2100 for \u00e5 gjennomf\u00f8re sakslisten. Til m\u00f8tet var det totalt 41 saker p\u00e5 sakskartet (38 ordin\u00e6re), m\u00f8tet ble hevet kl. 2105 og 2 saker ble ikke behandlet. M\u00f8te 10. april: Totalt 34 saker p\u00e5 sakskartet (31 ordin\u00e6re), m\u00f8tet varte til kl. 1843 og alle sakene ble behandlet. 1 M\u00f8te 8. mai: Forretningsutvalget besluttet i sitt m\u00f8te 30. april (sak 168/24) \u00e5 utvide tidsrammen for bystyrem\u00f8tet til kl. 20 for \u00e5 gjennomf\u00f8re sakslisten. Til m\u00f8tet var det totalt 45 saker (42 ordin\u00e6re), m\u00f8tet ble hevet kl. 2006 og 13 saker ble ikke behandlet. Forretningsutvalget har besluttet at bystyrem\u00f8tet i juni utvides til todagersm\u00f8te, 19.-20. juni, for \u00e5 ta igjen restanser og sikre at det ikke bygges opp nye restanser f\u00f8r sommerferien. Saksomfang i perioden jan-mai i \u00e5r (160 saker) er om lag p\u00e5 samme niv\u00e5 som tilsvarende periode i 2020 (begynnelsen av forrige valgperiode, 164 saker inkludert todagers maim\u00f8te), og h\u00f8yere enn tilsvarende periode i 2023 (119 saker). Ordningen med oppstart av bystyrem\u00f8tene kl. 0900 har gitt noen erfaringer etter de f\u00f8rste m\u00f8tene. Tidlig oppstart har v\u00e6rt n\u00f8dvendig og bidratt til fleksibilitet for \u00e5 ta igjen restanser fra m\u00f8tene i november og desember 2023. Flere har ogs\u00e5 pekt p\u00e5 fordeler ved at hovedtyngden av m\u00f8tet er p\u00e5 dagtid \u2013 b\u00e5de fordi dette gj\u00f8r at deltakerne er mest opplagt i \u00abnormal arbeidstid\u00bb og fordi tidspunktet passer best ift. familieliv og andre forpliktelser. Samtidig har tidlig oppstart gitt noen utfordringer med \u00e5 bli ferdig med n\u00f8dvendige forberedelser fra partigruppene i forkant. Dette gjelder ogs\u00e5 ift. avvikling av ekstram\u00f8ter i utvalg samme morgen, som har v\u00e6rt tilfelle i forbindelse med noen av bystyrem\u00f8tene v\u00e5ren 2024. For \u00e5 innhente konkrete innspill og forslag fra bystyrerepresentantene selv, gjennomf\u00f8rte bystyrets kontor i uke 15-16 en sp\u00f8rreunders\u00f8kelse blant bystyrets medlemmer. Her ble det blant annet stilt sp\u00f8rsm\u00e5l om \u00f8nsket tidspunkt for m\u00f8testart og synspunkt p\u00e5 maksimal varighet p\u00e5 m\u00f8tene. Sp\u00f8rreskjema ble sendt ut til alle faste representanter og de tre f\u00f8rste p\u00e5 hvert parti sin varaliste \u2013 totalt 103 respondenter. 39 svar ble mottatt \u2013 en svarprosent p\u00e5 ca. 38 %. 27 representanter (knapt 70 %) har svart at de foretrekker oppstart kl. 09 som i dag. Tilsvarende har 24 representanter (61,5 %) svart at 10 timer er maksimal forsvarlig varighet p\u00e5 bystyrem\u00f8tene. Kort dr\u00f8fting av erfaringer s\u00e5 langt Noen erfaringer fra m\u00f8tene v\u00e5ren 2024 som er relevante mtp. gjennomf\u00f8ring for h\u00f8sten: - Sakslistene har som regel v\u00e6rt lange, og det er ikke grunn til \u00e5 forvente at dette endrer seg med det f\u00f8rste, uten at rammene for bystyrem\u00f8tene endres (\u00f8kt grad av delegering, etc.). Det fremmes blant annet mange representantforslag og interpellasjoner, og bystyret har behandlet mange h\u00f8ringsuttalelser \u2013 i tillegg til mer ordin\u00e6re saker om kommunens drift og virke. - S\u00e5 langt har det v\u00e6rt n\u00f8dvendig med utvidelse av planlagt m\u00f8tetid for \u00e5 komme gjennom sakslistene, og dette har v\u00e6rt mulig pga. tidlig m\u00f8testart. Selv utvidelse av m\u00f8tetid har i enkelte tilfeller v\u00e6rt utilstrekkelig for \u00e5 komme gjennom sakslisten. - Tidlig m\u00f8testart har fungert godt for mange, og det har blant annet blitt fremhevet at gjennomf\u00f8ring av m\u00f8ter p\u00e5 dagtid bidrar til gode debatter og beslutningsprosesser. I tillegg fremheves det at m\u00f8ter p\u00e5 dagtid er et uttrykk for en familievennlig m\u00f8testruktur. - Det fremst\u00e5r som at tidlig oppstart har gitt noen utfordringer med \u00e5 bli ferdig med n\u00f8dvendige forberedelser fra partigruppene i forkant. Dette gjelder ogs\u00e5 ift. avvikling av ekstram\u00f8ter i utvalg samme morgen, som har v\u00e6rt tilfelle i forbindelse med noen av bystyrem\u00f8tene v\u00e5ren 2024. - Eventuelle behov for \u00e5 utvide m\u00f8telengde b\u00f8r avklares i god tid i forkant, for \u00e5 skape n\u00f8dvendig forutsigbarhet for deltakerne. 2 - Det er stor variasjon i b\u00e5de sakstyper og antall saker, men erfaringene s\u00e5 langt viser at normal m\u00f8tetid (09-18) er tilstrekkelig til \u00e5 behandle om lag 30 saker, gitt den praksis for behandling/debatt som har v\u00e6rt v\u00e5ren 2024. For \u00e5 kunne m\u00f8te behovet fremover, fremst\u00e5r en tidsramme p\u00e5 9 timer til hvert m\u00f8te som et minimumsbehov. En eventuell forskyvning av m\u00f8testart til kl. 1200 kan gi bedre rom for n\u00f8dvendige forberedelser i og p\u00e5 tvers av partigruppene. En l\u00f8sning med \u00e5 endre m\u00f8tetidspunkt til kl. 1200-2100 vil p\u00e5 den annen side gi lite fleksibilitet ved behov for \u00e5 utvide tidsrammen for enkeltm\u00f8ter. P\u00e5 grunnlag av erfaringene hittil, inkludert tidligere fattet beslutning i forretningsutvalget om \u00e5 utvide junim\u00f8tet til to dager, samt mottatte innspill gjennom sp\u00f8rreunders\u00f8kelse blant bystyrets medlemmer, fremst\u00e5r f\u00f8lgende l\u00f8sning som mest aktuell for resten av 2024: Holde p\u00e5 tidsrammen kl. 0900-1800, og utvide tidsrammen i enkeltm\u00f8ter dersom behov for \u00e5 komme gjennom sakslisten. Som vist til over, har erfaringene s\u00e5 langt i perioden vist at tidsrammen ikke er tilstrekkelig til \u00e5 komme gjennom sakslister som overstiger ca. 30 saker. Det vil derfor sannsynligvis kunne bli behov for utvidelser ogs\u00e5 i h\u00f8st. Samtidig gjennomf\u00f8res det todagers m\u00f8te i juni, samt at det er satt opp fem bystyrem\u00f8ter i h\u00f8st (mot normalt fire). Eventuelt behov for \u00e5 utvide tidsrammen p\u00e5 bystyrem\u00f8ter i h\u00f8st b\u00f8r besluttes og formidles i god tid f\u00f8r gjennomf\u00f8ring av m\u00f8tene. Valgte datoer for gjenst\u00e5ende m\u00f8ter i 2024 For m\u00f8teplanen resten av \u00e5ret er det s\u00e6rlig ett forhold som skiller seg fra tidligere m\u00f8teplaner; det er ikke avtalt bystyrem\u00f8te i siste halvdel av september. I stedet er det fastsatt m\u00f8te 4. september og 2. oktober. H\u00f8sten 2024 er det alts\u00e5 fastsatt fem m\u00f8ter i bystyret, mot normalt fire. En av grunnene til at m\u00f8tene ble lagt slik, er erfaringer med at gjennomf\u00f8ring av f\u00f8rste bystyrem\u00f8te p\u00e5 h\u00f8sten i slutten av september gir en uhensiktsmessig stor saksmengde (53 ordin\u00e6re saker i 2023, 46 i 2022, 40 i 2021, 55 i 2020). Samtidig inneb\u00e6rer l\u00f8sningen at det ikke vil v\u00e6re mulig for byr\u00e5det \u00e5 presentere forslag til budsjett til septemberm\u00f8tet i bystyret, som normalt. L\u00f8sningen ut fra den fastsatte m\u00f8teplanen vil m\u00e5tte v\u00e6re at byr\u00e5dets budsjettforslag presenteres i bystyrem\u00f8tet 2. oktober. Dette vil gi ca. en uke mindre tilgjengelig tid til resten av budsjettprosessen, b\u00e5de byr\u00e5dets videre arbeid med tilleggsinnstilling og forberedelser p\u00e5 bystyresiden. Det legges til grunn at endringen ikke vil inneb\u00e6re forskyvning av tidspunkt for byr\u00e5dets fremleggelse av tilleggsinnstilling 1, etter regjeringens fremleggelse av forslag til statsbudsjett. Videre inneb\u00e6rer tidlig oppsatt bystyrem\u00f8te 4. september at byr\u00e5det i praksis m\u00e5 avgi sakene til dette m\u00f8tet f\u00f8r sommerferien. Dette kan ses p\u00e5 som en praktisk ulempe, men har v\u00e6rt kjent lenge og anses ikke som et avgj\u00f8rende hensyn. En eventuell beslutning n\u00e5 om \u00e5 endre til en mer tradisjonell l\u00f8sning med ett bystyrem\u00f8te i slutten av september vil kreve flytting/endring av to oppsatte bystyrem\u00f8ter, samt tilsvarende flytting/endring av utvalgsm\u00f8ter i forkant. Slike relativt store endringer p\u00e5 oppsatt m\u00f8teplan anses som uheldig i seg selv. Videre tilsier erfaringene fra v\u00e5ren 2024 at det vil v\u00e6re uhensiktsmessig \u00e5 redusere antall bystyrem\u00f8ter i h\u00f8st, med tanke p\u00e5 behovet for rettidig behandling av alle saker som fremmes for bystyret. Samlet sett fremst\u00e5r ulempene med \u00e5 endre m\u00f8teplanen som h\u00f8yere enn fordelene, og det anbefales \u00e5 holde p\u00e5 fastsatt plan. 3 Andre s\u00e6rlige forhold I henhold til fastsatt plan for folkevalgtoppl\u00e6ring for 2024, jf. sak 70/24 fra forretningsutvalget 20. februar, skal det gjennomf\u00f8res fellessamling for bystyrerepresentantene tidlig p\u00e5 h\u00f8sten. Tema vil v\u00e6re kommunens samfunnsplanlegging og koplingene til arbeidet med handlings- og \u00f8konomiplanen. For at dette skal v\u00e6re godt tilpasset bystyrets arbeid med byr\u00e5dets forslag til budsjett for 2025, m\u00e5 denne samlingen gjennomf\u00f8res tidlig i september. En mulig l\u00f8sning vil v\u00e6re \u00e5 gjennomf\u00f8re slik samling tirsdag 3. september, dagen f\u00f8r det fastsatte bystyrem\u00f8tet. Videre p\u00e5g\u00e5r som kjent prosess for \u00e5 anskaffe ny, digital politisk m\u00f8teportal. Etter gjeldende fremdriftsplan vil dette bli implementert og tatt i bruk mot slutten av \u00e5ret, med tilh\u00f8rende behov for oppl\u00e6ring og utrullingsplan. Det er p.t. for tidlig \u00e5 antyde konkret tidspunkt for dette, men det er et viktig forhold \u00e5 hensynta i videre planlegging av bystyrets aktiviteter h\u00f8sten 2024. Planlegging av m\u00f8teplan for 2025 M\u00f8teplan for bystyret for 2024 ble vedtatt s\u00e5 sent som 22. november 2023. Fastsettelse av bystyrem\u00f8ter for det kommende kalender\u00e5ret setter premisser for en rekke andre aktiviteter og arrangementer, b\u00e5de internt i kommunens virksomhet og ikke minst for bysamfunnet som helhet. Det er derfor bystyredirekt\u00f8rens klare ambisjon at m\u00f8teplanen for 2025 legges frem for behandling i bystyret p\u00e5 tidligere tidspunkt i 2024. Bystyredirekt\u00f8ren viser til at for eksempel Vestland fylkeskommune fastsetter m\u00f8teplan for kommende kalender\u00e5r for fylkestinget allerede i juni. Forel\u00f8pig ses det som en naturlig ambisjon \u00e5 f\u00e5 behandlet m\u00f8teplan for bystyret for 2025 i bystyrets m\u00f8te 4. september 2024. Ved utarbeidelse av forslag til m\u00f8teplan vil erfaringene fra 2024 tas hensyn til. Oppsummert anbefaling Etter bystyredirekt\u00f8rens vurdering tilsier erfaringene s\u00e5 langt i 2024 \u00e5 holde p\u00e5 tidsrammen for gjennomf\u00f8ring av bystyrem\u00f8tene fra kl. 0900-1800, og utvide tidsrammen i enkeltm\u00f8ter dersom behov for \u00e5 komme gjennom sakslisten. Slik utvidelse besluttes og formidles i god tid f\u00f8r gjennomf\u00f8ring av m\u00f8tene. Videre anbefaler bystyredirekt\u00f8ren: - \u00c5 holde p\u00e5 oppsatt m\u00f8teplan for resten av 2024 - \u00c5 fastsette heldagssamling folkevalgtoppl\u00e6ring for bystyremedlemmene 3. september 2024 - \u00c5 legge frem forslag til m\u00f8teplan 2025 p\u00e5 bystyrets m\u00f8te 4. september Forslag til innstilling: 1. Gjeldende tidspunkt for gjennomf\u00f8ring av bystyrets m\u00f8ter fra kl. 09-18 fastholdes. Ved behov for utvidelse av tidsrammen skal dette besluttes og formidles i god tid f\u00f8r gjennomf\u00f8ring av m\u00f8tene. 2. Gjeldende m\u00f8teplan for h\u00f8sten 2024 fastholdes. 3. Heldagssamling folkevalgtoppl\u00e6ring for bystyrets medlemmer fastsettes til 3. september 2024. 4. Forslag til m\u00f8teplan 2025 legges frem for bystyret 4. september. Dato: 25. mai 2024 4 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le - fagleder Dokumentet er godkjent elektronisk. 5 "
}