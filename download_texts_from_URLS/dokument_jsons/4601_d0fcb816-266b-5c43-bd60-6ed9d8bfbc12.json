{
  "dokument_id": "d0fcb816-266b-5c43-bd60-6ed9d8bfbc12",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Lillian Blom (SV) om kartlegging av gr\u00e5 arealer",
  "url": "https://bergen.kommune.no/politikere-utvalg/api/fil/bk360/12088823/Svar-pa-representantforslag-fra-Lillian-Blom-SV-om-kartlegging-av-gra-arealer",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/165716-8 Saksbehandler: Ulrikke Christina Kj\u00e6r Fra Dato: 13. mars 2025 Byr\u00e5d for byutvikling Svar p\u00e5 representantforslag fra Lillian Blom (SV) om kartlegging av gr\u00e5 arealer Forretningsutvalget har i m\u00f8te 5. november 2024 i sak 367/24 fattet f\u00f8lgende vedtak: 1. Representantforslag fra Lillian Blom (SV) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 29.4.25. 3. Utvalg for milj\u00f8 og byutvikling avgir innstilling i saken. Representanten Lillian Blom (SV) har fremmet f\u00f8lgende representantforslag: Det er feil \u00e5 tro at plasskrevende n\u00e6ringsutvikling og ny energiproduksjon kun kan komme p\u00e5 plass ved \u00e5 bygge ned natur. Vi trenger en oversikt og plan for gjenbruk av gr\u00e5 arealer. Det er viktig at samfunnet fremover raskt evner \u00e5 bremse tapet av viktig natur og landbruksomr\u00e5der. Fremtidige utbygginger b\u00f8r derfor i st\u00f8rst mulig grad skje i allerede forringet natur eller utbygde omr\u00e5der, ogs\u00e5 kjent som gr\u00e5 arealer. Det eksisterer i dag ingen helhetlig kartlegging av gr\u00e5 arealer, noe som betyr at det er uklart hvilket potensiale det er for gjenbruk av arealer til ulike form\u00e5l. En del gr\u00e5 arealer kan v\u00e6re egnet til naturrestaurering eller til \u00e5 etablere nye parker, gr\u00f8ntanlegg og friluftsomr\u00e5der. Men for \u00e5 utnytte potensialet som finnes i gr\u00e5 arealer trenger vi et godt kart som viser hvilke arealer dette gjelder. Et slikt kart b\u00f8r b\u00e5de inneholde informasjon om sentrale egenskaper ved arealene, og hvilken ny arealbruk de er egnet til. En slik oversikt over gr\u00e5 arealer vil kunne bli et sv\u00e6rt nyttig kunnskapsgrunnlag for b\u00e5de for n\u00e6ringsliv, myndigheter, eiendomsutviklere, arealplanleggere og naturforvaltere. Norsk institutt for naturforskning (NINA) har dokumentert at norske kommuner har arealplaner som \u00e5pner for storstilt nedbygging av skog, myr og jordbruksarealer. Tap av produksjonsarealer for skogsdrift og matproduksjon er alvorlig for prim\u00e6rn\u00e6ringene. Skal vi klare \u00e5 snu utviklingen, m\u00e5 vi stramme inn arealforbruket. Det kan ikke lenger v\u00e6re en naturlov at n\u00e6ringsutvikling bare kan skje i naturen. Det b\u00f8r heller tilrettelegges for \u00e5 gjenbruke gr\u00e5 arealer \u2013 omr\u00e5der som allerede er sterkt p\u00e5virket av oss mennesker. Gr\u00e5 arealer kan v\u00e6re s\u00e5 mangt. Det vi mangler, er en oversikt over hvor store omr\u00e5der det er snakk om, hvor de ligger og ikke minst hva en definisjon av gr\u00e5 arealer skal inkludere og ikke. En oversikt over gr\u00e5 arealer i kommunen vil gj\u00f8re det lettere \u00e5 unng\u00e5 \u00e5 bygge ned natur un\u00f8dig. N\u00e5r Bystyret vet hvilke ubrukte gr\u00e5 arealer vi sitter p\u00e5, kan vi lettere peke p\u00e5 alternativene og stille krav om arealgjenbruk. Forslag til vedtak: 1. Bergen bystyre ber byr\u00e5det om at gr\u00e5 areal kartlegges i hele kommunen. 2. Bergen bystyre ber om status reguleringsform\u00e5l som de gr\u00e5 arealene har i dag. 3. Bergen bystyre ber om m\u00e5l for hva disse gr\u00e5 arealene kan gjenbrukes som. Byr\u00e5dets vurdering av representantforslaget: Byr\u00e5det har hentet faglig innspill fra Plan- og bygningsetaten. Innspillet er vedlagt i sin helhet, og deler av innspillet gjengis kort under. Faglig innspill fra Plan- og bygningsetaten Plan- og bygningsetaten opplyser om relevante arbeider knyttet til temaet gr\u00e5 arealer, blant annet arbeid med arealregnskap i Bergen kommune. Dette vil gi \u00f8kt innsikt og kunnskap om arealer som er tatt i bruk/gr\u00e5 arealer. Arealregnskapet vil ogs\u00e5 inkludere et sektorregnskap for bl\u00e5gr\u00f8nne omr\u00e5der. Videre har NIBIO (Norsk institutt for bio\u00f8konomi) nylig utviklet en metode og produsert et heldekkende gr\u00f8nnstrukturkart, FKB-Gr\u00f8nnstruktur. En forel\u00f8pig versjon ble tilgjengelig i 2024, i p\u00e5vente av et nasjonalt standardiseringsarbeid. Kartet deler alt areal i bebygde omgivelser inn i f\u00f8lgende arealtyper: feltsjikt, busksjikt, tresjikt, utnyttet bygning, vei, vann og jordbruk. Kartet kan ses p\u00e5 kilden.nibio.no, og i en forenklet variant p\u00e5 kommunens sider her. Plan- og bygningsetaten p\u00e5peker at det ikke finnes en nasjonal og entydig definisjon av \u00abgr\u00e5 arealer\u00bb. De \u00abgr\u00e5 arealene\u00bb i kommunen har ulik arealbruk. Reguleringsstatus for omr\u00e5dene varierer, og noen omr\u00e5der kan ha flere lag med planer. Det vil v\u00e6re sv\u00e6rt tid- og ressurskrevende \u00e5 fange opp de ulike nyansene et omr\u00e5dene kan inneholde. \u00c5 kartlegge de gr\u00e5 arealene utover det som p\u00e5g\u00e5r i eksisterende arbeider, vil etter Plan- og bygningsetatens vurdering v\u00e6re sv\u00e6rt ressurskrevende. \u00c5 sette m\u00e5l for alle de gr\u00e5 omr\u00e5dene vil i praksis inneb\u00e6re \u00e5 utarbeide en detaljert arealdel for hele kommunen. Dette vil v\u00e6re sv\u00e6rt ressurskrevende, inngripende og involvere et stort antall private akt\u00f8rer som eier og bruker omr\u00e5dene. Uten at nye interessenter st\u00e5r klare, er det ikke sikkert at nye planer treffer de behov som n\u00e6ringslivet ettersp\u00f8r. Videre p\u00e5peker Plan- og bygningsetaten at egenskapen \u00abgr\u00e5 areal\u00bb er bare et av mange hensyn. Dersom et gr\u00e5tt areal ligger p\u00e5 et sted som ikke er egnet til \u00f8nsket virksomhet, eller for eksempel er omfattet av stor rasfare, er det ikke gitt at omr\u00e5det b\u00f8r prioriteres utviklet. Plan- og bygningsetaten er i gang med et planvaskprosjekt. I arbeidet blir regulerte omr\u00e5der som ikke er bebygd gjennomg\u00e5tt for \u00e5 kartlegge om disse har verdifull natur. Dette vil gi et grunnlag for videre arbeid med slike omr\u00e5der senere i KPA-prosessen. Oppsummering Etter Plan- og bygningsetatens vurdering er det n\u00f8dvendig \u00e5 ha en klar definisjon/nasjonal standardisering f\u00f8r det gjennomf\u00f8res en kartlegging av gr\u00e5 arealer og man tar i bruk \u00abgr\u00e5 arealer\u00bb som et fagbegrep. Plan- og bygningsetaten anbefaler \u00e5 bruke verkt\u00f8yene vi har for \u00e5 sikre at det gj\u00f8res gode avveininger mellom alle n\u00f8dvendige hensyn som arealplanleggingen skal ivareta. En arealplan for alle gr\u00e5 arealer i Bergen kommune v\u00e6re sv\u00e6rt ressurskrevende \u00e5 utarbeid, uten at det vil gi et egnet verkt\u00f8y for \u00e5 hindre nedbygging av natur. Byr\u00e5dets oppsummering og anbefaling Byr\u00e5det er enig med representanten i at fremtidige utbygginger i st\u00f8rst mulig grad b\u00f8r skje i allerede utbygde omr\u00e5der. KPA trekker opp de store linjene for hvor og hvordan utvikling skal skje, og dette detaljeres videre i reguleringsplaner som i stor grad initieres og utvikles av private forslagsstillere. N\u00e5r det gjelder forslag til vedtakspunkt 3, mener byr\u00e5det det vil v\u00e6re lite hensiktsmessig \u00e5 lage en egen plan for gr\u00e5 arealer, all den tid arealbruken fastsettes gjennom v\u00e5r overordnede arealplan. Byr\u00e5det st\u00f8tter ogs\u00e5 representanten i at det ville v\u00e6rt en stor fordel med en oversikt over gr\u00e5 arealer i kommunen. Dette er imidlertid et arbeid byr\u00e5det mener burde koordineres p\u00e5 nasjonalt niv\u00e5. Blant annet er det behov for en felles definisjon av hva g\u00e5r arealer er, og det anses som en stor fordel \u00e5 f\u00e5 p\u00e5 plass en helhetlig og felles l\u00f8sning p\u00e5 tvers av kommunegrenser. Under Stortingets behandling av regjeringens naturmelding ble det fremmet flere forslag om dette, men de ble ikke vedtatt. Byr\u00e5det vil derfor jobbe opp mot statlige myndigheter for en nasjonal kartlegging av gr\u00e5 arealer. Videre p\u00e5g\u00e5r det mye godt arbeid i kommunen, inkludert arbeidet med arealregnskap for Bergen. I tillegg har NIBIO, som Plan- og bygningsetaten nevner, utarbeidet et heldekkende gr\u00f8nnstrukturkart som viser bebygde arealer og arealer med og uten vegetasjon. Begge disse verkt\u00f8yene vil gi oss overordnet informasjon om hvor de gr\u00f8nne og gr\u00e5 arealene er. Byr\u00e5det mener vi m\u00e5 bruke ressursene der de gir st\u00f8rst effekt. \u00c5 kartlegge alle gr\u00e5 arealer i kommunen og gjennomg\u00e5 deres reguleringsstatus har per dags dato liten nytte. Arbeidet vil v\u00e6re sv\u00e6rt ressurskrevende, og man har allerede definert mange av omr\u00e5dene hvor vi skal ha stor utvikling i de kommende \u00e5rene, blant annet Dokken, Laksev\u00e5g, Mindemyren, Arna og Nyg\u00e5rdstangen. Byr\u00e5det st\u00f8tter likevel en nasjonal definisjon av gr\u00e5 arealer, og landsdekkende kartlegging. I lys av kommunens \u00f8konomiske situasjon vil byr\u00e5det imidlertid prioritere \u00e5 \u00f8ke tempoet p\u00e5 utviklingen av v\u00e5re transformasjonsomr\u00e5der, slik at boligene og n\u00e6ringsarealene Bergen trenger kan bygges. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}