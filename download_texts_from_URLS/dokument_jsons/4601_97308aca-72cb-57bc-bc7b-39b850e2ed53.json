{
  "dokument_id": "97308aca-72cb-57bc-bc7b-39b850e2ed53",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - H\u00f8ring og offentlig ettersyn av forslag til planprogram og hovedutfordringer i Vestland - Vannforvaltningsplan 2028 - 2033",
  "url": "https://bergen.kommune.no/politikere-utvalg/api/fil/bk360/12514718/Framstilling-Horingsuttalelse-Horing-og-offentlig-ettersyn-av-forslag-til-planprogram-og-hovedutfordringer-i-Vestland-Vannforvaltningsplan-2028-2033",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/00265-8 H\u00f8ringsuttalelse - H\u00f8ring og offentlig ettersyn av forslag til planprogram og hovedutfordringer i Vestland - Vannforvaltningsplan 2028 - 2033 Hva saken gjelder: Gjeldende vannforvaltningsplan for Vestland vannregion skal oppdateres for perioden 2028 \u2013 2033. I den forbindelse er to dokumenter sendt p\u00e5 h\u00f8ring: Forslag til Planprogram og Hovudutfordringar i Vestland vassregion. Begge dokumenter er vedlagt saken. Dokumentene er utarbeidet i samr\u00e5d med Vestland vannregionutvalg. Vedtak om \u00e5 legge dokumentene ut p\u00e5 h\u00f8ring og offentlig ettersyn er gjort av alle fylkene med areal i Vestland vannregion. Forslaget til selve vannforvaltningsplanen sendes p\u00e5 h\u00f8ring p\u00e5 h\u00f8sten 2026. Dokumenter p\u00e5 h\u00f8ring: - Planprogram Planprogrammet legger premissene for arbeidet med ny regional plan for vannforvaltning, med tilh\u00f8rende tiltaksprogram, handlingsprogram og fremdriftsplan. - Hovedutfordringer i Vestland Dokumentet Hovedutfordringer i Vestland inneholder oppdatert oversikt over milj\u00f8tilstand, p\u00e5virkning og status for gjennomf\u00f8ring av tiltak for \u00e5 n\u00e5 milj\u00f8m\u00e5lene. H\u00f8ringsfrist: 30.06.2025 Vestland fylkeskommune ber s\u00e6rlig om innspill og kommentarer til forslag til planprosess (prosess, organisering, medvirkningsopplegg) og forel\u00f8pig kunnskapsgrunnlag som peker p\u00e5 hovedutfordringene i vannregionen. Vedlagt h\u00f8ringen f\u00f8lger ogs\u00e5 et dokument med s\u00e6rlige sp\u00f8rsm\u00e5l fylkeskommunen \u00f8nsker innspill p\u00e5. Vannforvaltningsplanen er forankret i vannforskriften som er Norges implementering av EUs vanndirektiv. I tr\u00e5d med vannforskriften setter de regionale vannforvaltningsplanene milj\u00f8m\u00e5l for alt vann, b\u00e5de elver, innsj\u00f8er, kystvann og grunnvann. Form\u00e5let med vannforvaltningsplanen er \u00e5 sikre en helhetlig og samordnet forvaltning av vannmilj\u00f8et, der alle sektorstyresmaktene (statlige, regionale og kommunale) bidrar til \u00e5 oppn\u00e5 m\u00e5let om god milj\u00f8tilstand i alt vann. I samsvar med plan- og bygningsloven \u00a7 8.2. skal regional plan legges til grunn for arbeidet i regionale organer og for kommunal og statlig planlegging og virksomhet i vannregionen. Planen gir dermed f\u00f8ringer for sektorstyresmaktenes saksbehandling og for arealplanlegging og utbygging i vannregionen. Til planen vil det bli utarbeidet en konsekvensutredning. Konsekvensutredningen vil redegj\u00f8re for hvilken betydning vannforvaltningsplanen vil ha for milj\u00f8 og samfunn og for de 1 viktigste sektorene som bruker og p\u00e5virker vannet. Konsekvensutredningens innhold og omfang blir tilpasset niv\u00e5et som er p\u00e5krevet for en overordnet plan. Planprogrammet skildrer enkelte tema som b\u00f8r f\u00e5 forsterket oppmerksomhet i planperioden. Dette er blant annet vanskeligheter med \u00e5 n\u00e5 milj\u00f8m\u00e5l knyttet til kjemisk tilstand i kystvann, eutrofiering1 b\u00e5de i kystvann og ferskvann, akvakultur og laksefiske, arealforvaltning, restaurering av vassdrag, klimaendringer og klimatilpasning, skogbruk, avl\u00f8p og plast. Planforslaget blir utarbeidet i samarbeid med kommuner, fylkeskommuner og statlige etater. Det blir lagt til rette for medvirkning fra interessenter, lag, organisasjoner og liknende. Det endelige planforslaget legges frem for politisk behandling i fylkestinget. Vedtatt plan sendes deretter til Milj\u00f8direktoratet og videre, etter direktoratets anbefaling, til departementsgodkjenning. Kort om vannregioner og vannomr\u00e5der Norge er inndelt i 10 vannregioner, i tillegg inng\u00e5r noe norsk areal i vannregioner i Sverige og Finnland. Vestland vannregion (Figur 1) best\u00e5r hovedsakelig av Vestland fylke, og mindre areal fra tilgrensende fylker. Grensene for vannregioner og vannomr\u00e5der f\u00f8lger vassdragsgrensene, og ikke de administrative grensene. Det er ni vannomr\u00e5der i Vestland vannregion. Slik det fremg\u00e5r av kartet har Bergen kommune areal i to vannomr\u00e5der: Vest (7) og Voss-Osterfjorden (5). Vannomr\u00e5dekoordinator for Vest vannomr\u00e5de er ansatt i Bymilj\u00f8etaten i Bergen kommune. 1 Eutrofiering er en prosess i innsj\u00f8er og annet overflatevann i innlandet, eller i havet, der planteproduksjonen \u00f8ker p\u00e5 grunn av \u00f8kt tilf\u00f8rsel av n\u00e6ringsstoffer. Eutrofiering f\u00f8rer til \u00f8kning i planktonalgenes prim\u00e6rproduksjon i sommerhalv\u00e5ret, ofte med masseoppblomstringer av enkelte arter, og p\u00e5f\u00f8lgende svinn av oksygen ved bunnen der biomassen brytes ned. 2 Figur 1 \u2013 Kart over Vestland vannregion Alle vannomr\u00e5dene har et vannomr\u00e5deutvalg og en administrativt ansatt vannomr\u00e5dekoordinator. Lederne (politiske) i vannomr\u00e5deutvalgene er medlemmer av vannregionutvalget. Organiseringen av Vestland vannregion er vist i Figur 2. 3 Figur 2 \u2013 Organisasjonskart for Vestland vannregion, vedtatt i 2019. Vannregionen har et vannregionutvalg, en referansegruppe og ni vannomr\u00e5deutvalg. Samarbeid mellom vannomr\u00e5dekoordinatorene, Statsforvalter og fylkeskommune kalles vannomr\u00e5deforum. Administrative arbeidsgrupper er funksjonelle arbeidsgrupper. Innspill fra fagetater: Bymilj\u00f8etaten, Plan- og bygningsetaten og Bergen Vann er forespurt om faglig innspill i saken. Bergen Vann og Plan- og bygningsetaten har ingen vesentlige merknader til h\u00f8ringen. Plan- og bygningsetaten p\u00e5peker at det innenfor forvaltningsomr\u00e5det er viktig at de ulike myndigheters ansvarsomr\u00e5der er tydelig beskrevet, og at det er tydelig hvilke hjemler for virkemidler og tiltak i de ulike myndighetsniv\u00e5ene har. Bergen Vann har ingen kommentarer til forslag til planprogram. Bergen vann har flere konkrete kommentarer til dokumentet Hovedutfordringer i Vestland vannregion. Kommentarer er omhandler blant annet spesifisering av informasjon om renseanlegg, forslag til korrigering av tekst, informasjon om nytt avl\u00f8psdirektiv og gj\u00f8dselsregelverk. Bergen Vanns faglige innspill er vedlagt saken. Byr\u00e5dets vurdering og forslag til h\u00f8ringsuttalelse: Byr\u00e5det anbefaler at Bergen kommunes h\u00f8ringsuttalelse lyder som f\u00f8lger: \u00abBergen kommune mener planprogrammet og utfordringsdokumentet i det vesentlige er grundige og gode dokumenter. Vi har enkelte innspill til h\u00f8ringen: Organisering av vannomr\u00e5deutvalg og vannregioner Vestland fylkeskommune har bedt om innspill p\u00e5 organiseringen av vannregionen. Vannomr\u00e5deutvalgene i Vestland vannregion best\u00e5r av politisk ledelse fra medlemskommunene, hovedsakelig representert ved ordf\u00f8rere. Fra Bergen har byr\u00e5d for byutvikling v\u00e6rt deltakende. Lederne av de ulike vannomr\u00e5deutvalgene deltar i vannregionutvalget. Bergen kommune mener det er viktig at politisk ledelse fortsatt er representert i utvalgene. Vannforvaltningen skjer p\u00e5 tvers av kommunegrenser, sektorstyresmakter og administrative niv\u00e5er. Mange av utfordringene vi m\u00f8ter, og tiltakene som skal gjennomf\u00f8res, er p\u00e5 4 kommunalt niv\u00e5. Tilstrekkelig politisk forankring lokalt er avgj\u00f8rende for \u00e5 sikre at beslutningstakere har n\u00f8dvendig kunnskap, slik at prioritering og oppf\u00f8lging av tiltakene i kommunene blir god. Samtidig har vi erfart at vannforvaltningsarbeidet ofte inneb\u00e6rer tidkrevende prosesser. Endringer i politisk ledelse kan gi utfordringer for kontinuiteten i vannforvaltningsarbeidet. Bergen kommune \u00f8nsker derfor fremover \u00e5 v\u00e6re representert i vannomr\u00e5deutvalget med en administrativ representant i tillegg til politisk ledelse, for \u00e5 sikre kontinuitet ogs\u00e5 ved politiske skifter. Et administrativt arbeidsutvalg kan v\u00e6re en m\u00e5te \u00e5 organisere dette p\u00e5. Vi vil ogs\u00e5 p\u00e5peke viktigheten av at den regionale planen forankres i kommunene, b\u00e5de gjennom medvirkningsarbeid i planprosessen, og i oppf\u00f8lgende arbeid etter vedtak av planen. Kommentarer til dokumentet Hovudutfordringar i Vestland vassregion: - Side 13: F\u00f8lgende fremkommer av dokumentet: \u00abAvl\u00f8psvatn fr\u00e5 hushaldingar og n\u00e6ringsliv kan ogs\u00e5 innehalde milj\u00f8gifter som restar av legemiddel, mikroplast og kjemikal, s\u00e6rleg n\u00e5r vatnet er utilstrekkeleg reinsa.\u00bb Her \u00f8nsker vi \u00e5 p\u00e5peke at avl\u00f8psrenseanleggene man bruker i dag ikke er bygget for \u00e5 fjerne legemiddelrester, mikroplast og kjemikalier. At avl\u00f8psvann inneholder disse stoffene skyldes ikke d\u00e5rlig avl\u00f8psrensing. Det er mer hensiktsmessig \u00e5 fjerne slike stoffer ved kilden, hos husholdningene og n\u00e6ringslivet, og dette er noe som dokumentet ogs\u00e5 gjerne kunne omtalt. Samme tematikk gjelder under \u00abEffektar\u00bb p\u00e5 side 23. Vi bestrider ikke at avl\u00f8psvann inneholder u\u00f8nskede stoffer, men dette b\u00f8r da ogs\u00e5 omtales under andre avsnitt i dokumentet (som oppdrett, jordbruk og vei). - Side 23: Garnes renseanlegg er omtalt, og det fremg\u00e5r at det nye renseanlegget skal st\u00e5 ferdig i innev\u00e6rende planperiode. Grunnet forsinkelser vil renseanlegget komme i neste planperiode. - Side 33: Oppryddingsprosjektet \u00abRenere Havn\u00bb med tildekking av sj\u00f8bunnen i Store Lungeg\u00e5rdsvannet er omtalt. Oppryddingen av Puddefjorden, \u00abRenere Puddefjorden\u00bb kunne ogs\u00e5 gjerne v\u00e6rt omtalt. - Side 41: Bilde 11: Bergen med utsikt fra Fl\u00f8yen av Nyg\u00e5rdstangen er gammelt. Det har skjedd store transformasjoner i omr\u00e5det siden bildet er tatt, og vi anbefaler at et nyere bilde benyttes. - Side 42: Under \u00abNytt avl\u00f8psdirektiv og konsekvensar for kommunane\u00bb fremg\u00e5r det at terti\u00e6r- og kvart\u00e6rrensing skal innf\u00f8res for anlegg > 100 000 personekvivalenter (pe.). Det korrekte er > 150 000 pe. Vi vil ogs\u00e5 p\u00e5peke at det er usikkert hvordan direktivet blir implementert i norsk lovgivning. - Side 43: Under avsnittet \u00abBiorest kan gje auka forureing fr\u00e5 landbruket\u00bb stiller vi sp\u00f8rsm\u00e5l ved om teksten er oppdatert etter at det nye gj\u00f8dselsregelverket ble innf\u00f8rt. Det p\u00e5pekes at det er strenge krav til kvalitet p\u00e5 biorest.\u00bb Begrunnelse for framleggelse til bystyret: Byr\u00e5dets fullmakter pkt. 2.10.2 vedtatt av Bergen bystyre 27. november 2024 i sak 462/24: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 14.01.2025 i sak 10/25 fattet f\u00f8lgende vedtak: 2. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8yring og offentleg ettersyn av forslag til Planprogram og Hovudutfordringar i Vestland - Vassforvaltningsplan for 2028-2033\u00bb p\u00e5 vegne av Bergen kommune. 5 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abH\u00f8ring og offentlig ettersyn av forslag til planprogram og hovedutfordringer i Vestland - Vannforvaltningsplan 2028 \u2013 2033\u00bb slik den fremkommer av byr\u00e5dets forslag. Dato: 6. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: H\u00f8ringsbrev, datert 02.01.2025 H\u00f8ringsutkast planprogram H\u00f8ringsutkast Hovudutfordringar i Vestland vassregion Faglig innspill fra Bergen Vann, datert 10.04.2025 H\u00f8ringssp\u00f8rsm\u00e5l 6 "
}