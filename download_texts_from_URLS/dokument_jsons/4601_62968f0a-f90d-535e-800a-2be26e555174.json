{
  "dokument_id": "62968f0a-f90d-535e-800a-2be26e555174",
  "doc_type": "case_presentation",
  "kommune": 4601,
  "tittel": "Oppstart av detaljreguleringsplaner for Bybanen med hovedsykkelrute fra sentrum til \u00c5sane delstrekning Kaigaten \u2013 Sandviken. Arealplan-ID 71720000 og 71730000",
  "url": "https://bergen.kommune.no/politikere-utvalg/api/fil/bk360/11797899/Framstilling-Oppstart-av-detaljreguleringsplaner-for-Bybanen-med-hovedsykkelrute-fra-sentrum-til-Asane-delstrekning-Kaigaten-Sandviken-Arealplan-ID-71720000-og-71730000",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/157261-5 Oppstart av detaljreguleringsplaner for Bybanen med hovedsykkelrute fra sentrum til \u00c5sane delstrekning Kaigaten \u2013 Sandviken. Arealplan-ID 71720000 og 71730000 Hva saken gjelder: Bystyret vedtok i sak 334/24 at Bybanen skal reguleres i tunnel bak Bryggen. Denne saken gjelder oppstart av to nye detaljreguleringer med teknisk forprosjekt: 1. Bybanen, delstrekning Kaigaten \u2013 Sandviken, Plan ID 71720000 2. Hovedsykkelrute, Christies gate \u2013 Sandviken, Plan ID 71730000. Planarbeidet som startes opp er en del av prosjektet Bybanens byggetrinn 5 med bybane og hovedsykkelrute fra sentrum til \u00c5sane. Bybanetras\u00e9en Kaigaten - Sandviken er ca. 4,3 km lang. N\u00e5r den kobles til regulert tras\u00e9 nordover til V\u00e5gsbotn er hele byggetrinn 5 totalt ca. 12,5 km lang, og vil ha 11 holdeplasser. Bybanen gjennom bykjernen f\u00e5r holdeplasser ved R\u00e5dhuskvartalet og ved Sverresborg (under bakken). I Sandviken planlegges det for en holdeplass p\u00e5 Sandvikstorget. Banetraseen starter i Kaigaten der banen fra Flesland og Fyllingsdalen er etablert. Endelig plassering av banetras\u00e9 og holdeplasser, samt sykkeltras\u00e9, fastsettes gjennom arbeidet med reguleringsplanene og teknisk forprosjekt. Hovedsykkelruten skal kobles til ruten fra s\u00f8r i Christies gate, og g\u00e5 gjennom sentrum og Sandviken. I Sandviken skal den kobles p\u00e5 regulert hovedsykkelrute i \u00c5saneveien. Det skal vurderes flere traseer og l\u00f8sninger for sykkelruten. Teknisk forprosjekt skal sikre at l\u00f8sningene som legges til grunn for videre prosjektering er gjennomf\u00f8rbare, kostnadseffektive og oppfyller krav til sikkerhet. Reguleringsplanene Figur 1 - Oversiktskart over banetras\u00e9 og alternativer skal sikre tilstrekkelig areal til \u00e5 bygge og drifte for sykkeltras\u00e9 i sentrum-Sandviken Bybanen og hovedsykkelruten. 1 Fagetatens vurdering og anbefaling: Varsel om oppstart av planarbeid er f\u00f8rste del av planprosessen etter plan- og bygningsloven. Alle ber\u00f8rte parter, interesseorganisasjoner og offentlige instanser f\u00e5r anledning til \u00e5 uttale seg til oppstart samt n\u00e5r reguleringsplanforslag legges frem. Det er lagt opp til en oversiktlig og forutsigbar prosess der alle som skal delta i prosessen blir godt informert gjennom brev, offentlige m\u00f8ter og Bergen kommune og Milj\u00f8l\u00f8ftet sine nettsider. Figuren viser hvor vi er i planprosessen: Figur 2 - Fremdrift De viktigste milep\u00e6lene i planprosessen er: \u2022 Kunngj\u00f8ring og varsel om oppstart av reguleringsplanarbeid, januar-februar 2025. Alle ber\u00f8rte parter, grunneiere og naboer varsles med brev (se kartskisse under). Offentlige informasjonsm\u00f8ter holdes. \u2022 Utarbeiding av planforslag i perioden 2025-2026. Kontakt og m\u00f8ter med ber\u00f8rte parter og grunneiere etter \u00f8nske og behov. \u2022 Offentlig ettersyn (h\u00f8ring) av planforslag h\u00f8st 2026. Alle ber\u00f8rte parter, grunneiere og naboer varsles med brev. Offentlige informasjonsm\u00f8ter holdes. \u2022 Vedtak av reguleringsplanene 1. kv. 2027. Alle ber\u00f8rte parter, grunneiere og naboer varsles med brev. Den oppsatte framdriften for reguleringsplanprosessen forutsetter en rask og smidig planprosess uten noen former for forsinkelse i planfremstilling, beslutningsprosesser eller eventuelle innsigelser fra eksterne parter. Konsekvensutredning (KU) for Bybanen fra sentrum til \u00c5sane ble utarbeidet i 2013 p\u00e5 kommunedelplanniv\u00e5 ihht til vedtatt Planprogram (datert 4. mai 2012). Ved h\u00f8ring av KU ble det stilt krav om tilleggsutredninger knyttet til kulturminner og trafikk. Etter h\u00f8ring av tilleggsutredningene ans\u00e5 alle instanser at utredningsplikten var oppfylt. For Sandviken ble det utarbeidet en tilleggsutredning i 2017, og for sentrum er det utarbeidet en tilleggsutredning for rigg- og anleggsomr\u00e5de p\u00e5 Koengen i 2022. Det er ogs\u00e5 utarbeidet en konsekvensutredning for verdensarven Bryggen i henhold til UNESCOs metode. Tunnelutredning for sentrum ble utarbeidet i 2021. Dette var ikke en tilleggsutredning til konsekvensutredningen med formell h\u00f8ring, men en vurdering av alternativer p\u00e5 skissefaseniv\u00e5. Konsekvensutredningen med utf\u00f8rte tilleggsutredninger, og skisseprosjekt for tunnel i sentrum, ligger som grunnlag for planarbeidet som n\u00e5 startes opp. Planprogrammet fra 2012 gjelder for planarbeidet. I henhold til forskrift om konsekvensutredning \u00a7 6, pkt. b, er det ikke krav om ny konsekvensutredning dersom det konkrete tiltaket er konsekvensutredet i en tidligere plan (planniv\u00e5), og reguleringsplanen som skal utarbeides er i samsvar med denne. Dersom tras\u00e9en eller l\u00f8sninger endres vesentlig fra tiltaket som er konsekvensutredet, skal konsekvensene av disse endringene utredes. Tilleggsutredningene skal foreligge senest ved h\u00f8ring av planforslag. Det m\u00e5 gjennomf\u00f8res en konsekvensutredning for verdensarvstedet Bryggen, mens behov for eventuelle andre tilleggsutredninger til konsekvensutredningen skal vurderes underveis i planprosessen. Arbeidet utf\u00f8rt i forbindelse med gjeldende reguleringsplan utgj\u00f8r et grunnlag 2 for reguleringsplanene som n\u00e5 startes opp. Tema og virkninger skal oppdateres som en f\u00f8lge av endringene i det nye planarbeidet. Tema som skal vurderes og oppdateres i planarbeidet er beskrevet i dette fagnotatet, det m\u00e5 i tillegg vurderes behov for ytterlige oppdateringer i reguleringsplanprosessen. Utredningsprogram F\u00f8lgende sentrale plantema og fagomr\u00e5der for reguleringsplanoppgaven ansees som et utredningsprogram for reguleringsplanoppgaven, og er en oppf\u00f8lging av utredningstemaene fra det vedtatte planprogrammet fra 2012, og etterf\u00f8lgende tilleggsutredninger. Landskap, arkitektur og byrom Hensynet til landskap, arkitektur og byrom og tilpasning til sideterreng og omgivelsene skal vektlegges gjennom hele prosjektet, b\u00e5de for Bybanen og hovedsykkelruten. Ambisjonen er at prosjektet skal bidra til \u00e5 l\u00f8fte byens estetiske kvaliteter og styrke byens identitet. Bybanen skal gjennom formsikre, robuste og funksjonelle l\u00f8sninger gi kollektivreisen status og konkurransekraft. Bybanen skal oppfylle krav om universell utforming, framkommelighet og \u00e5penhet. Kulturminner, kulturmilj\u00f8 og bymilj\u00f8 Planarbeidet skal finne l\u00f8sninger som ivaretar kulturminner og kulturmilj\u00f8. Hensynet til kulturminner, kulturmilj\u00f8 og den historiske byen skal vektlegges gjennom hele prosjektet. Uttalelse og innspill til planarbeidet fra kulturminnemyndighetene skal f\u00f8lges opp i dialog med de aktuelle myndighetene gjennom hele planarbeidet. Hensynet til UNESCOs verdensarv og den historiske byen skal ivaretas. Det skal gjennomf\u00f8res en konsekvensutredning for verdensarven Bryggen (KUVA) for den nye l\u00f8sningen. Kulturminneforvaltningen og en oppnevnt kulturminnefaglig gruppe for ny, formell buffersone for verdensarven vil inviteres til dialog i arbeidet. Bybanetras\u00e9en Sporets linjef\u00f8ring skal optimaliseres og bygge opp under m\u00e5lsettingene for Bybanen om \u00e5 gi en trygg og effektiv reise. Banestr\u00f8mforsyning skal sikre at vognene kan forsynes med tilstrekkelig effekt, slik at disse kan m\u00f8te de driftsmessige kravene p\u00e5 en sikker og p\u00e5litelig m\u00e5te. Dette omfatter plassering av likeretter-stasjoner og plassering av kontaktledningsmaster. Banesignalanlegget gir f\u00f8ringer for utformingen av banens infrastruktur samt hastighet, kapasitet, fremkommelighet og sikkerhet. Konstruksjoner (Bybane og sykkel) Bybane- og sykkelprosjektet omfatter konstruksjoner som murer, broer og tunnelportaler. Omfanget av konstruksjoner er drivende for prosjektets milj\u00f8p\u00e5virkning og kostnader, og b\u00f8r s\u00f8kes minimert. Holdeplasser for Bybanen Plassering av holdeplassene skal optimaliseres i planarbeidet for \u00e5 betjene viktige m\u00e5lpunkt i eksisterende og planlagt bystruktur best mulig. Reisetider, driftsopplegg og etappevis utbygging for Bybanen Det skal utarbeides et revidert driftsopplegg for Bybanen mellom sentrum og \u00c5sane, med grunnlag i vurderinger i vedtatte reguleringsplaner og rammer utarbeidet av Vestland fylkeskommune. Sentrale tema er: \u2022 Reisetider og frekvens \u2022 Sammenkobling med linjene fra Flesland og Fyllingsdalen \u2022 Muligheter for vending: o Vending fra s\u00f8r i ordin\u00e6r drift o Vending fra nord ved avvik eller spesielle hendelser (17. mai e.l.) \u2022 Hensetting av vogner 3 \u2022 Knutepunkt og overgang buss-bane, inkludert vurdering av l\u00f8sninger for buss for bane Trafikk og passasjergrunnlag I arbeidet skal passasjergrunnlaget for Bybanen oppdateres slik det er gjort i vedtatte planer, for hele strekningen og for hver holdeplass i dag, i 2040 og 2050. Det skal vurderes om endret l\u00f8sning for bane og sykkel i sentrum og Sandviken f\u00f8rer til endret reisemiddelfordeling i korridoren sentrum \u2013 \u00c5sane. Vei og trafikk Arbeidet omfatter analyser og kartlegging av trafikksituasjonen i kryss og p\u00e5 kritiske strekninger, vurdere og regulere l\u00f8sninger, utrede virkninger og foresl\u00e5 avb\u00f8tende tiltak. Nytt trafikksystem tar utgangspunkt i vedtatt Trafikkplan sentrum samt vedtak om bilfri Bryggen, og eventuelle justeringer av tiltakspakke for Trafikkplan sentrum som f\u00f8lge av endret banetras\u00e9 gjennom sentrum. Trafikkberegningene gjennomf\u00f8rt for gjeldende reguleringsplaner skal oppdateres og suppleres. Endret kj\u00f8rem\u00f8nster og n\u00f8dvendige tilpasninger som f\u00f8lge av dette skal inng\u00e5 som del av planarbeidet. Planarbeidet skal vurdere l\u00f8sninger for fotgjengere og syklende, der sikkerhet og attraktivitet vektlegges. L\u00f8sninger i planomr\u00e5det skal kobles til gang- og sykkelnettet omkring. Det skal vises plassering av sykkelparkering ved holdeplassene. VA og annen Infrastruktur Det skal utarbeides l\u00f8sninger for n\u00f8dvendig omlegging, og mulig rekkef\u00f8lge av infrastrukturtiltak. I automatisk fredet bygrunn skal l\u00f8sningene ivareta kulturminnene. Risiko- og s\u00e5rbarhetsanalyse For gjeldende planer for Bybanen sentrum \u2013 \u00c5sane ble det gjennomf\u00f8rt risiko- og s\u00e5rbarhetsanalyse (ROS). Denne analysen skal oppdateres for nye l\u00f8sninger. Flom, havniv\u00e5 og stormflo Koteh\u00f8yde for banens infrastruktur med alle n\u00f8dvendige tekniske installasjoner, banetras\u00e9 og tunnelportaler skal vurderes for at Bybanen skal kunne n\u00e5 sine tilgjengelighetsm\u00e5l ogs\u00e5 i fremtiden. Grunnlaget fra tidligere planarbeid m\u00e5 oppdateres med hensyn til ny kunnskap i klimarapport fra FNs klimapanel, veileder fra DSB og beregninger fra Milj\u00f8direktoratet. Det skal vurderes risiko og tiltak ved flom og forventet \u00f8kning i havniv\u00e5, stormflo og b\u00f8lgep\u00e5virkning. Risikoanalyse / sikkerhet for Bybanen Bybanen er underlagt Jernbaneloven, og ny infrastruktur skal godkjennes av Statens jernbanetilsyn f\u00f8r oppstart av drift. En systematisk h\u00e5ndtering av sikkerhet i hele plan- og utbyggingsprosessen er en forutsetning for godkjenning, og vil v\u00e6re en del av planarbeidet. Anleggsgjennomf\u00f8ring Anleggsgjennomf\u00f8ringen for prosjektet vil v\u00e6re utfordrende. Faseplaner og prinsippl\u00f8sninger for gjennomf\u00f8ring utarbeides i tett samarbeid mellom Bergen kommune, Bybanen Utbygging og Statens vegvesen. Det skal vurderes muligheter for en raskest mulig fremdrift. Reguleringsplanen vil avsette areal til midlertidige rigg- og anleggsomr\u00e5der. Masseh\u00e5ndtering Bybaneprosjektets m\u00e5lsetning for h\u00e5ndtering av overskuddsmasser er i samsvar med retningslinjene i kommuneplanens arealdel, og masseh\u00e5ndtering fra alle delene av prosjektet skal f\u00f8lge disse retningslinjene. Volum og kvalitet p\u00e5 overskuddsmasser vil vurderes, og det utarbeides en massedisponeringsplan. Klimabudsjett for anleggsfasen Klimagassberegninger skal brukes i forbindelse med selve utformingen av prosjektet, og til \u00e5 dokumentere utslippskonsekvenser av prosjektet. Det skal utarbeides et klimagassbudsjett 4 for l\u00f8sning i planforslaget i tr\u00e5d med Veileder for klimagassberegninger i infrastrukturprosjekter (www.infraklima.no). St\u00f8y og lokal luftforurensing St\u00f8yberegninger for luftoverf\u00f8rt st\u00f8y, strukturlyd og vibrasjoner og tiltak for skjerming og isolering mot st\u00f8y, inng\u00e5r i planarbeidet. Aktuelle krav og grenseverdier skal tilfredsstilles. Rundt nye tunnelmunninger i Sandviken skal tiltak mot lokal forurensing vurderes. Vurderingene skal bygge p\u00e5 allerede gjennomf\u00f8rte vurderinger fra utf\u00f8rt planarbeid for gjeldende reguleringsplaner for Bybanen sentrum \u2013 \u00c5sane. Vurderingene skal oppdateres og suppleres. Andre virkninger av planen Virkninger av planen skal beskrives, jf. plan- og bygningsloven \u00a7 4.2, herunder ogs\u00e5 planens virkninger for barn og unge, biologisk mangfold og n\u00e6ringsvirksomhet. Ved omdisponering av arealer som er regulert til fellesareal eller friomr\u00e5de, og areal som er i bruk til lek eller egnet for lek, skal erstatningsarealer vurderes. Prosjektet vil s\u00f8ke l\u00f8sninger som skal fungere godt i byen over tid. Der det vurderes rivning av bygninger vil grunneiere kontaktes. Milj\u00f8oppf\u00f8lgingsplan I milj\u00f8oppf\u00f8lgingsplanen skal alle avb\u00f8tende tiltak og krav til det ytre milj\u00f8et som kommer frem i reguleringsplanarbeidet oppsummeres. Milj\u00f8oppf\u00f8lgingsplanen blir f\u00f8rt videre til prosjekterings-oppdraget. Grunnunders\u00f8kelser Geologiske, hydrogeologiske, geotekniske vurderinger vil gi innspill til valg av linjef\u00f8ring for bybane, og plassering av underjordisk holdeplass. Aktuelle tiltak og omfang av sikring vil inng\u00e5 i grunnlaget for kostnadsberegning av anlegget. Det skal rettes spesielt fokus p\u00e5: \u2022 P\u00e5huggsomr\u00e5der og tunneler \u2022 Holdeplass i fjell og adkomsten til denne I sentrum er kontroll p\u00e5 grunnvannsniv\u00e5et spesielt viktig. Milj\u00f8tekniske unders\u00f8kelser skal inkluderes. Utf\u00f8rt kartlegging av grunnforhold skal videref\u00f8res, og planlagte borepunkt skal godkjennes av Riksantikvaren. Samordning og gjennomf\u00f8ring Planarbeidet for Bybanen skal sikre gjennomf\u00f8ring av tiltak og regulere arealer som er n\u00f8dvendig for at Bybanen mot nord kan gjennomf\u00f8res. Dette inneb\u00e6rer samordning og avklaring av grensesnitt med tilst\u00f8tende offentlige og private reguleringsplaner og andre tilgrensende infrastruktur- og byggeprosjekter. \u00d8konomiske konsekvenser: Bystyret har i sak 334 - \u00abAvtale med Vestland fylkeskommune om tunneltras\u00e9 for bybanen gjennom sentrum\u00bb lagt til grunn at finansieringen av arbeidet med Bybanen til \u00c5sane videref\u00f8res iht. St.prp. 11 S. Det utarbeides i samarbeid med Vestland fylkeskommune en sak om ekstern finansiering i tr\u00e5d med f\u00f8ringene i St.prp. 11 S. Saken vil fremmes styringsgruppen i Bypakke Bergen for vedtak. Byr\u00e5dens vurdering og anbefaling/konklusjon: Bergen bystyre behandlet sak 334/24 - \u00abAvtale med Vestland fylkeskommune om tunneltras\u00e9 for bybanen gjennom sentrum\u00bb i m\u00f8te 02.10.2024 og fattet f\u00f8lgende vedtak: 1. Bergen kommune og Vestland fylkeskommune inng\u00e5r avtale om en ny l\u00f8sning for Bybanen gjennom sentrum til \u00c5sane, der tunneltras\u00e9en som ble utredet i 2021 (alternativ 2C1) legges til grunn for det videre arbeidet. Det gj\u00f8res n\u00f8dvendige justeringer av den utredete tunneltras\u00e9en for \u00e5 redusere risiko og kostnader. 5 2. Bergen kommune starter regulering av en tunneltras\u00e9 der bybanelinjen mot \u00c5sane legges langs Kaigaten, Christies gate, Allehelgens gate og Nygaten, med tunnelinnslag ved Heggebakken. Den tidligere planlagte holdeplassen bak \u00d8vregaten tas ut. Det vurderes et nytt, underjordisk stopp i omr\u00e5det ved Sverresborg/Koengen. Traseen justeres til \u00e5 ha tunnellutslag i Sj\u00f8gaten ved Slaktehustomten. 3. Temaer som krever ytterligere utredning i den justerte l\u00f8sningen, utredes som en del av reguleringsplanarbeidet. 4. Bystyret ber om at byr\u00e5det parallelt med reguleringen av den nye tunneltras\u00e9en igangsetter arbeidet med en ny reguleringsplan som regulerer gange, sykkel mv. gjennom sentrum p\u00e5 strekningen fra Kaigaten til Sj\u00f8gaten. 5. Finansieringen av arbeidet med Bybanen til \u00c5sane videref\u00f8res iht. St.prp. 11 S (\u00abFinansiering av Bypakke Bergen i Hordaland\u00bb). 6. Det igangsatte arbeidet med tilleggsutredning for et tunnelalternativ avsluttes Denne oppstartsaken effektuerer bystyrets vedtak ved \u00e5 starte opp reguleringsplanarbeidene for to nye reguleringsplaner: 1. Bybanen, delstrekning Kaigaten \u2013 Sandviken, Plan ID 71720000 2. Hovedsykkelrute, Christies gate \u2013 Sandviken, Plan ID 71730000 Byr\u00e5den stiller seg bak fagetatens forst\u00e5else av planoppgaven, og vurderer at bystyrets vedtak i sak 334/24, f\u00f8lges opp p\u00e5 en god m\u00e5te. Oppstartsaken skisserer en solid plattform for den videre planprosessen, og gir et godt grunnlag for \u00e5 kunne realisere en l\u00f8sning for Bybanen til \u00c5sane i tunnel, som holder Bryggen fri for bane uten \u00e5 p\u00e5f\u00f8re verdensarvstedet uakseptabel risiko. L\u00f8sningene det legges opp til er basert p\u00e5 tunneltras\u00e9en som ble utredet i 2021 (alternativ 2C1) som er i tr\u00e5d med rammene fra vedtatt planprogram for Bybanen til \u00c5sane. Det vil f\u00f8lgelig ikke v\u00e6re behov for nytt planprogram for den justerte tras\u00e9en, men det m\u00e5 utf\u00f8res supplerende konsekvensvurderinger, inkludert supplerende konsekvensvurderinger for verdensarv, tilpasset ny situasjon. Utredningsprogrammet som beskrevet i fagetatens anbefaling f\u00f8lger opp b\u00e5de det vedtatte planprogrammet fra 2012, og etterf\u00f8lgende tilleggsutredninger. Byr\u00e5den vurderer at utredningsprogrammet gir trygghet for at relevante konsekvenser av tiltaket blir godt utredet, og vil sikre et godt beslutningsgrunnlag. Byr\u00e5den merker seg at de visjoner og m\u00e5l for Bybanen, som er lagt til grunn i denne saken, er de samme som har v\u00e6rt benyttet for alle tidligere utbyggingsetapper, og som ogs\u00e5 l\u00e5 til grunn for planprogrammet for bybanen fra sentrum til \u00c5sane. Byr\u00e5den vurderer at disse m\u00e5lsetningene ogs\u00e5 kan v\u00e6re gjeldende for de kommende planarbeidene. Hvordan m\u00e5lsetninger og kriterier vurderes opp mot hverandre har imidlertid vesentlig betydning for hvilke l\u00f8sninger som velges. Byr\u00e5den har forventning til at det i det videre arbeidet kommer tydelig fram hvordan de ulike kriteriene er vektet opp mot hverandre. Trygghet for byens befolkning og tilreisende er sv\u00e6rt viktig og trafikksikkerhet for myke trafikanter b\u00f8r veie tungt i valg av l\u00f8sninger i planene. Det m\u00e5 ogs\u00e5 v\u00e6re samsvar mellom hva som planlegges og hva som er realistisk \u00e5 finansiere. Det er derfor viktig \u00e5 velge kostnadseffektive l\u00f8sninger og kostnadsbesparende tiltak, gjennom hele planprosessen. Gode rammebetingelser for n\u00e6ringslivet er viktig for byr\u00e5det og det b\u00f8r gj\u00f8res supplerende samfunns\u00f8konomiske vurderinger. Trafikksikkerhet og fremkommelighet i sentrum, b\u00f8r veie tyngre enn m\u00e5l om synlighet i bybildet. Byr\u00e5den er glad 6 for at hensynet til b\u00e5de landskap, arkitektur og byrom, og kulturminner, kulturmilj\u00f8 og bymilj\u00f8, skal vektlegges gjennom hele prosjektet. Byr\u00e5den mener at oppstartsaken legger opp til en meget god l\u00f8sning for bybanen nordover mot \u00c5sane. Strekningen i tunnel \u00e5pner for kortere reisetid og \u00f8kt trafikksikkerhet. I tillegg muliggj\u00f8r l\u00f8sningen en s\u00e5rt etterlengtet kapasitets\u00f8kning p\u00e5 bybanens linje 1. En viktig forutsetning for dette er at det etableres et vendespor for bybanen i sentrum, noe byr\u00e5den mener er ivaretatt p\u00e5 en god m\u00e5te. Traseen har gode overgangsmuligheter til annet kollektivtilbud i sentrum, og byr\u00e5den vil understreke viktigheten av et stopp i omr\u00e5det ved Sverresborg for \u00e5 sikre god kollektivdekning i Sandviken og Fjellsiden. Ikke minst er byr\u00e5den glad for at denne bybanetraseen muliggj\u00f8r bil- og banefritt Bryggen, og byr\u00e5den vil arbeide for at den totale trafikkbelastningen ved verdensarvstedet blir s\u00e5 lav s\u00e5 mulig. De to planene som det n\u00e5 meldes oppstart p\u00e5 er vesentlige for \u00e5 muliggj\u00f8re fortsatt vekst i kollektivtrafikk i Bergen, b\u00e5de nordover og s\u00f8rover. Sammen med vedtatte reguleringsplaner for Fl\u00f8yfjellstunnelen og bybanen videre til \u00c5sane vil dette gi et robust og kapasitetssterkt trafikksystem som flytter gjennomgangstrafikken ut fra sentrum. Byr\u00e5den arbeider for \u00e5 f\u00e5 fortgang i realisering av Fl\u00f8yfjellstunnelen som er et viktig premiss for gjennomf\u00f8ring av bybanen til \u00c5sane. Det har derfor v\u00e6rt viktig \u00e5 sikre at de nye reguleringsplanene ikke kommer i konflikt med de vedtatte l\u00f8sningene for Fl\u00f8yfjellstunnelen. Byr\u00e5den er derfor glad for at l\u00f8sningene i de fremlagte oppstartsakene baserer seg p\u00e5 prinsippene fra trafikkplan sentrum som har v\u00e6rt utarbeidet i samarbeid mellom de ulike vegeierne. Dette gir et godt grunnlag for \u00e5 justere kj\u00f8rem\u00f8nster i sentrum og Sandviken og f\u00e5 etablert gode l\u00f8sninger for fremkommelighet for busser, varelevering og beredskap. Etablering av ny l\u00f8sning med bybanen i tunnel, vil gi bedre fremkommelighet og bedre trafikksikkerhet i sentrum, men fordrer ogs\u00e5 at man frigj\u00f8r areal i Sj\u00f8gaten for \u00e5 sikre fremkommelighet for busser, varelevering og beredskap. Byr\u00e5den er derfor glad for at oppstartsaken legger opp til at det kan vurderes ulike l\u00f8sninger for etablering av et sammenhengende gang- og sykkeltilbud. Dette gir god fleksibilitet for \u00e5 ivareta de ulike vegeiernes behov, samtidig som det sikres trygge gode og kapasitetssterke gang og sykkell\u00f8sninger. Byr\u00e5den er s\u00e6rlig glad for at det vurderes \u00e5 flytte sykkelveien til Amalie Skrams vei, b\u00e5de for \u00e5 kunne unng\u00e5 trafikkfaren i Gjensidigekrysset, og ikke minst frigj\u00f8re areal til bane og buss. Byr\u00e5den vil understreke viktigheten av raskest mulig fremdrift i reguleringsarbeidet, og merker seg at oppstartssaken legger opp til vedtak for ny bybanetrase og sykkell\u00f8sning i innev\u00e6rende valgperiode. Byr\u00e5den ber plan- og bygningsetaten etterstrebe vedtak i bystyret i januar 2027, slik som bestillingen fra kommunaldirekt\u00f8ren la opp til, men anerkjenner samtidig at tidsplanen er stram. Byr\u00e5den mener likevel at man gjennom \u00e5 planlegge for st\u00f8rre grad av parallellitet av deloppgaver, kan forvente raskere fremdrift og samdriftsfordeler som muliggj\u00f8r denne m\u00e5lsetningen. Videre merker byr\u00e5den seg at plan- og bygningsetaten legger opp til grundig samarbeid og involvering av de andre vegeierne, myndigheter og andre i planleggingen, ut over de lovp\u00e5lagte kravene til medvirkning. I tillegg til dette vil byr\u00e5den jevnlig rapportere til bystyret og utvalg for milj\u00f8 og byutvikling om fremdrift i arbeidet minst hvert kvartal. Samlet bidrar dette til \u00e5 gi et robust, omforent plangrunnlag. Byr\u00e5den vil likevel oppfordre alle involverte parter til videre godt samarbeid, samt \u00e5 ha fokus p\u00e5 tiltak som kan redusere tidsbruken uten at det svekker kvaliteten p\u00e5 arbeidet. Vedtakskompetanse: If\u00f8lge delegasjon av fullmakter fra kommunaldirekt\u00f8r for byutvikling til direkt\u00f8r for Plan- og bygningsetaten treffer kommunaldirekt\u00f8ren beslutning om oppstart, h\u00f8ring og offentlig 7 ettersyn av offentlig detaljregulering jf. plan- og bygningsloven \u00a7\u00a7 12-8 og 12-10. Det er valgt \u00e5 l\u00f8fte saken til byr\u00e5det, grunnet sakens politiske interesse. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: I medhold av plan- og bygningslovens \u00a7 12-3 vedtas oppstart av f\u00f8lgende offentlige detaljreguleringsplaner for Bybanen og hovedsykkelrute p\u00e5 strekningen Bergen sentrum til Sandviken: 1. Plan ID 71720000. BERGENHUS. BYBANEN, DELSTREKNING KAIGATEN \u2013 SANDVIKEN 2. Plan ID 71730000. BERGENHUS. HOVEDSYKKELRUTE, CHRISTIES GATE \u2013 SANDVIKEN Dato: 15. januar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat, datert 02.01.2025 2. Varslingskart, datert 17.12.2024 8 "
}