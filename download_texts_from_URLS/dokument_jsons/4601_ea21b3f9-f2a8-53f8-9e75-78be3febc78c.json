{
  "dokument_id": "ea21b3f9-f2a8-53f8-9e75-78be3febc78c",
  "doc_type": "case_presentation",
  "kommune": 4601,
  "tittel": "Innbyggerforslag - Tennisbane p\u00e5 Rolland i \u00c5sane ",
  "url": "https://bergen.kommune.no/politikere-utvalg/api/fil/bk360/10370538/Framstilling-Innbyggerforslag-Tennisbane-pa-Rolland-i-Asane-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/67772-6 Innbyggerforslag - Tennisbane p\u00e5 Rolland i \u00c5sane Hva saken gjelder: Bystyrets kontor har mottatt et innbyggerforslag som er innsendt fra Kommunal- og moderniseringsdepartementets side minsak.no. Forslaget ble mottatt 22.04.24 og forslagsstiller er Hein B. Matthiesen. Forretningsutvalget har i m\u00f8te 30. april 2024 i sak 164/24 fattet f\u00f8lgende vedtak: 1. Innbyggerforslag om tennisbane p\u00e5 Rolland i \u00c5sane, tas opp til realitetsbehandling. 2. Byr\u00e5det bes om \u00e5 saksbehandle forslaget og fremlegge sak for bystyret senest til m\u00f8te i bystyret 2. oktober 2024. Utvalg for barnehage, skole og idrett avgir innstilling til bystyret. Innbyggerforslaget lyder slik: Rolland idrettsplass ligger sentralt midt i \u00c5sane, omr\u00e5det har oppjustert kunstgressbane og fasiliteter. Den gamle grusbanen har st\u00e5tt ubrukt og fors\u00f8mt i mange \u00e5r. Dette er synd, fordi banen har en utmerket beliggenhet like ved kunstgressbanen. I den forbindelse \u00f8nsker jeg som beboer i omr\u00e5det \u00e5 fremme et forslag p\u00e5 vegne av mange. Et innlegg p\u00e5 Facebooksiden \u2018\u00c5sane Bydel\u2019 om en mulig tennisbane, har i l\u00f8pet av f\u00e5 dager f\u00e5tt over 80 positive tilbakemeldinger. Interessen er stor, bydelen \u00f8nsker sin f\u00f8rste tennisbane. Alt ligger til rette, det er snakk om oppjustering av en plass som allerede er regulert for idrett. Ingen er tjent med at den st\u00e5r ubenyttet. Fyllingsdalen fikk en tennisbane p\u00e5 Varden i 2016. Et utmerket tiltak som vi gjerne vil ha i \u00c5sane ogs\u00e5. Vi ser for oss en moderne tennisbane tilpasset klima. I dag finnes det praktiske l\u00f8sninger. Baner med dekke av s\u00e5kalt hybridgrus krever ikke valsing og vedlikehold av linjer og de drener er s\u00e5 godt at de er spilleklare umiddelbart etter nedb\u00f8r. Dette gj\u00f8r at grussesongen kan starte tidligere, avsluttes senere og at det blir flere spilletimer pr dag. Vi sl\u00e5r et slag for tennis i \u00c5sane og h\u00e5per p\u00e5 positiv tilbakemelding. \u00d8konomiske konsekvenser: \u00d8konomiske konsekvenser for realisering av en tennisbane er grovt kostnadsberegnet til \u00e5 ligge mellom 1,5 og 2,5 mill. kr. pr. bane, avhengig av hvilket type dekke man legger. To typer dekke er vurdert \u2013 hard court og hybridgrus. I denne beregningen inng\u00e5r ikke grunnarbeider. Driftskonsekvenser er ansl\u00e5tt \u00e5 ligge mellom 50.000 og 100.000 kr. \u00e5rlig. 1 Byr\u00e5dets vurdering og anbefaling/konklusjon: Det har i de siste \u00e5rene blitt avviklet en del tennisbaner i Bergen, og byr\u00e5det har mottatt flere signaler p\u00e5 at det er behov for nye anlegg, b\u00e5de utend\u00f8rs og innend\u00f8rs. Tennis er en av idrettene som vokser mest i antall ut\u00f8vere i Norge. Byr\u00e5det \u00f8nsker derfor \u00e5 vurdere muligheten for \u00e5 f\u00e5 flere tennisbaner i Bergen eller utbedre dagens baner. Innbyggerforslaget peker p\u00e5 grusbanen som ligger vest for kunstgressbanen p\u00e5 Rolland, like ved barnehagen og skolen. I forbindelse med at skolen skal rehabiliteres og bygges ut, er dette arealet omregulert til \u00e5 bli en del av skolens uteomr\u00e5de. Ettersom det allerede foreligger planer for arealet som innbyggerforslaget omtaler, vil det v\u00e6re naturlig \u00e5 se p\u00e5 andre omr\u00e5der for utvikling av tennisbaner. Kommunen eier f.eks. en tomt like \u00f8st for kunstgressbanen p\u00e5 Rolland som kan vurderes n\u00e6rmere. Byr\u00e5det er positive til en dialog om dette med forslagsstiller og representanter for tennissporten. For \u00f8yeblikket er det ikke avsatt midler til det foresl\u00e5tte prosjektet. En eventuell etablering av tennisbane i det \u00f8nskede omr\u00e5det vil m\u00e5tte vurderes i arbeidet med handlings- og \u00f8konomiplanen. Begrunnelse for framleggelse til bystyret: Oppgaver for Bergen bystyre 2019-2023 pkt 3.7 Innbyggerforslag Bystyret tar stilling til innbyggerforslag som fyller kriteriene iht. \u00a7 12-1 i kommuneloven. Bystyret tar stilling til om innbyggerforslag skal avvises. Byr\u00e5det innstiller til bystyret \u00e5 fatte f\u00f8lgende vedtak: 1. Basert p\u00e5 gjeldende reguleringsplan, vil etablering av tennisbane p\u00e5 eksisterende grusbane ved Rolland skole ikke bli vurdert videre. 2. Bystyret tar til orientering at byr\u00e5det vil unders\u00f8ke andre muligheter for \u00e5 etablere tennisbane i \u00c5sane. Dato: 27. august 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: Innbyggerforslag - 2956 fra minsak.no 2 "
}