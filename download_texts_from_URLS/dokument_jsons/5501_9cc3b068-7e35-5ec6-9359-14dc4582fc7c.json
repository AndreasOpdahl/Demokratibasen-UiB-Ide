{
  "dokument_id": "9cc3b068-7e35-5ec6-9359-14dc4582fc7c",
  "doc_type": "case_presentation",
  "kommune": 5501,
  "tittel": "H\u00f8ringsuttalelse fra Troms\u00f8 kommune om NOU 2024: 9 Ny lov om offentlige anskaffelser \u2013 Andre delutredning",
  "url": "https://innsyn.tromso.kommune.no/application/getMoteDokument?dokid=2001802541",
  "tekst": "Arkivsaksnr. 24/09493-2 Saksbehandler Stine Hagavei Saksgang M\u00f8tedato Formannskapet 20.08.2024 H\u00f8ringsuttalelse fra Troms\u00f8 kommune om NOU 2024: 9 Ny lov om offentlige anskaffelser \u2013 Andre delutredning Kommunedirekt\u00f8rens innstilling til vedtak: Innstilling til vedtak: H\u00f8ringsuttalelsen fra Troms\u00f8 kommune om NOU 2024: 9 \u00abNy lov om offentlige anskaffelser \u2013 Andre delutredning\u00bb vedtas slik det fremg\u00e5r av saksfremlegget. Stig Tore Johnsen Geir Andersen Kommunedirekt\u00f8r Direkt\u00f8r for \u00f8konomi og finans 1 Hva saken gjelder N\u00e6rings- og fiskeridepartementet har sendt NOU 2024: 9 \u00abNy lov om offentlige anskaffelser \u2013 Andre delutredning\u00bb p\u00e5 h\u00f8ring, med h\u00f8ringsfrist 31. august 2024. Sammen med landets \u00f8vrige kommuner er Troms\u00f8 kommune blant h\u00f8ringsinstansene. Saksutredning Innledning NOU 2024: 9 er andre delutredning fra Anskaffelsesutvalget som ble oppnevnt ved kongelig resolusjon 4. november 2022. F\u00f8rste delutredning (NOU 2023: 26) ble avgitt 10. november 2023, og omhandlet strukturen p\u00e5 regelverket, en ny form\u00e5lsbestemmelse, tydeliggj\u00f8ring av bestemmelsene om samfunnshensyn, samt forenkling av regelverket over og under E\u00d8S- terskelverdi. Formannskapet i Troms\u00f8 kommune vedtok h\u00f8ringssvar til denne utredningen i m\u00f8te 7. februar 2024. Andre delutredning er p\u00e5 472 sider og kan grovt sett deles inn i fem hoveddeler: 1. Sikkerhet og beredskap, hensynet til lokale og regionale leverand\u00f8rer, \u00e5penhet om eierskap og skatt og regelverkets geografiske virkeomr\u00e5de 2. Endringer i h\u00e5ndhevelsessystemet 3. Oppdatert gjennomf\u00f8ring av EUs h\u00e5ndhevingsdirektiver 4. Avvisningsreglene 5. Ny lovregulering av anskaffelser i forsyningssektorene og konsesjonskontrakter Kommunesektorens organisasjon (KS) har v\u00e6rt representert i Anskaffelsesutvalget, og har tatt dissens p\u00e5 enkelte punkter der utvalget har v\u00e6rt uenige. Dissensene har i stor grad omhandlet forhold som gjelder spenningsforholdet mellom leverand\u00f8rene p\u00e5 den ene siden og oppdragsgiver p\u00e5 den andre siden. Kommunedirekt\u00f8ren st\u00f8tter disse dissensene, og vil for oversiktens skyld redegj\u00f8re for dem i korte trekk nedenfor ettersom det foresl\u00e5s at Troms\u00f8 kommune st\u00f8tter disse. Videre vil KS gi en egen h\u00f8ringsuttalelse. Denne h\u00f8ringsuttalelsen er forel\u00f8pig ikke avgitt. Kommunedirekt\u00f8ren legger til grunn at KS i stor grad vil f\u00f8lge opp de samme dissensene som nevnt over, i tillegg til ellers \u00e5 ivareta kommunesektorens interesser for de \u00f8vrige deler av utredningen. Foruten det ovennevnte vil kommunedirekt\u00f8ren inngi merknader til noen punkter det ikke er tatt dissens p\u00e5. Videre vil kommunedirekt\u00f8ren gi innspill p\u00e5 forhold som ikke er s\u00e6rskilt nevnt i utredningen. Dette er forhold som ligger n\u00e6rt de sp\u00f8rsm\u00e5lene utredningen behandler, og som burde v\u00e6rt dr\u00f8ftet n\u00e6rmere av utvalget. Oversikt over dissenser fra KS i NOU 2024: 9 1. Tidspunktet for n\u00e5r krav oppstilt i kravspesifikasjonen skal v\u00e6re oppfylt er ved kontraktsoppstart fremfor ved tilbudsinngivelse (punkt 12.4.3.2) 2. Muligheten for at oppdragsgiver tilkjennes sakskostnader i forbindelse med klager til KOFA b\u00f8r styrkes (punkt 21.6.3) 3. At bygge- og anleggsanskaffelser med en verdi p\u00e5 MNOK 15 opp til E\u00d8S-terskelverdi (MNOK 57,8) skal reguleres av de forenklede norske h\u00e5ndhevingsreglene, og ikke av de 2 strengere h\u00e5ndhevingsreglene som f\u00f8lger av E\u00d8S-retten, med noen justeringer (punkt 21.10.4.4) 4. Dersom KOFAs rolle som klageorgan ikke styrkes, slik utvalget foresl\u00e5r, m\u00e5 forbudet mot \u00e5 begj\u00e6re midlertidig forf\u00f8yning etter kontraktsinng\u00e5else best\u00e5 (punkt 21.12 og 29.6.3). 5. Flertallets forslag om st\u00f8rre offentlighet rundt anskaffelser er ikke tilstrekkelig utredet, verken med hensyn til administrative byrder eller ressurser (punkt 21.13). 6. St\u00f8rrelsen p\u00e5 overtredelsesgebyr b\u00f8r reduseres ytterligere enn det flertallet foresl\u00e5r (punkt 33.6.2). 7. Det b\u00f8r vurderes et tak for mulig erstatning for brudd p\u00e5 regelverket (punkt 34.7.7). 8. Det b\u00f8r vurderes et skjerpet ansvarsgrunnlag for erstatningskrav knyttet til anskaffelser under E\u00d8S-terskelverdi, samt avskj\u00e6ring av muligheten for krav p\u00e5 erstatning for positiv kontraktsinteresse ved brudd p\u00e5 avlysningsplikt for anskaffelser under E\u00d8S-terskelverdi (punkt 34.7.9). 9. Det b\u00f8r innf\u00f8res en rett for oppdragsgiver til \u00e5 avlyse konkurransen ved bygge- og anleggsanskaffelser mellom MNOK 3 og E\u00d8S-terskelverdi, som f\u00f8lge av mindretallets forslag om endrede terskelverdier i f\u00f8rste delutredning (punkt 35.3.3) 10. Der KOFA konstaterer at en kontrakt er inng\u00e5tt i tr\u00e5d med regelverket, b\u00f8r ikke oppdragsgiver p\u00e5legges en plikt til \u00e5 si opp kontrakten dersom KOFA eller domstolen senere kommer til at kontraktsinng\u00e5elsen var ulovlig (punkt 37.2.5). Forslag til h\u00f8ringsuttalelse fra Troms\u00f8 kommune Innledning Troms\u00f8 kommune st\u00f8tter hovedtrekkene i utredningen, s\u00e6rlig m\u00e5lsetningen om \u00e5 i st\u00f8rst mulig grad avklare uenigheter f\u00f8r kontrakt inng\u00e5s, fremfor et etterf\u00f8lgende erstatningsoppgj\u00f8r. Troms\u00f8 kommune slutter seg ogs\u00e5 s\u00e6rlig til utvalgets forslag om vilk\u00e5rene for erstatning og utm\u00e5ling av erstatning, herunder behovet for presiseringer av disse reglene. Der utvalget har v\u00e6rt uenige, st\u00f8tter Troms\u00f8 kommune dissensene fra utvalgsmedlem Dankertsen Hennyng. For \u00f8vrig \u00f8nsker Troms\u00f8 kommune \u00e5 gi s\u00e6rlige merknader til de foresl\u00e5tte endringene i h\u00e5ndhevelsessystemet. Videre vil Troms\u00f8 kommune peke p\u00e5 et forhold som ikke er behandlet av utvalget, men som burde f\u00e5 en avklaring gjennom ny lov om offentlige anskaffelser. Foresl\u00e5tte endringer i h\u00e5ndhevelsessystemet Som nevnt innledningsvis, st\u00f8tter Troms\u00f8 kommune m\u00e5lsetningen om \u00e5 styrke den prekontraktuelle pr\u00f8vingen av anskaffelsessaker. Troms\u00f8 kommune er samtidig skeptisk til utvalgets forslag om \u00e5 tillegge KOFA st\u00f8rre myndighet, p\u00e5 de premissene som foresl\u00e5s i utredningen. Troms\u00f8 kommune er enig i at KOFA, med sin spesialkompetanse, har gode forutsetninger for \u00e5 avgj\u00f8re saker om rene anskaffelsesrettslige sp\u00f8rsm\u00e5l. Samtidig er det viktig \u00e5 understreke at disse sakene ofte reiser kompliserte tekniske sp\u00f8rsm\u00e5l, spesielt vurderingene av om et tilbud inneholder avvik. Disse vurderingene har ikke n\u00f8dvendigvis KOFA best forutsetninger for \u00e5 vurdere. Tvert imot kan det tenkes at dommere ved de alminnelige domstoler har bedre forutsetninger for \u00e5 foreta slike vurderinger, ettersom de har mer omfattende erfaring med konkrete bevisvurderinger. N\u00e5r KOFA dessuten avgj\u00f8r sakene etter skriftlig behandling, risikerer man at viktige nyanser g\u00e5r tapt, noe som ikke ville v\u00e6rt tilfelle ved muntlig behandling av sakene, slik som ved tingrettens behandling av begj\u00e6ringer om midlertidig forf\u00f8yning. Sammenligningen med saksbehandlingstiden ved Oslo tingrett (punkt 29.6.1) blir derfor misvisende, da disse sakene er behandlet med full bevisf\u00f8rsel i rettsm\u00f8te, jf. tvisteloven kapittel 34. 3 Selv om Troms\u00f8 kommune er enig i at det b\u00e5de er n\u00f8dvendig og \u00f8nskelig med effektive og rimelige m\u00e5ter \u00e5 avgj\u00f8re klager p\u00e5, savnes det en grundigere vurdering av de ovennevnte ulempene n\u00e5r det n\u00e5 foresl\u00e5s \u00e5 gi KOFA st\u00f8rre myndighet enn i dag. Troms\u00f8 kommune forutsetter at dette vurderes videre av departementet, jf. ogs\u00e5 utvalgets tilr\u00e5dning om dette i punkt 21.3. Et kompromiss kan eksempelvis v\u00e6re \u00e5 p\u00e5legge KOFA mer aktiv saksstyring enn i dag. Opplevelsen i dag er at KOFA i liten grad involverer seg i saken, men lar partene styre den gjennom utveksling av skriftlige innlegg. Dersom KOFA kunne bidratt gjennom \u00e5 spisse saken, f.eks. gjennom oppf\u00f8lgingssp\u00f8rsm\u00e5l, ville dette b\u00e5de kunne bidra til bedre avgj\u00f8relser, i tillegg til at partenes tillit til at man f\u00e5r en korrekt avgj\u00f8relse blir bedre. Forutsetningen for b\u00e5de et slikt kompromiss, men ogs\u00e5 det \u00e5 tillegge KOFA st\u00f8rre myndighet, gj\u00f8r det n\u00f8dvendig \u00e5 styrke KOFA med b\u00e5de flere medlemmer og en styrking av sekretariatet. Med de foresl\u00e5tte endringene, forventer Troms\u00f8 kommune at KOFA vil benyttes i mye st\u00f8rre grad i den prekontraktuelle fasen enn i dag. Det tar allerede som regel 2-3 m\u00e5neder \u00e5 f\u00e5 en avgj\u00f8relse i prioriterte saker, og saksbehandlingstiden m\u00e5 forventes \u00e5 \u00f8ke ytterligere. Forhold som ikke ber\u00f8res i utredningen Troms\u00f8 kommune registrerer at sp\u00f8rsm\u00e5let om oppsigelsesrett og -plikt er dr\u00f8ftet av utvalget i utredningen kapittel 37. Videre at utvalget mener det ikke er hensiktsmessig \u00e5 regulere de kontraktsmessige f\u00f8lgene av en slik oppsigelse. Troms\u00f8 kommune mener i den forbindelse at det er et stort behov for \u00e5 regulere/avklare forholdet mellom anskaffelsesregelverket og reglene om endringer og avbestilling i kontraktsstandardene, eksempelvis NS 8405 kapittel 22/23 og 38. Et praktisk eksempel som illustrerer problemstillingen, er der det er inng\u00e5tt en kontrakt om byggearbeider og entrepren\u00f8ren har krav p\u00e5 at det utstedes endringsordre, med tilh\u00f8rende krav p\u00e5 vederlagsjustering og fristforlengelse som f\u00f8lge av un\u00f8yaktigheter i prosjekteringsgrunnlaget. Dersom kravet p\u00e5 vederlagsjusteringer blir stort nok, vil det kunne utgj\u00f8re en vesentlig endring av kontrakten etter anskaffelsesregelverket. Oppdragsgiver/byggherre st\u00e5r da overfor valget mellom \u00e5 videref\u00f8re kontrakten, og dermed kanskje foreta en ulovlig direkteanskaffelse, eller \u00e5 avbestille de gjenv\u00e6rende delene av kontrakten, og betale avbestillingserstatning til leverand\u00f8ren. Problemstillingen kunne kanskje v\u00e6rt unng\u00e5tt ved enda grundigere forarbeid f\u00f8r konkurranse utlyses, samtidig som det aldri er mulig \u00e5 sikre seg fullt ut mot at tilfeller som eksempelet over kan oppst\u00e5. I tillegg er det sp\u00f8rsm\u00e5l om hvor effektivt det vil v\u00e6re om oppdragsgiver m\u00e5 bruke uforholdsmessig store ressurser f\u00f8r konkurranse utlyses, spesielt der oppdragsgiver av ulike \u00e5rsaker har behov for \u00e5 snarlig komme i gang med kontraktsarbeidet. Troms\u00f8 kommune mener derfor det er behov for b\u00e5de en avklaring om slike irregul\u00e6re endringsordrer vil utgj\u00f8re en vesentlig endring av kontrakten, og i s\u00e5 fall hvordan oppdragsgiver skal h\u00e5ndtere dette, b\u00e5de i forkant av utlysningen og etter kontraktsinng\u00e5else. Konklusjon Kommunedirekt\u00f8ren anbefaler at formannskapet vedtar h\u00f8ringsuttalelsen slik den fremg\u00e5r av saksfremlegget Vedtakskompetanse Formannskapet 4 Vedlegg H\u00f8ring - ny lov om offentlige anskaffelser - h\u00f8ringsfrist 16.08.2024 5 "
}