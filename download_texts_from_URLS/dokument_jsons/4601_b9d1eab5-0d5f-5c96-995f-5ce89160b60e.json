{
  "dokument_id": "b9d1eab5-0d5f-5c96-995f-5ce89160b60e",
  "doc_type": "case_presentation",
  "kommune": 4601,
  "tittel": "Interpellasjon nr. 22 fra Mailiss Solheim-\u00c5kerblom (R) om areal- og naturregnskap Bergen bystyre 10.04.24",
  "url": "https://bergen.kommune.no/politikere-utvalg/api/fil/bk360/10174567/Framstilling-Interpellasjon-nr-22-fra-Mailiss-Solheim-Akerblom-R-om-areal-og-naturregnskap-Bergen-bystyre-10-04-24",
  "tekst": " Bystyrets kontor Til Intern korrespondanse BBU - Seksjon forvaltning og samhandling V\u00e5r referanse: 2024/53696-2 (Arbeidssted) Saksbehandler: Anette Hatlemark Drabl\u00f8s Dato: 2. april 2024 Fra Bystyrets kontor Interpellasjon nr. 22 fra Mailiss Solheim-\u00c5kerblom (R) om areal- og naturregnskap Bergen bystyre 10.04.24 Verden st\u00e5r midt i en klimakrise og midt i en naturkrise. Dette er to problemer som forsterker hverandre: en \u00f8delagt natur forverrer klimaendringene, og klimaendringer bidrar til \u00e5 \u00f8delegge naturen. Vi vet at nedbygging av artenes leveomr\u00e5de er blant hoved\u00e5rsakene til at arter d\u00f8r ut. 25% av artene i verden er truet, og hele 21% av artene i Norge er truet. N\u00e5r vi bygger ned naturen v\u00e5r bit for bit, mister vi ogs\u00e5 muligheten til \u00e5 f\u00e5 en helhetlig oversikt over hva vi kan miste og hvordan nedbyggingen sl\u00e5r ut i sum. Dette har bl.a. NRK den siste tiden satt s\u00f8kelys p\u00e5 i ulike artikler og gjennom tv-serien Oppsynsmannen. I desember 2022 ble Montrealavtalen vedtatt - en naturavtale undertegnet av partene som deltok p\u00e5 partsm\u00f8te under FNs konvensjon om biologisk mangfold (CBD). Norge er blant de 196 landene som har skrevet under denne avtalen om \u00e5 bevare verdens naturmangfold gjennom \u00e5 verne 30% av naturen p\u00e5 land og i hav innen 2030. I tillegg skal 30% av den \u00f8delagte naturen restaureres. Vi er allerede godt i gang med 2024 og tiden begynner \u00e5 bli knapp om vi skal n\u00e5 m\u00e5lene i Montrealavtalen. I 2022 ble det fattet et historisk vedtak n\u00e5r bystyret bestemte at Bergen kommune skal bli en arealn\u00f8ytral kommune. Dette er fremdeles gjeldende politikk, all den tid det ikke er fattet noen nye vedtak som erstatter dette. Likevel har Bergen n\u00e5 f\u00e5tt et byr\u00e5d som i sin plattform skriver at de vil vrake m\u00e5lsettingen om \u00e5 bli en arealn\u00f8ytral kommune, og signalene tyder p\u00e5 at veldig mange hensyn vil prioriteres fremfor bevaring av natur i byggesaker. For \u00e5 ikke fortsette den sv\u00e6rt skadelige bit-for-bit-nedbyggingen av naturen, som i s\u00e6rskilt grad er med p\u00e5 \u00e5 bygge ned artenes leveomr\u00e5der og utrydde arter, vil et areal- og naturregnskap bidra til \u00e5 f\u00e5 bedre oversikt over hvilke verdier naturen i kommunen har, og hvordan dette utvikler seg. Et slikt regnskap har faktisk Bergen bystyre vedtatt, ved flere anledninger, at vi skal f\u00e5 p\u00e5 plass: Merknad budsjett 2021: \u201cArealbudsjett og rekneskap Bystyret ber byr\u00e5det om \u00e5 utarbeida arealbudsjett og -rekneskap der arealomdisponeringar og tap av matjord og naturverdiar er synleggjort i ei sak innan utgongen av 2021.\u201d Merknad budsjett 2022: \u201cBystyret viser til budsjettavtalen for 2021 som omtaler en egen sak om arealbudsjett og - regnskap. Denne saken skulle v\u00e6rt lagt fram i l\u00f8pet av 2021, og bystyret forventer at byr\u00e5det legger fram en slik sak s\u00e5 raskt som mulig.\u201d Et slikt areal- og naturregnskap vil v\u00e6re ekstra viktig for \u00e5 f\u00e5 en oversikt over utviklingen av naturen i kommunen v\u00e5r, hvis kommunen g\u00e5r bort fra m\u00e5lsettingen om \u00e5 bli arealn\u00f8ytral. Sp\u00f8rsm\u00e5l til byr\u00e5den: Hvordan stiller byutviklingsbyr\u00e5den seg til areal- og naturregnskap som verkt\u00f8y for \u00e5 f\u00e5 oversikt over utviklingen p\u00e5 natur i kommunen? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}