{
  "dokument_id": "237bf46e-dade-5695-a5d5-7dab8538bde0",
  "doc_type": "case_presentation",
  "kommune": 4601,
  "tittel": "H\u00f8ringsuttalelse Faglige r\u00e5d for individuell jobbst\u00f8tte IPS og HelseIArbeid",
  "url": "https://bergen.kommune.no/politikere-utvalg/api/fil/bk360/11972379/Framstilling-Horingsuttalelse-Faglige-rad-for-individuell-jobbstotte-IPS-og-HelseIArbeid",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/193008-2 H\u00f8ringsuttalelse Faglige r\u00e5d for individuell jobbst\u00f8tte (IPS) og HelseIArbeid (HIA) Hva saken gjelder: Helsedirektoratet og Arbeids- og velferdsdirektoratet har invitert Bergen kommune til \u00e5 avgi h\u00f8ring til Faglige r\u00e5d for Individuell jobbst\u00f8tte (IPS) og HelseIArbeid (HIA). Det bes s\u00e6rlig om innspill p\u00e5 formuleringer i r\u00e5dene for \u00e5 gj\u00f8re dem til gode verkt\u00f8y i arbeidet med \u00e5 tilby IPS og HelseIArbeid som samtidige tjenester, herunder om r\u00e5dene er forst\u00e5elige, relevante og en st\u00f8tte i det praktiske arbeidet. H\u00f8ringsfrist er satt til 20. mars 2025. Bergen har f\u00e5tt utsatt h\u00f8ringsfrist til 3. april 2025. I 2020 fikk Helsedirektoratet og Arbeids- og velferdsdirektoratet i oppdrag \u00e5 lage nasjonale faglige r\u00e5d for Individuell jobbst\u00f8tte (IPS) og HelseIArbeid (HIA). Disse r\u00e5dene skal bidra til \u00e5 tydeliggj\u00f8re fagfeltet for arbeid og helse. De nasjonale r\u00e5dene er utviklet spesifikt for IPS og HIA, med felles m\u00e5l for begge. De skal fungere som en st\u00f8tte og det anbefales \u00e5 lese dem i sammenheng med andre relevante veiledere. Bergen kommune svarer kun p\u00e5 punkter som gjelder IPS siden HIA h\u00f8rer til spesialisthelsetjenesten. IPS er et frivillig tilbud til pasienter med moderate til alvorlige psykiske lidelser og/eller rusproblemer. M\u00e5let er \u00e5 hjelpe disse pasientene med \u00e5 f\u00e5 ordin\u00e6rt, l\u00f8nnet arbeid gjennom tilpasset behandling og oppf\u00f8lging. Jobbs\u00f8ket starter raskt og baseres p\u00e5 deltakernes interesser og ferdigheter. IPS-modellen bygger p\u00e5 f\u00f8lgende \u00e5tte prinsipper: \u2022 \u00f8nske om jobb er eneste inklusjonskriterium \u2022 fokus p\u00e5 ordin\u00e6rt l\u00f8nnet arbeid \u2022 jobbs\u00f8k starter raskt \u2022 m\u00e5lrettet jobbutvikling \u2022 deltakernes \u00f8nsker, og preferanser er f\u00f8rende \u2022 individuell tilpasset st\u00f8tte over tid \u2022 integrert i behandling \u2022 \u00f8konomisk r\u00e5dgivning inng\u00e5r R\u00e5dene i h\u00f8ringsutkastet beskriver nasjonale myndigheters oppfatning av for eksempel hva som er god praksis, hvordan relevante regelverk skal tolkes, og hvilke prioriteringer som er i samsvar med vedtatt politikk p\u00e5 tjenesteomr\u00e5det. 1 Det \u00f8nskes innspill p\u00e5 endringer som er gjort, og spesielt f\u00f8lgende: \u2022 Er innholdet lett \u00e5 lese og forst\u00e5? \u2022 Er endringene i tr\u00e5d med m\u00e5lsettingen for tjenestene? \u2022 Er samhandling ivaretatt i r\u00e5dene? \u2022 Er r\u00e5dene tilstrekkelig tilpasset den enkelte pasient/brukers situasjon, \u00f8nsker og behov? \u2022 Er innf\u00f8ring av endringene gjennomf\u00f8rbare, eller ser dere noen utfordringer med implementering? Byr\u00e5dens vurdering og forslag til h\u00f8ringsuttalelse: Bergen kommune takker for muligheten til \u00e5 gi h\u00f8ringsuttale til \u00abFaglige r\u00e5d for individuell jobbst\u00f8tte (IPS) og HelseIArbeid\u00bb. Generelle innspill: H\u00f8ringsutkastet ser ut til \u00e5 v\u00e6re preget av et statlig NAV -perspektiv, hvor det kommunale IPS-tilbudet ikke er tilstrekkelig inkludert p\u00e5 systemniv\u00e5 (se innspill til sp\u00f8rsm\u00e5l 4). For eksempel har IPS-teamet i Bergen, som er tilknyttet Etat for psykisk helse og rustjenester, manglende tilgang p\u00e5 dataprogrammer som kan v\u00e6re til st\u00f8tte i det praktiske arbeidet, inkludert samhandling og markedsarbeid. Dette b\u00f8r vurderes p\u00e5 systemniv\u00e5 og konkretiseres i h\u00f8ringsutkastet, slik at andre kommunale IPS-tiltak kan f\u00e5 tilgang til n\u00f8dvendige systemer fra start. Dette vil bidra til \u00e5 optimalisere rutiner og ressursbruk i det praktiske arbeidet. Punkt 4. Innspill til felles r\u00e5d for HIA og IPS: Det er behov for en tydeligere konkretisering av ansvarsomr\u00e5der og nedslagsfeltene for statlige og kommunale IPS-tiltak ved rekruttering. Form\u00e5let med dette er \u00e5 sikre bedre samarbeid og best mulig utnyttelse av ressurser mellom stat og kommune. Punkt 29. Innspill til r\u00e5d for IPS: 1) P\u00e5 side 10 er informasjonen om manglende IPS-tilbud hos FACT feil, da dette tilbudet eksisterer i dag. 2) Prioriteringsprosessen er ikke tilstrekkelig beskrevet i r\u00e5det. I praksis foreg\u00e5r prioriteringene gjennom ukentlige m\u00f8ter med behandlere, da jobbspesialisten ikke har forutsetning for \u00e5 vurdere hvilke kandidater som b\u00f8r prioriteres. Det anbefales \u00e5 inkludere en formulering om denne prosessen i r\u00e5dene. Punkt 37. Innspill til r\u00e5d for IPS \u2013 De \u00e5tte IPS-prinsippene: 1) Omformuler r\u00e5d: De \u00e5tte grunnleggende r\u00e5dene utgj\u00f8r til sammen definisjonen av IPS. Hvis et eller flere av disse prinsippene mangler, kan det ikke betraktes som en fullverdig IPS-tjeneste. 2) Omformuler prinsipp nummer \u00e5tte: \u00d8konomisk r\u00e5dgivning gis ikke av jobbspesialisten, men koordineres av jobbspesialisten i kraft av \u00e5 v\u00e6re tilknyttet NAV. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: Byr\u00e5det selv avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering. Saksframlegget ansees ikke \u00e5 v\u00e6re av prinsipiell karakter. Forretningsutvalget behandlet saken i m\u00f8te 14.01.25 sak 10/25 og fattet f\u00f8lgende vedtak: Byr\u00e5det gir eventuelt svar til \u00abH\u00f8ring \u2013 Faglige r\u00e5d for Individuell jobbst\u00f8tte (IPS) og HelseIArbeid p\u00e5 vegne av Bergen kommune. 2 Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring \u2013 Faglige r\u00e5d for Individuell jobbst\u00f8tte (IPS) og HelseIArbeid\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 1. april 2025 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ringsbrev med h\u00f8ringsutkast \u2013 Faglige r\u00e5d for Individuell jobbst\u00f8tte og HelseIArbeid 3 "
}