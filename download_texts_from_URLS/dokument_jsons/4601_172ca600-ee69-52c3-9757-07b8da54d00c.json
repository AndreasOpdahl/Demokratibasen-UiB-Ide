{
  "dokument_id": "172ca600-ee69-52c3-9757-07b8da54d00c",
  "doc_type": "case_presentation",
  "kommune": 4601,
  "tittel": "Laksev\u00e5g,  Gnr. 122,  Bnr. 3 mfl.,  Bj\u00f8rndalsbrotet (arealplan-ID 65520000) - Sluttbehandling av detaljregulering",
  "url": "https://bergen.kommune.no/politikere-utvalg/api/fil/bk360/10279413/Framstilling-Laksevag-Gnr-122-Bnr-3-mfl-Bjorndalsbrotet-arealplan-ID-65520000-Sluttbehandling-av-detaljregulering",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56611-29 Laksev\u00e5g, Gnr. 122, Bnr. 3 mfl., Bj\u00f8rndalsbrotet (arealplan-ID 65520000) - Sluttbehandling av detaljregulering Kva saka gjeld: Saka gjeld sluttbehandling av forslag til detaljregulering for eit omr\u00e5de p\u00e5 Bj\u00f8rndalsbrotet, s\u00f8raust for Bj\u00f8rndalspollen i Laksev\u00e5g bydel (sj\u00e5 figur 1 og 2). Det er Asplan Viak AS som har lagt fram planforslaget p\u00e5 vegne av H\u00e5ne Invest AS (heretter forslagsstillar). Figur 1 og 2: Planomr\u00e5det F\u00f8rem\u00e5let med planforslaget er \u00e5 legge til rette for inntil 17 bueiningar fordelt p\u00e5 to bustadblokker med tilh\u00f8yrande uteopphaldsareal og parkeringskjellarar. Planomr\u00e5det er i dag eit ur\u00f8rt naturomr\u00e5de og best\u00e5r av ein gr\u00f8n, skogkledt kolle. Sentrale problemstillingar i planarbeidet har vore erstatningsareal for barn og unge, terrenginngrep og landskapstilpassing, trafikktryggleik, bukvalitet og utgreiingskrav i samband med transmisjonsnettleidning. Hovudinnhaldet i planforslaget Planomr\u00e5det har tilkomst fr\u00e5 fylkesveg 557 Bj\u00f8rgeveien i aust via kommunal veg Bj\u00f8rndalsbrotet. Ny busetnad er fordelt p\u00e5 to utbyggingsfelt, BBB1 og BBB2 (sj\u00e5 figur 3 og 4). Det er f\u00f8resl\u00e5tt eitt bygningsvolum p\u00e5 kvart utbyggingsfelt p\u00e5 inntil fire etasjar med garasjeanlegg i f\u00f8rste etasje. Det er i tillegg f\u00f8resl\u00e5tt noko overflateparkering i felt BBB2. Grad av utnytting er 112 1 %-BRA i felt BBB1 og 115 %-BRA i felt BBB2. Bygningsvoluma er lagt inn mot kollen fr\u00e5 nord og s\u00f8r, og blir kopla saman med eit felles uteareal (f_BUT). Bustadblokkene vil ha flate tak med vegetasjonsdekke, og det er opna for solenergianlegg p\u00e5 taka i kombinasjon med vegetasjonsdekket. Figur 3 og 4: Utsnitt av plankart og utsnitt av illustrasjonsplan Det er f\u00f8resl\u00e5tt parkeringsdekning p\u00e5 0,8 bilparkeringsplassar og minimum 2,5 sykkelparkeringsplassar per 100 m2 bustad. Renovasjon blir l\u00f8yst med botnt\u00f8mte containarar under bakken i felt BBB1, vest for felt f_SV. Planstatus og overordna f\u00f8ringar I kommuneplanens arealdel (KPA) 2018 er omr\u00e5det sett av til ytre fortettingssone (sone 3) og noverande og framtidig gr\u00f8nstruktur. Planomr\u00e5det ligg i omsynssone for st\u00f8y (gul sone for vegtrafikkst\u00f8y og gul sone for skytebanest\u00f8y), omsynssone for funksjonell strandsone, bandleggingssone for sentral-/regionalnett elforsyning og faresone for ras. Delar av planomr\u00e5det er regulert i plan Laksev\u00e5g. Gnr 122 bnr 1, \u00f8st for Bj\u00f8rndalsbrotet (30.06.1986, arealplan-ID 6890000) og Laksev\u00e5g. Gnr 122 bnr 3 mfl., S\u00e6terdal \u2013 \u00c5sheim, felt C (30.03.1978, arealplan-ID 4500000). Planprosess og medverknad Planarbeidet har ein lang historikk. Det blei f\u00f8rst starta opp i 2011 i samband med planforslag for Laksev\u00e5g, Gnr. 122, Bnr. 1, 3, m.fl., Hetlevikstraumen, boliger, Reguleringsplan (arealplan-ID 61900000). Plan- og bygningsetaten (PBE) fremja planforslaget til sluttbehandling med negativ innstilling v\u00e5ren 2017, og forslagsstillar trakk saka f\u00f8r den blei ferdigbehandla. I dialog med PBE blei det i oppstartsm\u00f8te den 28.09.2017 starta opp nytt planarbeid for det omr\u00e5det som det no blir lagt fram planforslag for. Planforslaget blei sendt p\u00e5 h\u00f8yring og lagt ut til offentleg ettersyn i perioden 02.02.2019 til 19.03.2019. Det kom inn to private merknader og 17 uttaler fr\u00e5 h\u00f8yringsinstansar. Desse kan oppsummerast til f\u00f8lgjande punkt: \u2022 Transmisjonsnettledning: Avstand og krav til gjennomf\u00f8ring m\u00e5 sikrast og busetnad n\u00e6rt h\u00f8gspentanlegg m\u00e5 greiast ut. \u2022 Trafikk: Veg- og fortausbreidde i kommunal veg Bj\u00f8rndalsbrotet m\u00e5 vurderast, og fortau b\u00f8r utbetrast fram til Bj\u00f8rgeveien. \u2022 Busetnad og terreng: Planomr\u00e5det ligg ikkje i prioritert fortettingssone og bukvalitet m\u00e5 g\u00e5 framf\u00f8r utnyttingsgrad. Ny busetnad m\u00e5 tilpassast terrenget og staden. 2 \u2022 Uteopphaldsareal: Uteopphaldsareal har spor av barns leik og m\u00e5 vere attraktivt ogs\u00e5 etter utbygging. Det m\u00e5 stillast krav til utgreiing av st\u00f8y og st\u00f8v i anleggsfasen. \u2022 Kulturmilj\u00f8: Det m\u00e5 gjennomf\u00f8rast befaring i omr\u00e5det for \u00e5 vurdere potensialet for funn av ukjente, automatisk freda kulturminne. I etterkant av h\u00f8yring og offentleg ettersyn er det gjennomf\u00f8rt to avgrensa h\u00f8yringar i 2020 og 2021 som gjaldt regulering av fortau, rigg- og anleggsomr\u00e5de og flytting av renovasjonsl\u00f8ysing, og endring i byggeh\u00f8gder som f\u00f8lgje av nedtrapping av busetnad for \u00e5 minimere terrenginngrep og for \u00e5 gi betre stadtilpassing. Til desse h\u00f8yringane kom det merknader fr\u00e5 Bj\u00f8rndalsbrotet burettslag og Statnett. Etter h\u00f8yring og offentleg ettersyn og dei avgrensa h\u00f8yringane er det gjort justeringar av planforslaget for \u00e5 im\u00f8teg\u00e5 innspela. Det blei mellom anna tilr\u00e5dd at det blei jobba meir med landskapstilpassing, at bygga blei trappa ned av omsyn til naboar og at fjernverknad av ny busetnad blei tatt vare p\u00e5. Det er derfor gjort fleire endringar knytt til arkitektur og utforming av ny busetnad etter h\u00f8yring og offentleg ettersyn. Dette er skildra utf\u00f8rleg i planskildringa punkt 8.1.3, der endringane \u00f2g er vist med illustrasjonar. Planforslaget er supplert med f\u00f8ringar om mellom anna material- og fargebruk og nedtrapping av busetnaden mot vegen og Bj\u00f8rndalspollen. Det er gjort ei ytterlegare detaljering av planforslaget for \u00e5 optimalisere plassering og h\u00f8gder p\u00e5 bygg, uteopphaldsareal, snarvegar og ganglinjer m.m. Bygga er trekt lenger fr\u00e5 Bj\u00f8rndalsbrotet for \u00e5 gi meir avstand til Bj\u00f8rndalsbrotet Borettslag. Bygget i felt BBB1 er trekt lenger mot s\u00f8rvest og vinkla bort fr\u00e5 kollen for \u00e5 f\u00e5 plass til ein opnare og meir inviterande trapp opp til felles leikeareal p\u00e5 kollen. BBB2 er vendt bort fr\u00e5 kollen for \u00e5 gi minst mogleg terrenginngrep. Endring i vinkling, avstand og nedtrapping av bygg gir \u00f2g mindre ulemper og innsyn for naboar. Vidare er bygga heva i terrenget for mellom anna \u00e5 l\u00f8yse tilkomst til bygga p\u00e5 ein betre m\u00e5te. Det gir \u00f2g mindre h\u00f8gdeforskjellar og betre tilpassing i terrenget. For meir detaljerte opplysningar om planprosessen blir det vist til fagnotatet og merknadsskjema i sin heilskap. Fagetaten si vurdering og tilr\u00e5ding: PBE har som fagetat utarbeidd eit grundig fagnotat i saka. I det f\u00f8lgjande er dei viktigaste vurderingane gjort greie for. For meir detaljerte opplysingar om PBE sine vurderingar blir det vist til fagnotatet i sin heilskap. Forholdet til overordna planar og retningslinjer PBE viser til at det til h\u00f8yring og offentleg ettersyn blei vurdert som positivt med busetnad i omr\u00e5det, men at grad av utnytting var for h\u00f8g ut fr\u00e5 kollektivdekning og g\u00e5avstand til servicefunksjonar. Det var \u00f2g problematisk med tanke p\u00e5 landskapstilpassing, fjernverknad og siktlinjer. PBE bad derfor om ei vesentleg nedtrapping av busetnaden og redusert utnyttingsgrad. PBE viser til at desse tilr\u00e5dingane er delvis tatt inn i planforslaget til sluttbehandling. Omfanget av busetnaden er redusert med om lag 385 m2, men det er \u00f2g f\u00f8resl\u00e5tt endringar i busetnaden som krev meir terrenginngrep. PBE vurderer derfor at planforslaget framleis legg opp til ein for h\u00f8g utnyttingsgrad, og tilr\u00e5r at planforslaget blir vedtatt med endringar knytt til inngrep i terreng, sj\u00e5 meir om det under \u00abPlangrep og landskapstilpassnig\u00bb under. Plangrep og landskapstilpassing PBE viser til at planomr\u00e5det i dag best\u00e5r av ein gr\u00f8n, skogkledt kolle med to toppunkt. Det er niv\u00e5forskjell p\u00e5 om lag 41 meter mellom det h\u00f8gaste punktet p\u00e5 kollen og Bj\u00f8rndalspollen, og om lag 10 meter fr\u00e5 kommunal veg Bj\u00f8rndalsbrotet og h\u00f8gaste punkt p\u00e5 kollen. PBE viser til at den gjennom planprosessen har gitt tilbakemelding om at kollen er eit viktig landskapselement i omr\u00e5det, og at den b\u00f8r haldast mest mogleg ur\u00f8rt. 3 Figur 5 og 6: Utsnitt som viser h\u00f8gdekoter per meter og dagens situasjon i planomr\u00e5det vist med omtrentleg raud markering. PBE viser til at forslagsstillar i etterkant av h\u00f8yring og offentleg ettersyn har gjord fleire endringar i busetnaden. PBE viser til at det i den avgrensa h\u00f8yringa i 2021 blei varsla auka byggeh\u00f8gde fr\u00e5 k+44 til k+45 i felt BBB2 og fr\u00e5 k+42 til k+43,5 i felt BBB1 for \u00e5 trappe ned busetnaden for mellom anna \u00e5 gi betre tilpassing til omgivnadane, bevare siktlinjer og redusere negative konsekvensar for naboar. PBE vurderer at dette er ei forbetring av planforslaget sj\u00f8lv om det gir reduksjon av utnyttingsgrad. PBE viser til at f\u00f8rem\u00e5ls- og byggegrense er utvida mot nordvest til nord og s\u00f8r etter offentleg ettersyn, sj\u00e5 figur 7. Bygget i felt BBB1 er forlenga mot Bj\u00f8rndalspollen i f\u00f8rste og andre etasje. PBE vurderer at endringane i felt BBB1 ikkje vil gi betre landskapstilpassing med mindre terrenginngrep og betre ivaretaking av siktlinjer enn planforslaget til h\u00f8yring og offentleg ettersyn. Figur 7: Endringar i plankart for felt BBB1 fr\u00e5 h\u00f8yring/offentleg ettersyn (til venstre) til sluttbehandling (i midten). Raud strek viser byggegrensa p\u00e5 25 meter mot sj\u00f8. Til h\u00f8gre er det vist kva for omr\u00e5de der byggegrensa er f\u00f8resl\u00e5tt utvida (i raudt) og omr\u00e5de der byggegrensa er redusert samanlikna med h\u00f8yring/offentleg ettersyn (i gr\u00f8nt). PBE vurderer at avvik fr\u00e5 byggegrense langs sj\u00f8 ikkje er tilstrekkeleg grunngjeve eller gjort greie for og at retningslinjer til omsynssone for landskap i KPA 2018 \u00a7\u00a7 6.1.1 og 35.3 ikkje er tilstrekkeleg hensyntatt. P\u00e5 grunn av u\u00f8nska terrenginngrep innafor byggegrensa langs sj\u00f8 tilr\u00e5r PBE at f\u00f8rem\u00e5ls- og byggegrensa blir endra til slik den var vist i plankart mot nord og nordvest ved offentleg ettersyn. F\u00f8rem\u00e5lsgrensa blir sett til to meter fr\u00e5 justert byggegrense mot nord og nordvest. Maksimal utnyttingsgrad for felt BBB1 m\u00e5 reduserast tilsvarande i 4 plankartet. Vidare tilr\u00e5r PBE at f\u00f8resegnsomr\u00e5de #5 blir redusert slik at det held seg utanfor byggegrensa for tiltak langs sj\u00f8 p\u00e5 25 meter. Omsyn til nabobusetnad PBE viser til at naboar gjennom planprosessen har uttalt seg negativt til planforslaget fordi det vil bli for dominerande og kaste skugge p\u00e5 burettslaget bak. PBE viser til at konsekvensane for sol- og skuggeforhold er illustrert i vedlagte sol- og skuggeillustrasjonar, og at nabobusetnaden i liten grad blir p\u00e5verka av utbygginga. PBE vurderer derfor byggeh\u00f8gdene som akseptable av omsyn til naboane. Barn og unges interesser PBE viser til at planomr\u00e5det er klassifisert som eit leike- og rekreasjonsomr\u00e5de og at det er gitt verdien \u00abviktig friluftsomr\u00e5de\u00bb. PBE viser til at planomr\u00e5det har spor av barns leik p\u00e5 og rundt kollen som tyder p\u00e5 at det fungerer som leikeomr\u00e5de eller hundremeterskog i dag. Det er gjennomf\u00f8rt kartlegging av n\u00e6romr\u00e5det for \u00e5 vurdere erstatningsareal, som viser at det er mykje skog og gr\u00f8ntomr\u00e5de i n\u00e6romr\u00e5det, men at dei er til dels bratte og ulendte. Dei mest egna naturleikeomr\u00e5da ligg ved Bj\u00f8rndalsskogen skole, om lag 10 minutts gange fr\u00e5 planomr\u00e5de. Sm\u00e5 barn vil f\u00e5 gode tilbod innafor planomr\u00e5det og p\u00e5 leikeplassar i nabolaget. Det er ikkje funne gode erstatningsareal n\u00e6rt planomr\u00e5det. PBE viser til at det g\u00e5r fram av Rikspolitiske retningslinjer for barn og planlegging at det skal skaffast fullverdig erstatningsareal ved omdisponering av areal som blir brukt av barn til leikeareal. PBE viser til at planforslaget inneber at eksisterande leikeareal p\u00e5 kollen vil byggast ned og at utearealet blir forringa. Sj\u00f8lv om planf\u00f8resegnene sikrar at felles uteopphaldsareal skal st\u00e5 fram som opent og inviterande, vil det ikkje bli regulert som offentleg og graden av privatisering vil avhenge av korleis bebuarane i dei nye bustadene tar omr\u00e5det i bruk. PBE vurderer derfor at konsekvensen av planforslaget er at leikeareal for barn og unge g\u00e5r tapt, at planforslaget har negative konsekvensar for barn og unges interesser og at det er i strid med rikspolitiske retningslinjer. Uteopphaldsareal Felles uteoppholdsareal er l\u00f8yst p\u00e5 kollen (felt f_BUT i plankartet) og i gr\u00f8nstruktur (felt GN p\u00e5 plankartet), innafor f\u00f8resegnsomr\u00e5de #1-3. PBE viser til at uteopphaldsarealet tilfredsstiller krava til mengde, men at det ikkje tilfredsstiller kvalitetskravet til helningsgrad. Som f\u00f8lgje av f\u00f8ringar for planarbeidet om \u00e5 ta vare p\u00e5 kollen i st\u00f8rst mogleg grad, og ettersom kollen er i bruk til leik i dag, vurderer PBE har arealet har spesielle brukskvalitetar og at det kan reknast med i uteopphaldsarealet, jf. KPA 2018 \u00a7 14.2.b. PBE viser til at for \u00e5 ta vare p\u00e5 kollen i st\u00f8rst mogleg grad, er det ikkje stilt krav til at heile uteopphaldsarealet skal vere universelt utforma. Delar av felt f_BUT skal vere universelt tilgjengeleg, og i detaljprosjekteringa skal det avvegast kor stor del som skal vere universelt tilgjengeleg opp mot omsyn til ivaretaking av eksisterande terreng. Naturmangfald PBE har vurdert planforslaget opp mot prinsippa i naturmangfaldlova, jf. \u00a7 7, jf. \u00a7\u00a7 8 til 12. Det er utarbeidd naturmangfaldrapport og gjennomf\u00f8rt synfaring/feltunders\u00f8king p\u00e5 staden. Det er ikkje registrert raudlista naturtypar, men av raudlista artar er det registrert eit buskforma individ av ask, som er sterkt truga. PBE vurderer at denne har stor verdi, og at den vil bli \u00f8ydelagt eller sterkt forringa av planlagd avk\u00f8yrsle til BBB2. Den negative konsekvensen av dette er vurdert som sv\u00e6rt alvorlig. Vidare er planomr\u00e5det som heilskap vurdert til \u00e5 ha noko verdi som har verknad for naturmangfaldet og at tiltaka planforslaget legg opp til vil ha negativ konsekvens. PBE viser til at det er sett rekkef\u00f8lgjekrav om flytting av ask i f\u00f8resegnene, og at det \u00f2g er sett andre krav for \u00e5 forebygge ulemper for naturmangfaldet, slik som tiltak mot framande artar og avgrensing av sprengingsaktivitet til bestemte tidspunkt. PBE vurderer at prinsippa i naturmangfaldlova \u00a7\u00a7 8 til 12 er tilstrekkeleg f\u00f8lgt i planarbeidet. 5 St\u00f8y PBE viser til at planomr\u00e5det er omfatta av gul sone for vegtrafikkst\u00f8y og st\u00f8y fr\u00e5 skytebanen fr\u00e5 Haakonsvern. Det er vurdert at krav knytt til st\u00f8y fr\u00e5 vegtrafikk er tilfredsstilt med avb\u00f8tande tiltak som er sikra i f\u00f8resegnene. N\u00e5r det gjeld st\u00f8y fr\u00e5 skytefeltet p\u00e5 Haakonsvern, kan skyting f\u00f8re til overskriding av grenseverdiane for st\u00f8y p\u00e5 inntil 70 LAFmaxdB for altanar og fasadar som er vendt mot s\u00f8r. Det vil berre vere tilfelle ved skyting med automatgev\u00e6r mot nord p\u00e5 den eine banen, samtidig som v\u00earforholda er gunstige for lydutbreiing i retning planomr\u00e5det. Skytebanen ligg 1,4 km fr\u00e5 planomr\u00e5det og omfanget av den aktuelle skyteaktiviteten er liten. Det er ikkje vurdert som hensiktsmessig med avb\u00f8tande tiltak ettersom effekten vil vere minimal. PBE vurderer ut fr\u00e5 dette at st\u00f8y fr\u00e5 skytefeltet kan aksepterast. Trafikktryggleik og rekkef\u00f8lgjekrav PBE vurderer at det samla utbyggingspotensialet langs Bj\u00f8rndalsbrotet er lavt. F\u00f8resl\u00e5tt utbygging vil f\u00f8re til noko auke i trafikken, men Bj\u00f8rndalsbrotet har l\u00e5g fartsgrense og det er einsidig fortau p\u00e5 strekket mellom Bj\u00f8rgeveien og planomr\u00e5det i dag. PBE vurderer derfor at det ikkje er forholdsmessig \u00e5 krevje regulering av utvida og tosidig fortau for heile strekninga fram til Bj\u00f8rgeveien. PBE har likevel tilr\u00e5dd \u00e5 regulere fortau p\u00e5 nordsida av Bj\u00f8rndalsbrotet og utviding av delar av dagens fortau p\u00e5 s\u00f8rsida. Delar av dette er sikra opparbeidd med rekkef\u00f8lgjekrav. PBE vurderer at utviding av eksisterande fortau p\u00e5 s\u00f8rsida av Bj\u00f8rndalsbrotet (felt o_SF2 i plankartet) m\u00e5 sikrast med rekkef\u00f8lgjekrav ettersom dagens fortau er smalt og Bj\u00f8rndalsbrotet har ein viktig funksjon som gang- og sykkelveg. Tiltaket krev noko grunnavst\u00e5ing fr\u00e5 Bj\u00f8rndalsbrotet borettslag, som har vore negative til det i planprosessen. Forslagsstillar har derfor ikkje f\u00e5tt avtale med burettslaget f\u00f8r sluttbehandling av planforslaget. PBE vurderer likevel at tiltaket m\u00e5 sikrast i detaljreguleringa og tilr\u00e5r derfor \u00e5 ta inn ny \u00a7 6.2.15 som sikrar dette. Avfallshandtering PBE viser til at renovasjonsl\u00f8ysinga inneber at renovasjonsbilen m\u00e5 stille seg opp ved tilkomst til parkeringskjellar for felt BBB1 (felt f_SV) ved t\u00f8mming. Ettersom talet p\u00e5 brukarar til parkeringskjellaren er l\u00e5gt vurderer PBE l\u00f8ysinga som akseptabel. Det er om lag 80 meter fr\u00e5 bustadene i felt BBB2 til renovasjonspunkt via trappetilkomst, og 137 meter via fortau som er universelt utforma. PBE viser til at det er over preakseptert yting i TEK17 p\u00e5 maksimalt 100 meter, og at bossl\u00f8ysinga ideelt sett skulle ha vore sentralt i planomr\u00e5det for \u00e5 gi kort avstand til begge felta. PBE vurderer likevel l\u00f8ysinga som akseptabel ettersom omsynet til \u00e5 ta vare p\u00e5 kollen i felt f_BUT har vege tyngst. H\u00f8gspentanlegg (omsynssone H370) PBE viser til at det g\u00e5r ein transmisjonsnettleidning p\u00e5 300 kV gjennom planomr\u00e5det og aust for byggef\u00f8rem\u00e5let som utl\u00f8yser krav om utgreiing av magnetfelt fr\u00e5 h\u00f8gspentanlegget. Det har derfor vore dialog med Statnett om n\u00f8dvendig avstand mellom ny busetnad og leidninga, og om krav til anleggsfasen. Det er ikkje dokumentert negative helseeffektar for barn eller vaksne ved eksponering for elektromagnetiske felt med verdiar under 200 \u03bcT, men for \u00e5 ta h\u00f8gde for den vitskaplege usikkerheita har norske mynder stilt krav om utgreiing dersom verdiane g\u00e5r over 0,4 \u03bcT. Direktoratet for str\u00e5levern og atomsikkerhet (DSA) krev i slike tilfelle mellom anna at det blir gjennomf\u00f8rt utgreiingar av feltniv\u00e5 (\u00e5rsgjennomsnitt) og at det blir vurdert tiltak eller alternative l\u00f8ysingar. PBE viser til at forslagsstillar sine vurderingar g\u00e5r fram av vedlagte Notat Utredning og beregning av Elektromagnetisk str\u00e5ling fra kraftlinje \u2013 Bj\u00f8rndalsbrotet datert 18.03.2022. 6 Statnett har opplyst av f\u00f8resl\u00e5tt busetnad i felt BBB2 har eit omfang av magnetfelt over utgreiingsniv\u00e5et p\u00e5 0,4 \u03bcT (microtesla). Feltverdiane for felt BBB2 er vurdert til \u00e5 vere 0,75-8 \u03bcT. PBE viser til at det ut fr\u00e5 gjeldande forvaltningspraksis blir gjort ein stor innsats for \u00e5 unng\u00e5 h\u00f8gare magnetfelt i bygg enn 0,4 \u03bcT. Unntak kan gjerast i s\u00e6rskilte tilfelle i byomr\u00e5de med lite areal, eller etter grundige vurderingar. I slike tilfelle ligg ofte niv\u00e5a i omr\u00e5det p\u00e5 rundt 0,5- 1,0 \u03bcT, som i dette planforslaget. PBE viser til at det i dialog med DSA er gitt uttrykk for at det er tilstrekkeleg \u00e5 plassere opphaldsrom i felt BBB2 lengst bort fr\u00e5 kraftlinja. Det er sikra i planf\u00f8resegnene. PBE vurderer ut fr\u00e5 dette at f\u00f8resl\u00e5tt busetnad i BBB2 kan aksepterast. Energi og klima PBE viser til at det ikkje er gjennomf\u00f8rt klimagassberekning ettersom planarbeidet blei starta opp f\u00f8r dette blei eit krav. Det blir vist til at det er sikra vegetasjonsdekke p\u00e5 tak med pollinatorvenlege plantar, og at det er opna for solenergianlegg p\u00e5 taka i kombinasjon med vegetasjonsdekket. Vidare blir forslagsstillar oppmoda til \u00e5 levere klimagassberekning til byggesak, og at det blir vurdert andre klimatiltak for prosjektet. Konklusjon og tilr\u00e5ding til vedtak PBE tilr\u00e5r f\u00f8lgjande vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Laksev\u00e5g, Gnr. 122, Bnr. 3 mfl., Bj\u00f8rndalsbrotet, arealplan-ID 65520000 vist p\u00e5 plankart, sist datert 20.12.2023. b. Tilh\u00f8rende reguleringsbestemmelser, sist datert 02.04.2024. 2. Med f\u00f8lgende endringer p\u00e5 plankartet: a. Byggegrense i nord og nordvest i felt BBB1 endres til byggegrensen og form\u00e5lsgrense som vist i plankartet ved offentlig ettersyn. b. Bestemmelsesomr\u00e5de #5 reduseres slik at det holder seg utenfor minimumsgrensen for tiltak langs sj\u00f8 p\u00e5 25 meter. c. %-BRA for felt BBB1 reduseres som en konsekvens av endret byggegrense/form\u00e5lsgrense. 3. Med f\u00f8lgende endringer i bestemmelsene: a. Ny bestemmelse \u00a7 6.2.15: \u00abSkal fortau o_SF2 v\u00e6re ferdig opparbeidet og godkjent.\u00bb \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. Byr\u00e5det si vurdering og tilr\u00e5ding/konklusjon: Byr\u00e5det vurderer at planforslaget i all hovudsak er i tr\u00e5d med KPA 2018, og at det bidrar til \u00e5 oppn\u00e5 fleire overordna m\u00e5l. Planomr\u00e5det ligg i ytre fortettingssone, der det er opna for at omr\u00e5det kan vidareutviklast med bustadf\u00f8rem\u00e5l. Det er eit stort behov for fleire bustader i Bergen, og byr\u00e5det er opptatt av \u00e5 f\u00e5 fart p\u00e5 bustadbygginga. Byr\u00e5det er derfor positiv til planforslaget som legg til rette for etablering av 17 nye bueiningar. 7 Byr\u00e5det ser at planforslaget har nokre problematiske sider, men at desse er grundig vurdert i planprosessen. Det gjeld s\u00e6rleg nedbygging av ur\u00f8rt natur og areal som i dag blir nytta av barn til leik, og at ny busetnad kjem tett p\u00e5 transmisjonsnettledning som g\u00e5r gjennom planomr\u00e5det. Byr\u00e5det sluttar seg i all hovudsak til PBE sine vurderingar, men vil nokre kommentarar nedanfor. Endring av bygge- og f\u00f8rem\u00e5lsgrenser PBE viser til at f\u00f8rem\u00e5ls- og byggegrense er utvida mot nordvest til nord og s\u00f8r etter offentleg ettersyn, sj\u00e5 figur 7 ovanfor. Bygget i felt BBB1 er forlenga mot Bj\u00f8rndalspollen i f\u00f8rste og andre etasje. Endringane f\u00f8rer til at om lag 40 m2 av felt BBB1 vil kome innafor omsynssone for funksjonell strandsone og byggegrensa mot sj\u00f8. Forslagsstillar har opplyst at endringane er gjort fordi den opphavlege plasseringa av busetnaden i felt BBB1 ikkje var gjennomf\u00f8rbar av tekniske \u00e5rsaker, at den gav utilstrekkeleg med lysinnslipp og at nytt plangrep vil gi betre landskapstilpassing. Det blir vidare vist til at h\u00f8gdeforskjellen mellom planomr\u00e5det og Bj\u00f8rndalspollen gjer at utbygginga ikkje direkte p\u00e5verkar landskap i strandsona og at bygga p\u00e5 sikt vil bli skjerma av vegetasjon. PBE vurderer at endringane ikkje vil gi betre landskapstilpassing og betre ivaretaking av siktlinjer enn planforslaget til h\u00f8yring og offentleg ettersyn. Vidare vurderer PBE at avvik fr\u00e5 byggegrense langs sj\u00f8 ikkje er tilstrekkeleg grunngjeve og at retningslinjer til omsynssone for landskap i KPA 2018 ikkje er tilstrekkeleg tatt vare p\u00e5. PBE tilr\u00e5r derfor at f\u00f8rem\u00e5ls- og byggegrensa blir endra til slik den var vist i plankart mot nord og nordvest ved offentleg ettersyn. F\u00f8rem\u00e5lsgrensa blir sett til to meter fr\u00e5 justert byggegrense mot nord og nordvest. Maksimal utnyttingsgrad for felt BBB1 m\u00e5 reduserast tilsvarande i plankartet. Vidare tilr\u00e5r PBE at f\u00f8resegnsomr\u00e5de #5 blir redusert slik at det held seg utanfor byggegrensa for tiltak langs sj\u00f8 p\u00e5 25 meter. Konsekvensen av PBE si tilr\u00e5ding er at utnyttingsgraden i felt BBB1 blir noko redusert. Byr\u00e5det viser til at planforslaget i utgangspunktet inneber eit stort terrenginngrep i ur\u00f8rt natur, og at omsyn til landskapstilpassing m\u00e5 vege tungt for at desse inngrepa kan forsvarast. Vidare ser byr\u00e5det det som uheldig dersom planforslaget skal legge opp til avvik fr\u00e5 byggegrensa langs sj\u00f8 utan at det er godt grunngjeve. Byr\u00e5det sluttar seg derfor til PBE sine vurderingar her. Rekkef\u00f8lgjekrav om fortau PBE vurderer at utviding av eksisterande fortau p\u00e5 s\u00f8rsida av Bj\u00f8rndalsbrotet (felt o_SF2 i plankartet) m\u00e5 sikrast med rekkef\u00f8lgjekrav ettersom dagens fortau er smalt og Bj\u00f8rndalsbrotet har ein viktig funksjon som gang- og sykkelveg. Tiltaket krev noko grunnavst\u00e5ing fr\u00e5 Bj\u00f8rndalsbrotet borettslag, som har vore negative til det i planprosessen. Forslagsstillar har derfor ikkje f\u00e5tt avtale med burettslaget f\u00f8r sluttbehandling av planforslaget. PBE vurderer likevel at tiltaket m\u00e5 sikrast i detaljreguleringa. Byr\u00e5det sluttar seg til PBE si vurdering og tilr\u00e5r at det blir sikra i ny f\u00f8resegn \u00a7 6.2.15, jf. forslag til vedtak punkt 2 a. Nedbygging av natur og erstatningsareal for barn og unge Planforslaget inneber nedbygging av eit ur\u00f8rt naturomr\u00e5de som i dag blir nytta til leik i omr\u00e5det. Byr\u00e5det ser det som sv\u00e6rt uheldig at dette i stor grad vil g\u00e5 tapt som f\u00f8lgje av utbygginga som planforslaget legg opp til, s\u00e6rleg ettersom det ikkje har lukkast \u00e5 finne erstatningsareal i n\u00e6romr\u00e5det. Det er \u00f2g i strid med Rikspolitiske retningslinjer for barn og planlegging, der det g\u00e5r fram at det skal skaffast fullverdig erstatningsareal ved omdisponering av areal som blir brukt av barn til leikeareal. Byr\u00e5det ser det som positivt at planforslaget legg opp til \u00e5 bevare kollen i st\u00f8rst mogleg grad. Det er viktig for \u00e5 legge til rette for at barn i omr\u00e5de framleis kan nytte denne som leikeareal, og for \u00e5 bevare kulturlandskap og mest mogleg natur i omr\u00e5det. Byr\u00e5det sluttar seg til PBE si vurdering om at st\u00f8rst mogleg grad av bevaring av kollen m\u00e5 vere eit tungtvegande omsyn for detaljreguleringa. 8 H\u00f8gspentanlegg Ny busetnad kjem tett p\u00e5 transmisjonsnettleidning som g\u00e5r gjennom planomr\u00e5det, og ligg innafor bandleggingssone for sentral-/regionalnett elforsyning i KPA 2018, sj\u00e5 figur 8 og 9. Figur 8 og 9: Utsnitt av plankart som viser omsynssone for h\u00f8gspentanlegg, og flyfoto av planomr\u00e5det som viser transmisjonsnettleidninga gjennom planomr\u00e5det. Byr\u00e5det er sv\u00e6rt opptatt av at det ikkje m\u00e5 leggast til rette for bygging av nye bustader i omr\u00e5de som gir risiko for helseskade. Bygging av bustader innafor bandleggingssona for sentral-/regionalnett elforsyning b\u00f8r som ein klar hovudregel ikkje skje. I dette tilfellet er det gjort grundige vurderingar av PBE i samr\u00e5d med Statnett og DSA, og bustadbygging er vurdert som forsvarleg under f\u00f8resetnad av at bustader og opphaldsrom blir plassert lengst vekke fr\u00e5 leidningane. Det er sikra i planf\u00f8resegnene. P\u00e5 bakgrunn av dette finn byr\u00e5det at vedtak av planforslaget kan tilr\u00e5dast. P\u00e5 bakgrunn av det som er nemnd over tilr\u00e5r byr\u00e5det \u00e5 vedta planforslaget i tr\u00e5d med PBE si innstilling. Grunngjeving for \u00e5 legge saka fram for bystyret: Etter plan- og bygningslova \u00a7 3-3, andre ledd, ligg det til bystyret sj\u00f8lv \u00e5 vedta reguleringsplan, jf. \u00a7 12-12. Utval for milj\u00f8 og byutvikling skal gi innstilling i saka. Byr\u00e5det innstiller til bystyret \u00e5 fatte f\u00f8lgjande vedtak: Med heimel i plan- og bygningslova \u00a7\u00a7 12-12, jf. 12-11, blir f\u00f8lgjande forslag til detaljregulering vedtatt: Med heimel i plan- og bygningslova \u00a7\u00a7 12-12, jf. 12-11, blir f\u00f8lgjande forslag til detaljregulering vedtatt: 1. Laksev\u00e5g, Gnr. 122, Bnr. 3 mfl., Bj\u00f8rndalsbrotet, arealplan-ID 65520000 vist p\u00e5 plankart, sist datert 20.12.2023, med f\u00f8lgjande endringar: a. Byggegrense i nord og nordvest i felt BBB1 blir endra til byggegrensa og f\u00f8rem\u00e5lsgrense som vist i plankartet ved offentleg ettersyn. 9 b. F\u00f8resegnssomr\u00e5de #5 blir redusert slik at det held seg utanfor minimumsgrensa for tiltak langs sj\u00f8 p\u00e5 25 meter. c. %-BRA for felt BBB1 blir redusert som ein konsekvens av endra byggegrense/f\u00f8rem\u00e5lsgrense. 2. Tilh\u00f8yrande reguleringsf\u00f8resegner, sist datert 02.04.2024, med f\u00f8lgjande endringar: a. Ny f\u00f8resegn \u00a7 6.2.15: Skal fortau o_SF2 v\u00e6re ferdig opparbeidet og godkjent. Dato: 14. mai 2024 Christine B. Meyer Byr\u00e5dsleiar Dokumentet er godkjent elektronisk. Vedlegg: Fagnotat datert 08.04.2014 med f\u00f8lgjande vedlegg: 1. Plankart RP65520000 datert 20.12.2023 2. Reguleringsbestemmelser datert 02.04.2024 3. Planbeskrivelse datert 02.04.2024 4. Merknadsskjema offentlig ettersyn og begrensede h\u00f8ringer datert 14.02.2024 5. Naturmangfoldsrapport datert 14.02.2024 6. Notat om elektromagnetisk str\u00e5ling datert 18.03.2022 7. Illustrasjonsplan datert 18.03.2020-revidert 20.12.2023 8. Illustrasjon-uteoppholdsareal datert 20.10.2023 9. Illustrasjoner-utvendige perspektiv datert 15.09.2022 10. Situasjon og etasjeplan datert 15.09.2022 11. Skredfarerapport datert 04.12.2018 12. Snitt datert 15.09.2022 13. Oppriss datert 15.09.2022 14. Sol- og skyggeillustrasjoner del 01 datert 09.02.2024 15. Sol- og skyggeillustrasjoner del 02 08.12.2022 16. St\u00f8yrapport datert 19.09.2022 17. Renovasjonsteknisk plan_Bj\u00f8rndalsbrotet datert 18.03.2021 18. Uttalelse fra BIR om RTP datert 07.04.2021 19. ROS-analyse datert 20.12.2023 20. VA-rammeplan datert 22.03.2021 21. Uttalelse Bergen Vann til VA-rammeplan Gnr 122 bnr 3 m.fl. Bj\u00f8rndalsbrotet, plan-ID 22. 65520000 datert 23.04.2020 23. VA-rammeplan- svar Bergen Vann 06.04.2021 24. Kapasitetsberegning Bj\u00f8rndalsbrotet (vannkumsid31237) datert 26.11.2019 25. HB002 26. HB003 27. HB004 10 "
}