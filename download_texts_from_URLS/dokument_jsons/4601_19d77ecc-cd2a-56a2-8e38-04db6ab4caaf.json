{
  "dokument_id": "19d77ecc-cd2a-56a2-8e38-04db6ab4caaf",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 31012024, Sak 14/24, H\u00f8ringsuttalelse: Forslag til retningslinjer om beregning av kommunenes boligreserve",
  "url": "https://bergen.kommune.no/politikere-utvalg/api/fil/bk360/9817135/Innstilling-vedtak-Horingsuttalelse-Forslag-til-retningslinjer-om-beregning-av-kommunenes-boligreserve",
  "tekst": "H\u00f8ringsuttalelse: Forslag til retningslinjer om beregning av kommunenes boligreserve Bergen bystyre behandlet saken i m\u00f8tet 31.01.2024 sak 14/24 og fattet f\u00f8lgende vedtak: Uttalelse til KDDs forslag til retningslinjer om beregning av kommunenes boligreserve Plan- og bygningsetaten viser til HENV-2023/17653-1 fra Kommunal- og distriktsdepartementet med bestilling p\u00e5 innspill til forslag til retningslinjer om beregning av kommunens boligreserve. Departementets forslag til retningslinjer lyder som f\u00f8lger: \u00abForslag til retningslinjer og kommunenes beregning av boligreserve Plan- og bygningsloven krever at kommunen legger til rette for \u00abtilstrekkelig boligbygging\u00bb i sine planer, jf. \u00a7 3-1 f\u00f8rste ledd bokstav d. Dette kravet kom inn loven i 2021, og er omtalt i Prop. 64 (2020-2021) side 49 slik: \u00abDette tydeliggj\u00f8r at boligbygging er en viktig samfunnsoppgave, og et sentralt og viktig hensyn i planlegging etter loven. De siste ti\u00e5rene har s\u00e6rlig sentrale str\u00f8k i Norge opplevd befolknings\u00f8kning. Dette har gitt \u00f8kt ettersp\u00f8rsel etter boliger i byer og byn\u00e6re str\u00f8k. Departementet \u00f8nsker \u00e5 legge forholdene til rette for raskere, enklere og rimeligere boligbygging. \u00c5 lovfeste hensynet til tilstrekkelig boligbygging i \u00a7 3-1 kan bidra til at det bygges flere boliger, slik at flere kan f\u00e5 mulighet til \u00e5 skaffe seg en egnet bolig. Mulighetene for \u00e5 utvikle og gjenbruke eksisterende bygningsmasse gir ogs\u00e5 mulighet til \u00e5 etablere flere boliger.\u00bb Det kan ta lang tid \u00e5 utarbeide en reguleringsplan som \u00e5pner for boligbygging. I praksis m\u00e5 derfor kommunen operere med en viss boligreserve i sitt planverk for \u00e5 tilfredsstille kravet i loven om \u00e5 legge til rette for tilstrekkelig boligbygging. Kommunene benytter i dag ulike beregningsmetoder for \u00e5 ansl\u00e5 gjenst\u00e5ende boligreserve i reguleringsplanene. Departementet mener det vil v\u00e6re en fordel om kommunene gj\u00f8r dette p\u00e5 en mest mulig lik m\u00e5te. Det kan bidra til \u00e5 forenkle arbeidet ved at en bruker samme beregningsverkt\u00f8y, og det skaper ogs\u00e5 et grunnlag for \u00e5 kunne sammenlikne niv\u00e5et p\u00e5 boligreserven mellom kommunene. Den regulerte boligreserven er en beregnet st\u00f8rrelse og m\u00e5 dermed leses som et anslag. Endelig utbygging kan gi b\u00e5de f\u00e6rre og flere boligenheter enn det en plan indikerer. Den beregnede boligreserven er imidlertid kommunenes beste anslag p\u00e5 n\u00e5v\u00e6rende tidspunkt. Det er i hovedsak kommuner med mange innbyggere (st\u00f8rre byer) som regelmessig b\u00f8r ansl\u00e5 sin boligreserve. Departementet anbefaler at boligreserven oppdateres minst en gang i \u00e5ret, men gjerne flere ganger i \u00e5ret i pressomr\u00e5der. Kommuner med mindre utbyggingspress kan f.eks. n\u00f8ye seg med \u00e5 oppdatere hvert fjerde \u00e5r i forbindelse med rulleringen av kommuneplanens arealdel. Boligpotensialet i en kommune kan synliggj\u00f8res i tre niv\u00e5er: Niv\u00e5 A: Kommuneplan \u2013 antall boliger som forventes realisert i utbyggingsomr\u00e5dene avsatt i kommuneplan. Niv\u00e5 B: Omr\u00e5deregulering \u2013 samlet boligpotensiale i kommunens vedtatte omr\u00e5dereguleringer, der det kreves detaljregulering f\u00f8r bygging kan igangsettes. Niv\u00e5 C: Detaljregulering \u2013 samlet boligpotensiale i kommunens vedtatte detaljreguleringer. Her kan utbygger sende inn bygges\u00f8knad og komme raskt i gang med bygging. Departementet anbefaler at kommunene benytter f\u00f8lgende metoder: \u2022 Ingen planlagte boliger skal telles mer enn \u00e9n gang. \u2022 Boligreserven skal vise antall boliger i vedtatte detaljreguleringer. Andre planer som gir grunnlag for byggerett, kan ogs\u00e5 medtas. \u2022 Dersom planen ikke angir antall boliger, kan kommunen gj\u00f8re egne beregninger basert p\u00e5 utnyttingsgrad og skissert utforming, som for eksempel: gjennomsnittlig boligst\u00f8rrelse / totalt vedtatt utnyttelse/BRA i planen. \u2022 Kommunen kan be utbygger oppgi antall boliger som de planlegger \u00e5 bygge ut innenfor reguleringsplanen. \u2022 Kommunen kan gj\u00f8re egne vurderinger av om eldre reguleringsplaner skal tas med i beregningen, for eksempel basert p\u00e5 om planen er ferdig utbygd selv om det gjenst\u00e5r et teoretisk boligpotensial. \u2022 N\u00e5r det er satt i gang en ny planprosess p\u00e5 samme areal som en eksisterende plan, b\u00f8r det vurderes om eksisterende plan skal tas ut av reserven. \u2022 Kommunen m\u00e5 synliggj\u00f8re reserver for studentboliger og omsorgsboliger s\u00e6rskilt. \u2022 Departementet anbefaler at tidspunktet for n\u00e5r en bolig \u00abtrekkes ut\u00bb av reserven, er ved gitt igangsettingstillatelse.\u00bb Bergen kommune mener det vil v\u00e6re sv\u00e6rt nyttig med sentralt gitte felles retningslinjer for beregning av boligreserve. Det er i dag utfordrende at bransjen og kommuner beregner boligreserve med ulike metoder. Dette f\u00f8rer til un\u00f8dvendige diskusjoner om hva som er rett metode og for s\u00e5 vidt ogs\u00e5 hva som er rett niv\u00e5. Felles metode vil ogs\u00e5 gj\u00f8re det mulig \u00e5 sammenligne tallgrunnlag mellom kommuner. Bergen kommune m\u00e5 anses som en presskommune, der boligreserven b\u00f8r beregnes \u00e5rlig. En oversiktlig boligreserve er et godt verkt\u00f8y i arbeidet med \u00e5 sikre b\u00e6rekraftig boligforsyning. Det vil gi en hjelp til \u00e5 avdekke behov for \u00e5 \u00f8ke reguleringstakt, dersom det er trender som tyder p\u00e5 for lav reserve. Men for \u00e5 kunne gj\u00f8re en vurdering om en boligreserve er passe, lav eller h\u00f8y, savner Bergen kommune en klarere definisjon p\u00e5 hva som ligger i \u201ctilstrekkelig boligbygging\u201d i \u00a7 3-1 i pbl. Hva vil v\u00e6re \u201criktig\u201d boligreserve i forhold til kommunens forventede befolkningsvekst? Her b\u00f8r kommunens folkevalgte organer kunne legge f\u00f8ringer, blant annet basert p\u00e5 forventet befolkningsvekst, \u00f8nske om \u00e5 hindre lekkasje til omegnskommuner som medf\u00f8rer h\u00f8y grad av pendling, \u00f8nske om \u00e5 dempe prispress p\u00e5 boliger samt realisering av m\u00e5lsetningene som kommer til uttrykk i statlige planretningslinjer. Bergen kommune mener inndelingen i tre niv\u00e5 er fornuftig og hensiktsmessig for kommuner med utbyggingspress. Bergen kommune mener retningslinjen b\u00f8r endre ordlyd fra kan til b\u00f8r, b\u00e5de i innledende tekst og i kulepunktene. Bergen kommune mener retningslinjene b\u00f8r reflektere at den skj\u00f8nnsmessige vurderingen kommunen m\u00e5 gj\u00f8re med hensyn til boligreserven, m\u00e5 sikre at reserver ikke fremst\u00e5r h\u00f8yere enn hva den reelt sett er. At reguleringsplanene er gamle, at det allerede er h\u00f8y 2 realiseringsgrad i eksisterende planer og at kostnadskrevende rekkef\u00f8lgekrav hindrer \u00f8konomisk b\u00e6rekraftig for utbyggingen er eksempler p\u00e5 forhold som kommunene b\u00f8r hensynta. Bergen kommune foresl\u00e5r f\u00f8lgende tillegg til kulepunkt 3: \u00abRealiseringsgrad over 90%, eller restpotensial p\u00e5 under 5 boliger, b\u00f8r tas ut.\u00bb Bergen kommune foresl\u00e5r f\u00f8lgende tillegg til kulepunkt 5: \u00abKommunen b\u00f8r gj\u00f8re s\u00e6rskilt vurdering av om planer som er mer enn 10 \u00e5r b\u00f8r tas med i reserven. Kommunen b\u00f8r ogs\u00e5 gj\u00f8r en s\u00e6rskilt vurdering av om rekkef\u00f8lgekrav, eller andre forhold, tilsier at utbygging i samsvar med planen lite realistisk. Utbyggerne i de aktuelle omr\u00e5dene b\u00f8r gis anledning til innspill.\u00bb Bergen bruker i dag byggetillatelse (ramme- og/eller igangsetting) som grunnlag for \u00e5 ta boligen ut av boligreserven. Kommunen mener rammel\u00f8yve er det mest hensiktsmessige skj\u00e6ringspunkt for \u00e5 trekke ut boligenheter fra boligreserven. Dette utgj\u00f8r normalt tidspunktet for salgsstart, og en solgt bolig utgj\u00f8r ikke reelt sett en del av boligreserven. Siste kulepunkt i retningslinjen b\u00f8r endres for \u00e5 reflektere dette. For de kommuner som kartlegger/teller boligreserven, er det en beskjeden tilleggsoppgave \u00e5 dele reserven opp i ulike deler, og vi mener det gir en vesentlig bedre og mer treffende beskrivelse av den faktiske boligreserven \u00e5 skille mellom byggeomr\u00e5der avsatt p\u00e5 overordet og strategisk niv\u00e5 (KPA, KDP o.l) - niv\u00e5 A, potensialet i omr\u00e5deregulering med plankrav - niv\u00e5 B, og boligpotensiale i vedtatte detaljreguleringer - niv\u00e5 C. Departementet anbefaler blant annet at kommunen skal gj\u00f8re egne vurderinger av om eldre reguleringsplaner skal tas med i beregningene, at studentboliger og omsorgsboliger skal synliggj\u00f8res s\u00e6rskilt og at tidspunktet for n\u00e5r en bolig \u201ctrekkes ut\u201d av reserven, er ved gitt igangsettingstillatelse. Departementets anbefalinger samsvarer i stor grad med Bergen kommunes n\u00e5v\u00e6rende praksis \u00e5 beregne boligreserven (kartfortelling om Bergens boligreserve). I de tilfeller der hele eller deler av omr\u00e5deplaner ikke har krav om detaljplan, b\u00f8r disse kunne telles p\u00e5 lik linje med detaljreguleringer (niv\u00e5 C). Bergen kommune er enig i at omsorgs- og studentboliger b\u00f8r synliggj\u00f8res s\u00e6rskilt. Trondheim foresl\u00e5r at disse inkluderes i den totale boligreserven, da de ogs\u00e5 m\u00e5 regnes som boliger. Det kan variere hvordan man definerer omsorgsboliger og studentboliger, og Bergen kommune mener derfor at disse boligene i liten grad er en del av det \u00e5pne boligmarkedet, og derfor h\u00f8rer hjemme i andre boligregnskap. 3 Bergen bystyres behandling F\u00f8lgende representanter tok ordet: Geir Steinar Dale (A), Ingrid Nergaard Fjeldstad (V), Mailiss Solheim-\u00c5kerblom (R), Kjersti Pettersen (H), Trond Tystad (BL). Forslag fremsatt i bystyret: Geir Steinar Dale (A) framsatte p\u00e5 vegne av A og SV f\u00f8lgende alternative forslag: Bergen kommune avgir h\u00f8ringsuttalelse til \u00abForslag til retningslinjer om beregning av kommunenes boligreserve\u00bb slik den fremkommer av byr\u00e5dets forslag Mailiss Solheim-\u00c5kerblom (R) fremsatte p\u00e5 vegne av R f\u00f8lgende tilleggsforslag i 2 punkt: 1. Bergen kommune mener det er viktig \u00e5 ta l\u00e6rdom av de siste \u00e5rs flyktningestr\u00f8m, og sikre at boliger for \u00e5 ta imot flyktninger synliggj\u00f8res i kommunenes boligreserve. 2. Bergen kommune mener omfang av kommunale boliger m\u00e5 synliggj\u00f8res i kommunenes boligreserve. Votering: Alternativt forslag fra A og SV, fremsatt av Geir Steinar Dale (A) fikk 32 stemmer (A, SV, MDG, V, R, KrF) og var dermed falt. Innstillingen ble vedtatt med 35 stemmer (H, FrP, BL, INP, Sp, PP). Tilleggsforslag punkt 1-2 fra R, fremsatt av Mailiss Solheim-\u00c5kerblom (R) fikk 33 stemmer (A, SV, MDG, BL, R, KrF) og var dermed falt. Utvalg for milj\u00f8 og byutvikling behandlet saken i m\u00f8tet 18.01.2024 sak 10/24 og avga f\u00f8lgende innstilling: Utvalgets innstilling og bystyrets vedtak er likelydende. Byr\u00e5det behandlet saken i m\u00f8tet 21.12.2023 sak 469/23 Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abForslag til retningslinjer om beregning av kommunenes boligreserve\u00bb slik den fremkommer av byr\u00e5dets forslag. 4 "
}