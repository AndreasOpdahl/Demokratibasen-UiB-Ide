{
  "dokument_id": "7fe1d1bc-bb69-57cb-9b69-c167e2de30d5",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 21 fra Ingrid Nergaard Fjeldstad (V) om omr\u00e5deplaner og positiv byggesaksbehandling. Utvalg for m",
  "url": "https://bergen.kommune.no/politikere-utvalg/api/fil/bk360/9850610/Svar-pa-skriftlig-sporsmal-nr-21-fra-Ingrid-Nergaard-Fjeldstad-V-om-omradeplaner-og-positiv-byggesaksbehandling-Utvalg-for-m",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/12443-3 Saksbehandler: Malene Nesse Gr\u00f8nningen Fra Dato: 5. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 21 fra Ingrid Nergaard Fjeldstad (V) om omr\u00e5deplaner og positiv byggesaksbehandling. Utvalg for milj\u00f8 og byutvikling 2024 H\u00f8yre gikk til valg p\u00e5 en 100 dagers plan hvor partiet var tydelig p\u00e5 at Bergenserne skulle merke at H\u00f8yre var i byr\u00e5d. N\u00e5 har H\u00f8yre straks styrt byen i 100 dager, og jeg lurer p\u00e5 status p\u00e5 hvordan det g\u00e5r med 100 dagers planen. 10. La private regulere flere boliger Kommunen har satt i gang altfor mange omr\u00e5deplaner, og byutvikling over hele byen st\u00e5r i stampe. Eksempler er Laksev\u00e5g og Arna. H\u00f8yre vil g\u00e5 gjennom alle omr\u00e5deplanene og vurdere om noen kan avsluttes, og heller v\u00e6re private regulere. Byggesaksbehandlingen m\u00e5 forbedres og v\u00e6re positiv til initiativ fra innbyggerne, enten det er sm\u00e5 eller store tiltak. Sp\u00f8rsm\u00e5l til byr\u00e5den: 1. Har byr\u00e5det avsluttet noen omr\u00e5deplaner? 2. Har byr\u00e5det vurdert om private skal regulere noen omr\u00e5deplaner? 3. Har byr\u00e5den en merknad til om og hvordan byggesaksbehandlingen er blitt mer positiv? Svar fra byr\u00e5den: 1. Det er ikke avsluttet noen omr\u00e5dereguleringer siden byr\u00e5det tiltr\u00e5dte. Byr\u00e5det f\u00f8lger kontinuerlig med p\u00e5 planportef\u00f8ljen i styringsdialogen med Plan- og bygningsetaten (PBE). Videre jobber PBE kontinuerlig med portef\u00f8ljestyring, herunder god prosjektstyring og ressursbruk. 2. Det gj\u00f8res fortl\u00f8pende vurderinger av om det er hensiktsmessig \u00e5 overlate arbeid med omr\u00e5deregulering til private, i samarbeid med kommunen, jf. plan- og bygningsloven \u00a7 12-2 andre ledd. Omr\u00e5deregulering for Storaneset utarbeides i privat-offentlig samarbeid, og planprogram for denne omr\u00e5dereguleringen kan forventes til behandling i bystyret i l\u00f8pet av v\u00e5ren 2024. Videre er omr\u00e5deregulering for Dokken S\u00f8r et privat-offentlig samarbeid mellom kommunen og Dokken Utvikling AS. Her er PBE prosjekteier, men med avtale om et samarbeid med Dokken Utvikling AS. 3. Kommunens byggesaksbehandling er et avgj\u00f8rende ledd i byutviklingsperspektivet, og byr\u00e5den er sv\u00e6rt opptatt av at prosessen oppleves seri\u00f8s og s\u00f8ml\u00f8s. Byr\u00e5den har fra start holdt en tett dialog med Plan- og bygningsetaten, og opplever et kompetent og engasjert fagmilj\u00f8. I et s\u00e5 komplekst felt som forvaltning av byggesaksdelen i plan- og bygningsloven, vil det likevel alltid v\u00e6re rom for forbedringer. Med utgangspunkt i blant annet brukerunders\u00f8kelser, er fokus i f\u00f8rste omgang \u00e5 s\u00f8rge for en mer effektiv saksbehandlingsprosess til fordel for innbyggerne. Gjennom \u00e5rsoppdraget for 2024 vil en sikre kompetanseheving, rutineforbedringer og samarbeid med bransjen med form\u00e5l om \u00e5 bedre kundetilfredsheten. Byr\u00e5den opplever at Plan- og bygningsetaten tar samfunnsoppdraget seri\u00f8st og til enhver tid jobber godt med \u00e5 forbedre tjenestene. Byr\u00e5dets m\u00e5lsetninger for byggesaksbehandlingen ellers, krever blant annet at en arbeider mer helhetlig om problemstillingene. Mye av uttrykt frustrasjon fra bransjens side springer for eksempel ut fra uklare eller utfordrende bestemmelser i KPA 2018. Dette er n\u00f8dvendigvis ett av byr\u00e5dets fokusomr\u00e5der i forbindelse med rullering av kommuneplanens arealdel. Samlet sett mener byr\u00e5den at summen av b\u00e5de sm\u00e5 og store tiltak underveis skaper en enda bedre opplevelse for innbyggerne i byggesaksprosessene enn f\u00f8r. Christine Kahrs - Byr\u00e5d for byutvikling Dokumentet er godkjent elektronisk. "
}