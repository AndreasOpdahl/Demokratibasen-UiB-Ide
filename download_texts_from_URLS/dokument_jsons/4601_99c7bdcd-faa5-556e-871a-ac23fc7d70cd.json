{
  "dokument_id": "99c7bdcd-faa5-556e-871a-ac23fc7d70cd",
  "doc_type": "case_presentation",
  "kommune": 4601,
  "tittel": "Innbyggerforslag - Nei til nedstenging av Ung Arena Nord og kutt i bevilgning til Ung Arena!",
  "url": "https://bergen.kommune.no/politikere-utvalg/api/fil/bk360/10783220/Framstilling-Innbyggerforslag-Nei-til-nedstenging-av-Ung-Arena-Nord-og-kutt-i-bevilgning-til-Ung-Arena-",
  "tekst": " Forretningsutvalget Saksframstilling V\u00e5r referanse: 2024/108240-2 Saksbehandler: Elise St\u00f8ver Innbyggerforslag - Nei til nedstenging av Ung Arena Nord og kutt i bevilgning til Ung Arena! Hva saken gjelder: Bystyrets kontor har mottatt et innbyggerforslag som er innsendt fra Kommunal- og moderniseringsdepartementets side minsak.no. Forslaget ble mottatt 01.07.24. Forslagsstiller er Magnhild B\u00f8e-Hansen. Innbyggerforslaget lyder slik: Det er avgj\u00f8rende \u00e5 ha gode lavterskeltilbud rettet mot ungdom, som jobber forebyggende b\u00e5de i forhold til psykisk helse, utenforskap og rusproblematikk i bydelen. Tidlig innsats og m\u00f8te med kompetente fagpersoner er avgj\u00f8rende for \u00e5 forhindre mer omfattende problemer siden for ungdommene. I \u00c5sane i dag har vi et slikt tilbud i Ung Arena. Ung Arena er et psykososialt lavterskeltilbud for unge mellom 12 og 23 \u00e5r. Her tilbys hjelp og samtaler p\u00e5 deres premisser uten krav til henvisning eller forh\u00e5ndsavtale. Tilbudet er utviklet i samarbeid med ungdom og bygger p\u00e5 forskning om hva som \"virker\" for barn og unge, p\u00e5 erfaringsbasert kunnskap og ikke minst p\u00e5 hva de unge selv har sagt at de \u00f8nsker seg av hjelpeapparatet. I desember 2019 ble det f\u00f8rste Ung Arena senteret i Bergen \u00e5pnet p\u00e5 Nesttun. Etter gode tilbakemeldinger fra ungdom, god m\u00e5loppn\u00e5else og st\u00f8tte fra ulike fagmilj\u00f8er, samarbeidspartnere og politikere ble tilbudet endelig utvidet med et nytt senter i \u00c5sane 24. januar 2024 (lokalisert i familien hus). Ved Ung Arena har unge enkel tilgang til et sted de kan f\u00e5 hjelp og st\u00f8tte n\u00e5r de m\u00f8ter problemer i livet eller har utfordringer som er vanskelig \u00e5 m\u00f8te alene, ved fleksible \u00e5pningstider, tilgjengelighet p\u00e5 digitale plattformer og muligheter for \u00e5 sjekke ut Ung Arena anonymt. Her m\u00f8ter ungdom et tverrfaglig team best\u00e5ende av psykolog, erfaringskonsulent, sosionom og milj\u00f8terapeuter. Samtalene foreg\u00e5r p\u00e5 ungdommenes premisser, og ingen tema er for sm\u00e5 eller for store. Tema kan v\u00e6re stress, skrive CV/jobbs\u00f8king, ensomhet, relasjoner, kj\u00e6rlighetssorg, kj\u00f8nn og seksualitet, rus, selvskading, skolevegring, mat og kropp eller selvmordstanker. I tillegg til \u00e5 komme i posisjon til unge med hjelp jobber Ung Arena forebyggende gjennom \u00e5 arrangere skolebes\u00f8k, stands, aktiviteter og temakvelder rettet mot alle unge i m\u00e5lgruppen og ikke bare de som opplever \u00e5 ha et hjelpebehov. Tilbudet er godt brukt, og mange ungdommer har per i dag godt utbytte av tilbudet. \u00abBare det \u00e5 vite at dere er der, hvis jeg trenger rask hjelp p\u00e5 nytt, er en trygghet\u00bb er det ungdommer som har fortalt. Byr\u00e5det skal n\u00e5 spare penger. 3. millioner av disse pengene skal hentes fra finansieringen av Ung Arena. Noe som f\u00f8rer til at det n\u00e5 i juni er besluttet at Ung Arena i Nord/\u00c5sane skal stenges ned fra og med 2025, og at Ung Arena Bergen nedskaleres. Dette samtidig med at samfunnsutviklingen og statistikkene viser at det er en \u00f8kning b\u00e5de innenfor rus, kriminalitet og \u00f8kte psykiske vansker blant barn og unge i byen v\u00e5r. Ved \u00e5 legge ned et s\u00e5 viktig lavterskeltilbud som Ung Arena er, svikter vi barn og unge i bydelen, samt deres familier. Bak enhver ungdom som har det vanskelig st\u00e5r det en familie som blir p\u00e5virket. S\u00e5 for enhver ungdom som f\u00e5r hjelp og st\u00f8tte av tilbudet, forplanter ogs\u00e5 hjelpen seg til familien rundt. Det er vanskelig \u00e5 m\u00e5le omfanget av hva dette betyr. Men det som er sikkert er at vi som lokalsamfunn ikke kan se p\u00e5 at dette tilbudet 1 forsvinner. Si nei til nedstenging av Ung Arena Nord og kutt i bevilgning til Ung Arena, signer og del dette oppropet! Innbyggerforslaget med underskriftsliste og f\u00f8lgebrev f\u00f8lger som vedlegg. Formelle regler for innbyggerforslag Ordningen for innbyggerforslag er regulert av kommuneloven \u00a7 12-1. Etter \u00a7 12-1 i kommuneloven gjelder bla. f\u00f8lgende: \u00abInnbyggerne i kommunen eller fylkeskommunen kan fremme forslag som gjelder kommunens eller fylkeskommunenes virksomhet. Kommunestyret eller fylkestinget plikter selv \u00e5 ta stilling til forslaget hvis minst to prosent av innbyggerne st\u00e5r bak det. Likevel er 300 underskrifter i kommunen eller 500 i fylket alltid tilstrekkelig. Kommunestyret eller fylkestinget skal selv ta stilling til om det aktuelle forslaget gjelder kommunens eller fylkeskommunens virksomhet. Kommunestyret eller fylkestinget skal selv ta stilling til forslaget senest seks m\u00e5neder etter at det er fremmet. Denne tidsfristen gjelder ikke hvis forslaget blir henvist til behandling i forbindelse med en p\u00e5g\u00e5ende plansak etter plan- og bygningsloven. Forslagsstillerne skal informeres om vedtak som treffes, og om tiltak som gjennomf\u00f8res som f\u00f8lge av forslaget. I samme valgperiode kan det ikke fremmes forslag med samme innhold som et tidligere innbyggerforslag. Det kan heller ikke fremmes innbyggerforslag med samme innhold som en sak som er behandlet av kommunestyret eller fylkestinget i l\u00f8pet av valgperioden. Kommunestyret eller fylkestinget skal selv ta stilling til om et forslag kan fremmes.\u00bb \u00c5 fremme forslag etter \u00a7 12-1 er en rettighet for kommunens innbyggere. Bystyret er forpliktet til \u00e5 ta stilling til forslag som fremmes, s\u00e5 fremt lovens vilk\u00e5r for \u00f8vrig er oppfylt. Et forslag m\u00e5 gjelde \u201dkommunens virksomhet\u201d. Det fremg\u00e5r av veileder fra Kommunal- og regionaldepartementet at det med dette menes kommunens virksomhet i vid forstand, b\u00e5de lovp\u00e5lagte og frivillige oppgaver. Oppgaver som kommunen kan drive med, omfattes ogs\u00e5. Selv om vilk\u00e5rene for behandling av forslag ikke er oppfylt, st\u00e5r bystyret fritt til likevel \u00e5 ta saken opp til behandling. Forslagsretten gir innbyggerne anledning til \u00e5 kreve behandling i kommunens \u00f8verste politiske organ. De som st\u00e5r bak et innbyggerforslag, har ikke krav p\u00e5 noe bestemt utfall av saken. N\u00e5r bystyret f\u00f8rst har tatt stilling til forslaget, er det ingen ting i veien for at videre behandling og oppf\u00f8lging skjer i administrasjonen eller av andre folkevalgte organer. Bystyret m\u00e5 ta stilling til et forslag innen seks m\u00e5neder etter at det er blitt fremmet. Loven krever at kommunestyret eller fylkestinget m\u00e5 ha tatt \u201dstilling til\u201d forslaget innen denne fristen. Det kreves likevel ikke at bystyret har fattet endelig beslutning i saken. Det er tilstrekkelig at saken er behandlet i bystyret og at det er fastlagt et l\u00f8p for videre saksgang. Vurdering av det aktuelle innbyggerforslaget: Det er 1046 personer, alle bosatt i Bergen kommune, som st\u00f8tter forslaget. Innbyggerforslaget har s\u00e5ledes tilstrekkelig antall underskrifter. Forslaget inng\u00e5r i kommunens virksomhet. Bystyredirekt\u00f8ren mener forslaget ligger innenfor \u00a7 12-1 i kommuneloven og foresl\u00e5r at forslaget tas opp til behandling. For at bystyret skal kunne overholde fristen om \u00e5 behandle et innbyggerforslag senest 6 m\u00e5neder etter at det er mottatt, m\u00e5 det behandles i bystyrets m\u00f8te 17. desember 2024. 2 Forslag til vedtak: 1. Innbyggerforslag om nei til nedstenging av Ung Arena Nord og kutt i bevilgning til Ung Arena! tas opp til realitetsbehandling. 2. Byr\u00e5det bes om \u00e5 saksbehandle forslaget og fremlegge sak for bystyret senest til m\u00f8te i bystyret 17. desember 2024. Utvalg for helse og sosial avgir innstilling til bystyret. Dato: 5. juli 2024 \u00d8ivind Hauge St\u00f8le - Fagleder Elise St\u00f8ver - R\u00e5dgiver Dokumentet er godkjent elektronisk. Vedlegg: Innbyggerforslag med underskriftsliste 3 "
}