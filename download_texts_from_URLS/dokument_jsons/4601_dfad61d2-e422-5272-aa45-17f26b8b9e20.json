{
  "dokument_id": "dfad61d2-e422-5272-aa45-17f26b8b9e20",
  "doc_type": "case_attachment",
  "kommune": 4601,
  "tittel": "H\u00f8ringsinnspill - Vestland Innvandrerr\u00e5d",
  "url": "https://bergen.kommune.no/politikere-utvalg/api/fil/bk360/12634592/Horingsinnspill-Vestland-Innvandrerrad",
  "tekst": " H\u00f8ringsuttalelse til Bergen Kommune om \u00abHandlingsplan mot vold i n\u00e6re relasjoner\u00bb fra Vestland Innvandrerr\u00e5d Generelle betraktninger om planen H\u00f8ringsutkastet til planen har et godt faktagrunnlag, og gode beskrivelser av typer vold og m\u00e5lgrupper. Vi ser p\u00e5 det som nyttig og viktig at lovverket som regulerer omr\u00e5det er med, og veldig viktig at det ogs\u00e5 er gjennomf\u00f8rt m\u00f8ter med voldsutsatte for \u00e5 f\u00e5 frem brukerperspektivet. H\u00f8ringsutkastet gir en plan med mange gode intensjoner, men lite konkrete tiltak. H\u00f8ringsuttalelsen er i samarbeid og initiativ fra Bergen Sanitetsforening, Bergen kvinnesaksforening, Bergen Soroptimistklubb og Vestland Innvandrerr\u00e5d. Tilbakemeldinger Kunnskapsgrunnlag: 2.2 Vold og overgrep Her foresl\u00e5r vi at det endres fra tvangsekteskap til \u00e6resrelatert vold. Tvangsekteskap er en del av \u00e6resrelatert vold, og ikke en egen form for vold. Personer i s\u00e5rbare grupper: 3.7 Personer med begrensede norskkunnskaper m\u00e5 gis informasjon p\u00e5 eget spr\u00e5k/morsm\u00e5l. Tiltak 1.1 Innf\u00f8re modellen TryggEst Det m\u00e5 konkretiseres hvor i organisasjonen det skal etableres team, hvem som skal f\u00e5 oppl\u00e6ring og hvordan det skal avsettes tid til \u00e5 gjennomf\u00f8re kurs. I h\u00f8ringsutkastet st\u00e5r det at \u00abTryggEst er s\u00e6rlig rettet mot ansatte i kommunale helse-og omsorgstjenester\u00bb. Vi \u00f8nsker at ogs\u00e5 ansatte i skole, barnehage og drivere av fritidsaktiviteter ogs\u00e5 skal f\u00e5 dette kurset. Det m\u00e5 konkretiseres hvordan modellen skal taes i bruk/implementeres i den enkelte enhet n\u00e5r medarbeidere har f\u00e5tt oppl\u00e6ring, og det m\u00e5 presiseres hvilke m\u00e5lgrupper som skal ivaretas gjennom TryggEst. Det m\u00e5 ogs\u00e5 vurderes om m\u00e5lgrupper som ikke bruker kommunale tjenester vil bli n\u00e5dd. Vi \u00f8nsker ogs\u00e5 at det beskrives p\u00e5 hvilket niv\u00e5 i byr\u00e5dsavdelingene/etatene som har ansvaret for gjennomf\u00f8ringen. 1.2 Sikre informasjon for ungdom for \u00e5 forebygge vold og overgrep i uteliv. \u00abI forbindelse med uteliv\u00bb snevrer inn omr\u00e5det for forebygging, og vi mener man b\u00f8r tenke forebygging n\u00e5r det gjelder barn og ungdom i yngre alder med innvandrerbakgrunn. Holdningsskapende arbeid og det \u00e5 gi kunnskap om vold b\u00f8r starte allerede i barnehagealder, og utf\u00f8res av et team med flerkulturell kompetanse. M\u00e5lgruppen for ungdom b\u00f8r endres fra 16 \u00e5r til 10 \u00e5r, da mange begynner med \u00abuteliv\u00bb i tidlig alder. Det m\u00e5 konkretiseres hvem som har ansvaret for \u00e5 informere m\u00e5lgruppen; skolen, helsetjenesten eller andre. Vi \u00f8nsker at det beskrives p\u00e5 hvilket niv\u00e5 i byr\u00e5dsavdelingene/etatene som har ansvaret for gjennomf\u00f8ringen. 1.3 Sikre informasjon for p\u00e5r\u00f8rende, voksne og eldre om vold og overgrep i n\u00e6re relasjoner. Forslag som \u00e5 endre \u00abDette gjelder for eksempel personer med habilitering-eller rehabiliteringstilbud, eldre og p\u00e5r\u00f8rende grupper\u00bb til \u00abDette kan for eksempel gj\u00f8re seg gjeldene til foreldrem\u00f8ter, p\u00e5r\u00f8rende grupper og andre forsamlinger for voksne og eldre\u00bb. Det m\u00e5 konkretiseres om hva det skal informeres om og hvem som har ansvaret for \u00e5 informere m\u00e5lgruppene samt ha informasjon tilgjengelig p\u00e5 ulike spr\u00e5k. Det m\u00e5 igjen beskrives p\u00e5 hvilket niv\u00e5 i byr\u00e5dsavdelingene/etatene som har ansvaret for gjennomf\u00f8ringen. 1.4 Sikre informasjon til den \u00f8vrige befolkningen \u00abDette vil gjennomf\u00f8res blant annet ved \u00e5 sikre at informasjonen p\u00e5 nettsidene er oppdatert\u00bb - Dette er et bra tiltak, men det trengs en beskrivelse av hvor eller hvem som skal ha ansvaret. Informasjonen m\u00e5 ogs\u00e5 v\u00e6re tilgjengelig p\u00e5 flere spr\u00e5k. Det m\u00e5 ogs\u00e5 beskrives hvor informasjonen skal v\u00e6re tilgjengelig andre steder, og hvem som har ansvaret fir \u00e5 formidle den. Informasjon p\u00e5 flere spr\u00e5k er ogs\u00e5 viktig her. 2.1 Styrke samarbeid p\u00e5 tvers av byr\u00e5dsavdelinger for \u00e5 sikre helhetlige tjenester Vi ser p\u00e5 det som positivt at det skal etableres en ordning med koordinator og et tverrfaglig team med kompetanse. Her er det ogs\u00e5 viktig at b\u00e5de koordinator og teamet har flerkulturell kompetanse. Det er utydelig om det er planlagt en koordinator og et team i hvert byomr\u00e5de, eller eventuelt et team for hver etat i byomr\u00e5dene. Vi stiller sp\u00f8rsm\u00e5l ved om det er tilstrekkelig med en koordinator for hele kommunen, det m\u00e5 v\u00e6re minst to, slik at koordinatorene har noen \u00e5 samarbeide med. Det m\u00e5 ansettes en koordinator i en overordnet stilling, for eksempel p\u00e5 byr\u00e5dsleders avdeling som skal koordinere alt arbeidet i kommunen og f\u00f8lge opp at alt som er beskrevet i handlingsplanen bli gjennomf\u00f8rt. Det m\u00e5 settes en tidsfrist for n\u00e5r koordinator skal p\u00e5 plass, og beskrives p\u00e5 hvilket niv\u00e5 i byr\u00e5dsavdelingene/etatene som har ansvar for gjennomf\u00f8ringen. 2.2 Sikre tilpasset oppf\u00f8lging, og utrede pakkeforl\u00f8p og oppf\u00f8lging av koordinator Det m\u00e5 settes ned en arbeidsgruppe med flerkulturell kompetanse som skal utrede hva et \u00abpakkeforl\u00f8p\u00bb skal inneholde med tydelig ansvarsfordeling mellom etater og hvor koordinatorene skal ha sin arbeidsplass i kommunen. Kommunen m\u00e5 forplikte seg til \u00e5 f\u00e5 p\u00e5 plass koordinatorer for voldsutsatte, og det m\u00e5 settes tidsfrister for n\u00e5r dette arbeidet skal v\u00e6re gjort. Arbeidsgruppen b\u00f8r inneholde en eller flere som har v\u00e6rt utsatt for/ har erfaring med vold i n\u00e6re relasjoner, og b\u00f8r ogs\u00e5 inkludere en eller flere med minoritetsbakgrunn. Arbeidsgruppen m\u00e5 f\u00e5 et tydelig mandat, og det m\u00e5 settes en tidsfrist for n\u00e5r arbeidsgruppen skal v\u00e6re p\u00e5 plass. Som ved flere av punktene over m\u00e5 det ogs\u00e5 her beskrives hvilket niv\u00e5 i byr\u00e5dsavdelingene/etatene som har ansvaret for gjennomf\u00f8ringen. 2.3 Kartlegge alternativ plassering av Krisesenteret for Bergen og omegn Det er positivt at Byr\u00e5det vil prioritere avklaring av tomt, men det m\u00e5 ogs\u00e5 sikres at det settes av midler i budsjettene til \u00e5 bygge nytt senter slik at det ikke tar lenger tid enn n\u00f8dvendig \u00e5 f\u00e5 p\u00e5 plass. Det m\u00e5 sikres midler til drift b\u00e5de av eksisterende og nytt Krisesenter. Vi \u00f8nsker \u00e5 v\u00e6re med i planleggingen av nytt Krisesenter 2.4 Forbedre tilbudet til Krisesenteret for Bergen og omegn Det m\u00e5 konkretiseres om hva som skal gj\u00f8res bedre, hvem som skal ha ansvaret for \u00e5 gj\u00f8re dette bedre og hvordan det skal gjennomf\u00f8res. I forbedring av tilbudet m\u00e5 det vises b\u00e5de religion og kulturforst\u00e5else ved for eksempel \u00e5 innf\u00f8re s\u00e5kalt \u00abstillerom\u00bb til b\u00f8nn, og f\u00e5 inn en psykolog med innvandrerbakgrunn. Det m\u00e5 settes en tidsfrist for n\u00e5r forbedringen skal v\u00e6re p\u00e5 plass, og forbedringen m\u00e5 skje i allerede tilbud som er p\u00e5 plass. Det er ogs\u00e5 viktig at brukergruppene involveres i evalueringen av hva som b\u00f8r gj\u00f8res bedre. 2.5 Sikre undervisningstilbud til barn p\u00e5 krisesenter og oppf\u00f8lging i etterkant av opphold Det m\u00e5 konkretiseres om hvem som har ansvar for \u00e5 f\u00f8lge opp barna etter oppholdet og hva innholdet i oppf\u00f8lgingen skal v\u00e6re. Det er viktig at personer som skal ha ansvar for oppf\u00f8ling av barn med innvandrerbakgrunn har flerkulturell erfaring og kulturforst\u00e5else. Det m\u00e5 presiseres i handlingsplanen hvordan barn skal f\u00e5 psykisk helsehjelp etter opphold p\u00e5 krisesenter og hvem som skal p\u00e5se dette. 2.6 Forbedre tilbudet til menn p\u00e5 krisesenteret Det m\u00e5 beskrives hvem som skal ha ansvaret for \u00e5 gj\u00f8re tilbudet bedre og hva som m\u00e5 gj\u00f8res bedre. Det m\u00e5 sikres at menn f\u00e5r samme kvalitet p\u00e5 tilbudet som kvinner s\u00e5 fort som mulig. Det m\u00e5 ansettes en mannlig psykolog med innvandrerbakgrunn som har forst\u00e5else for skammen disse mennene f\u00f8ler p\u00e5 og kan forst\u00e5 kulturen de kommer fra. Det m\u00e5 sikres at menn f\u00e5r r\u00e5d og veiledning p\u00e5 flere spr\u00e5k, og sikre at menn med barn blir ivaretatt. 2.7 Sikre oppf\u00f8lging av personer med rusutfordringer Det m\u00e5 konkretiseres om hvem som skal gj\u00f8re tilbudet eller oppf\u00f8lgingen bedre, hva som skal gj\u00f8res bedre og hvordan dette skal gjennomf\u00f8res. Det er viktig med informasjon p\u00e5 ulike spr\u00e5k, og ha kulturforst\u00e5else i bedring av tilbud/oppf\u00f8lging. 2.8 Sikre tilbud til personer med funksjonsnedsettelse p\u00e5 krisesenter Det m\u00e5 konkretiseres hvem som skal sikre tilbudet og hvordan dette skal gjennomf\u00f8res. Her er det viktig med informasjon p\u00e5 ulike spr\u00e5k samt ha kulturforst\u00e5else i utbedring av tilbudene. 3.1 Kompetanseheving til medarbeidere for \u00e5 forebygge, avdekke og f\u00f8lge opp personer som er utsatt for vold og overgrep Dette punktet m\u00e5 sees i sammenheng med innf\u00f8ringen av TryggEst. Det m\u00e5 konkretiseres hvor i organisasjonen/hvilke etater det er medarbeidere som skal ha oppl\u00e6ring, hvem som skal gi oppl\u00e6ring og hvordan det skal avsettes tid til \u00e5 gjennomf\u00f8re kurs. Tid til kurs krever ressurser som m\u00e5 dekkes i budsjettene. \u00abDen generelle kompetansen om vold og overgrep m\u00e5 heves i relevante tjenester som for eksempel helse og omsorg, psykisk helse og rus og sosiale tjenester\u00bb. Den generelle kompetansen m\u00e5 ogs\u00e5 heves i skole og barnehage, samt ansatte/frivillige i fritidstilbud/aktiviteter for barn og ungdom. Flerkulturell kompetanse er ogs\u00e5 n\u00f8dvendig. 3.2 Kompetanseheving til medarbeidere for \u00e5 forebygge, avdekke og f\u00f8lge opp personer som ut\u00f8ver vold og overgrep. \u00abKompetansen blant medarbeidere p\u00e5 forebygging, avdekking og h\u00e5ndtering b\u00f8r \u00f8kes\u00bb - Denne m\u00e5 \u00f8kes. Det m\u00e5 konkretiseres hvor i organisasjonen og hvilke etater det er medarbeidere som skal ha denne kompetansen, hvem som skal gi oppl\u00e6ring og hvordan det skal avsettes tid til \u00e5 gjennomf\u00f8re kurs og oppl\u00e6ring. Kurset og oppl\u00e6ringen m\u00e5 ogs\u00e5 gis til medarbeidere i oppvekstsektoren og de som driver fritidsaktiviteter. Flerkulturell kompetanse er ogs\u00e5 n\u00f8dvendig. Tid til oppl\u00e6ring krever ressurser som m\u00e5 dekkes i budsjettene. 3.3 Jobbe med kompetanseutvikling og informasjonsdeling i samarbeid med frivillige akt\u00f8rer. - Kommunen b\u00f8r bruke perioden 25. november (FN sin internasjonale dag for bekjempelse av vold) til 10. desember med \u00e5 sette oransje lys p\u00e5 offentlige bygninger og spre informasjon. Gjerne i samarbeid med relevante organisasjoner - Det b\u00f8r opprettes en \u00e5rlig konferanse i perioden 25/11 \u2013 10/12 som skal bidra til informasjonsspredning innen relevante tema - Bergen kommune b\u00f8r invitere alle frivillige organisasjoner som jobber med temaet til et samarbeidsm\u00f8te. Alt dette m\u00e5 det settes av midler til i budsjettet og det m\u00e5 beskrives p\u00e5 hvilket niv\u00e5 i byr\u00e5dsavdelinger/etater hvor ansvaret for gjennomf\u00f8ringen skal ligge. "
}