{
  "dokument_id": "734457a6-a1d9-5322-a2e5-59e77538be1c",
  "doc_type": "case_attachment",
  "kommune": 4601,
  "tittel": "Ytrebygda gnr 114 bnr 369 Kokstaddalen 11. Klage over avslag p\u00e5 s\u00f8knad om oppf\u00f8ring av skilt",
  "url": "https://bergen.kommune.no/politikere-utvalg/api/fil/bk360/11425845/Ytrebygda-gnr-114-bnr-369-Kokstaddalen-11-Klage-over-avslag-pa-soknad-om-oppforing-av-skilt",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/127509-5 Ytrebygda gnr 114 bnr 369 Kokstaddalen 11. Klage over avslag p\u00e5 s\u00f8knad om oppf\u00f8ring av skilt Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av 24 skilt p\u00e5 n\u00e6ring bygget (22 fasadeskilt og 2 frittst\u00e5ende skilt) p\u00e5 nybygg til n\u00e6ring. Avslaget ble gitt den 01.08.2024 da en kom til at tiltaket er i strid med kommunens skiltreglement, jf. KPA 2018 \u00a7 25.3. Tiltaket innehar heller ikke gode visuelle kvaliteter, jf. pbl. \u00a7 29-2. Vedtaket er p\u00e5klaget av ansvarlig s\u00f8ker Helgesen Tekniske Bygg AS v/Ole-Harald Bleikli p\u00e5 vegne av tiltakshaver Kokstaddalen 7 AS v/Ole Peter Duus. Eiendommen er i hovedsak regulert til n\u00e6ringsvirksomhet i reguleringsplan 61130000 fra 2020. I KPA 2018 vises eiendommen ogs\u00e5 i hovedsak som n\u00e6ringsbebyggelse. Det vises til avslagsvedtakets pkt. 3.1 for utfyllende opplysninger om planstatus. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Klage: Klager bestrider Plan- og bygningsetatens vurderinger. Det vises til at nybygget skal ha flere arealkrevende virksomheter fordelt p\u00e5 et stort bygningsvolum p\u00e5 flere plan. Med hensyn til dette og byggets plassering, er det behov for skilt med en viss st\u00f8rrelse for \u00e5 sikre god synlighet for leietakerne. Virksomhetenes skilt er ogs\u00e5 et sv\u00e6rt viktig element i markedsf\u00f8ringen for leietakerne, som kjente akt\u00f8rer med logoer som kundene kjenner. Dette kommer i tillegg til ulike fasader p\u00e5 bygningsvolumet for \u00e5 bryte fasadene og skape gjenkjennbare leietakerarealer. Videre er det planlagt to frittst\u00e5ende skilt med informasjon om alle virksomhetene for \u00e5 sikre en samlet presentasjon i henhold til kommunens skiltreglement. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat viser innledningsvis til at Bergen kommune har vedtatt utfyllende retningslinjer for skilt og reklameinnretninger. Disse er vedtatt sammen med KPA 2018, og skal etter \u00a7 25.3 legges til grunn for vurderingene. I dette tilfellet fremst\u00e5r plassering av skilt som vilk\u00e5rlig utover at de har tilknytning til arealet til hver av leietakerne. Oms\u00f8kte tiltak mangler en helhet og harmoni, og fremst\u00e5r som visuelt uryddig. Skiltenes plassering svekker ogs\u00e5 dens informasjonsgivende element. Det vises i denne sammenheng til retningslinjenes pkt. 4.1.5 om at n\u00e5r der er flere virksomheter, skal skilt knyttet til disse i st\u00f8rst mulig grad samles i en felles presentasjon. Fagetaten opprettholder avslagsvedtaket. Det vises til fagetatens notat datert 08.10.2024 i sin helhet. 1 Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge. Byr\u00e5den er med dette kommet til at tiltaket har gode visuelle kvaliteter, og er ikke i strid med kommunens skiltreglement, jf. hhv. pbl. \u00a7 29-2 og KPA 2018 \u00a7 25.3. Vurderingen beror p\u00e5 ulike momenter som kort belyses i det f\u00f8lgende. For det f\u00f8rste best\u00e5r n\u00e6ringsbygget av ulike fasader for \u00e5 skape gjenkjennbare n\u00e6ringslokaler, som byr\u00e5den oppfatter er tillatt situasjon i forbindelse med endringstillatelse i byggesaken for nybygget. N\u00e6ringsbygget fremst\u00e5r da i all hovedsak som et sammensatt bygg av ulike forretningslokaler med egne innganger. Byr\u00e5den anser det f\u00f8lgelig naturlig at skilt p\u00e5f\u00f8res fasaden tilh\u00f8rende den respektive leietakeren. N\u00e5r det gjelder skiltenes st\u00f8rrelse og plassering, er byr\u00e5den grunnleggende enig med fagetatens utgangspunkter. Byr\u00e5den har imidlertid foretatt en overordnet gjennomgang av skiltsituasjonen p\u00e5 Kokstad, og mener at oms\u00f8kte tiltak ikke skiller seg vesentlig fra situasjonen i omr\u00e5det for \u00f8vrig. N\u00e6ringsbyggets lokalisasjon er f\u00f8lgelig et vesentlig moment i byr\u00e5dens samlede vurderinger. Til sist deler byr\u00e5den klagers oppfatning om at pylonene i tilstrekkelig grad ivaretar en felles presentasjon for de ulike virksomhetenes tilknyttet det konkrete n\u00e6ringsbygget. I medhold av pbl. \u00a7 30-3 innvilges det midlertidig tillatelse med en varighet \u00abinntil videre\u00bb. Dersom fagetaten senere skulle finne grunnlag for at tiltaket strider mot kravene i bestemmelsens f\u00f8rste ledd, kan sak fremmes til byr\u00e5det. Byr\u00e5d for byutvikling foretar den endelig skj\u00f8nnsmessige vurderingen om hele eller deler av oms\u00f8kte tiltak b\u00f8r fjernes eller endres. Det overlates til Plan- og bygningsetaten \u00e5 utferdige tillatelsen og foreta en vurdering av n\u00f8dvendige vilk\u00e5r. Byr\u00e5den \u00f8nsker s\u00e6rskilt at fagetaten tar stilling til om \u00abfargetemperatur p\u00e5 6500 Kelvin\u00bb, er i tr\u00e5d med praksisen for lysskilt i omr\u00e5det. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 01.08.2024 oppheves i medhold av forvaltningslovens \u00a7 33 annet ledd. 2. Med hjemmel i pbl. \u00a7\u00a7 20-1, 21-4 og 30-3 gis det midlertidig tillatelse til oms\u00f8kte skilt. a. Tillatelsen gjelder inntil videre. Kommunen kan gi p\u00e5legg om \u00e5 fjerne eller endre hele eller deler av oms\u00f8kte tiltak hvis tiltaket etter kommunens skj\u00f8nn virker skjemmende eller sjenerende i seg selv, med hensyn til omgivelsene, for trafikken eller er i strid med \u00f8nsket utvikling i kommunen, jf. pbl. \u00a7 30-3. Byr\u00e5d for byutvikling foretar eventuell endelig skj\u00f8nnsmessig vurdering for dette konkrete tiltaket. 3. Det overlates til Plan- og bygningsetaten \u00e5 utferdige tillatelsen og foreta en vurdering av n\u00f8dvendige vilk\u00e5r. Byr\u00e5den \u00f8nsker s\u00e6rskilt at fagetaten tar stilling til om \u00abfargetemperatur p\u00e5 6500 Kelvin\u00bb, er i tr\u00e5d med praksis for lysskilt i omr\u00e5det. 4. Klagen tas til f\u00f8lge. 2 Dato: 21. oktober 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 08.10.2024 med f\u00f8lgende vedlegg: 1. Oversiktskart 2. Oversiktsfoto 3. Skr\u00e5foto 4. Situasjonsplan 5. Klage datert 20.08.2024 6. Avslag datert 01.08.2024 7. Tegninger 8. S\u00f8knad datert 14.05.2024 3 "
}