{
  "dokument_id": "97f2e33d-71a2-5d3d-8bbb-3ff8075dc071",
  "doc_type": "case_presentation",
  "kommune": 4601,
  "tittel": "Ytrebygda gnr 107 bnr 553. Klage over avslag p\u00e5 s\u00f8knad om nybygg naust, utlegging av utrigger m.m.",
  "url": "https://bergen.kommune.no/politikere-utvalg/api/fil/bk360/9751049/Framstilling-Ytrebygda-gnr-107-bnr-553-Klage-over-avslag-pa-soknad-om-nybygg-naust-utlegging-av-utrigger-m-m-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/258836-5 Ytrebygda gnr 107 bnr 553. Klage over avslag p\u00e5 s\u00f8knad om nybygg naust, utlegging av utrigger m.m. Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av naust (30 m2-BRA), rehabilitering/heving av betongkai (heves med 20 cm), utlegging av utrigger og st\u00f8pt betongplate p\u00e5 terreng som skal brukes som gulv for nytt naust. Det har blitt st\u00f8pt inn r\u00f8r i platen for takvann, drenering og elektrisitet. Avslaget ble gitt den 06.10.2023 da en kom til at det ikke forel\u00e5 rettslig grunnlag for \u00e5 dispensere fra kommuneplanens arealdel (KPA 2018) \u00a7 3.1 om plankrav og \u00a7 27.7.6 om plankrav i naustomr\u00e5der, jf. pbl. \u00a7 19-2. Vedtaket er p\u00e5klaget den 27.10.2023 av Hilleren Prosjektering AS v/ Liv Grete Rangnes p\u00e5 vegne av tiltakshaver Ronny Milde. I henhold til situasjonsplanen etableres tiltaket delvis p\u00e5 nausteiendommen gbnr. 107/553 og delvis p\u00e5 ubebygd eiendom gbnr. 107/554. Tiltakshaver er hjemmelshaver for begge eiendommene iht. kommunens kartsystemer, i tillegg til de \u00f8vrige ubebygde naustparsellene gbnr. 107/556 og 107/557. Tiltaket inng\u00e5r ikke i strandsoneprosjektet. Naustet som er oms\u00f8kt, er ikke oppf\u00f8rt. Rehabilitering av betongkai, utlegging av utrigger og betongplaten i terreng har sitt utspring fra ulovlighetsoppf\u00f8lging i sak ULOV-2022/245840 og er etablert i perioden mellom 2017 og 2022. P\u00e5legg om retting og ileggelse av tvangsmulkt ble sendt ut den 23.08.2022. P\u00e5legget er stadfestet av Statsforvalteren i forbindelse med klage. Se for \u00f8vrig pkt. 1.1 i Plan- og bygningsetatens fagnotat vedlagt denne sak. Det opplyses i tillegg om at eiendommen inng\u00e5r i ulovlighetsoppf\u00f8lging i sak ULOV- 2022/25698. Saken gjelder melding om terrenginngrep (sprengning av fjell og planering av terreng) p\u00e5 eiendommen gbnr. 107/553, 107/554 og 107/556. Saken er satt i bero i p\u00e5vente av utfallet av denne sak. Eiendommen er ikke regulert. KPA 2018, vedtatt i bystyret 19.06.2019, viser eiendommen som naust (p\u00e5 land). Utrigger s\u00f8kes plassert i form\u00e5l sm\u00e5b\u00e5tanlegg. Eiendommen ligger innenfor hensynssonene funksjonell strandsone (78,4 %) og flyst\u00f8y gul sone iht. T1442: 2028 og 2060 prognose. Det er s\u00f8kt om dispensasjon fra KPA 2018 \u00a7\u00a7 3.1 og 27.7.6, samt pbl. \u00a7 29-4 om avstand til nabogrense, jf. pbl. \u00a7 19-1. Sistnevnte er ikke behandlet i avslagsvedtaket av hensyn til \u00f8vrige avslagshjemler. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra Odd Kristian Aarestrup (gbnr. 107/336) og Ingrid Ter Jung (gbnr. 107/174). Merknadene g\u00e5r i hovedsak p\u00e5 nytt naust ikke er \u00f8nsket, dets negative konsekvenser for ferdsel i sj\u00f8 og p\u00e5 land og at tiltakshaver allerede har et naust. S\u00f8kers tilsvar og Plan- og bygningsetatens kommentarer er gjengitt i avslagsvedtakets pkt. 3.2. 1 Bymilj\u00f8etaten har i uttalelse datert 03.08.2023 vurdert tiltakets virkninger for interesser knyttet til natur, biologisk mangfold, landskap og friluftsliv. Bymilj\u00f8etaten p\u00e5peker at eiendommen ligger i et sv\u00e6rt verdifullt omr\u00e5de b\u00e5de for det biologiske mangfoldet og friluftslivet ellers. Sundet er smalt og allerede i stor grad nedbygget, og tiltaket vil bidra til ytterligere nedbygging og privatisering av et allerede s\u00e5rbart og sv\u00e6rt belastet omr\u00e5de. Bymilj\u00f8etaten vil dermed frar\u00e5 at det gis dispensasjon for de oms\u00f8kte tiltakene. Bymilj\u00f8etaten mener ogs\u00e5 at tiltaket kan gi sv\u00e6rt uheldige presedensvirkninger med hensyn til ulovlighetssak ang\u00e5ende terrenginngrep. Statsforvalteren i Vestland frar\u00e5der i uttalelse datert 17.07.2023 at det gis dispensasjon for oms\u00f8kte tiltak. Tiltakene vil inneb\u00e6re nedbygging av strandsonen og sj\u00f8omr\u00e5det ved Kviturspollen. Strandsonen og n\u00e6re sj\u00f8omr\u00e5der i pollene er under sterkt press for nedbygging og privatisering, og tiltakene som oms\u00f8kt vil ytterligere bidra til dette. S\u00f8knaden er sendt Vestland fylkeskommune, og det er ikke mottatt noen tilbakemelding. Det vises til ovennevnte uttalelser i sin helhet. Klage: Klagen er omfattende, og kun hovedpunktene gjengis i det f\u00f8lgende. Klager viser innledningsvis til relevant historikk. Grunnet privatrettslige forhold, ble det f\u00f8rst s\u00f8kt om oppf\u00f8ring av tre naust i rekke i 2018 p\u00e5 flere av eiendommene, ref. sak 201810142 og KMBY-sak 243/19. S\u00f8knaden ble avsl\u00e5tt og deretter p\u00e5klaget. Klagen ble ikke tatt til f\u00f8lge, men klager mener at byr\u00e5dets vurderinger \u00abgav naturlig nok tiltakshaver en oppfatning av at en ny s\u00f8knad om naust i henhold til veilederen ville kunne godkjennes\u00bb. Relevante utklipp fra vurderingene er vedlagt klagen. Hva gjelder avslagsvedtaket i denne sak, anf\u00f8rer klager for det f\u00f8rste at vedtaket ikke er tilstrekkelig begrunnet da de forskjellige tiltakene ikke er vurdert enkeltvis. Videre anf\u00f8rer klager at vilk\u00e5rene for \u00e5 innvilge dispensasjon er oppfylt for hele tiltaket, og i det minste hva gjelder oms\u00f8kte rehabilitering/heving av betongkai og utlegging av utrigger. Omr\u00e5det er avsatt til naustform\u00e5l og er i s\u00e5 stor grad allerede utbygd, at det fremst\u00e5r uforholdsmessig \u00e5 kreve utarbeidelse av reguleringsplan. Spesifikt for rehabilitering/heving av kai \u00abfremst\u00e5r [det] b\u00e5de urimelig og fullstendig up\u00e5regnelig for tiltakshaver at det skal v\u00e6re n\u00f8dvendig med utarbeidelse av en reguleringsplan for at han skal kunne reparere og utbedre en eksiterende og lovlig kai\u00bb. Samlet sett vil ikke naustet av hensyn til dets plassering og utforming, medf\u00f8re en \u00f8kt privatisering eller p\u00e5 annen m\u00e5te en forringelse av strandlinjen. Rehabilitering/heving av betongkai er en f\u00f8lge av p\u00e5krevd vedlikehold og behov for nytt toppdekke, bl.a. pga. endrede tidevannsforhold. Og utrigger er lagt ut som erstatning for tidligere godkjent flytebrygge. Den medf\u00f8rer \u00abp\u00e5 ingen m\u00e5te noen \u00f8kt utnyttelse eller privatisering, men gir bare en bedre, mer hensiktsmessig og brukervennlig fort\u00f8yningsmulighet for bnr. 553 og 554\u00bb. Tiltakene i sin helhet vil medf\u00f8re objektive fordeler for bl.a. vedlikehold og arealutnyttelse. Forhold knyttet til ulovlighetssaken om terrenginngrep i sak ULOV-2022/25698 og Bymilj\u00f8etatens uttalelse om dette, bestrides for \u00f8vrig. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat har vurdert tiltakene samlet ettersom de er oms\u00f8kt samlet og har en naturlig forbindelse. Dispensasjonss\u00f8knaden utarbeidet av Harris Advokatfirma AS, har heller ikke delt opp dispensasjonsvurderingene og omtaler tiltakene samlet. Videre skal tiltakene behandles som om de ikke er oppf\u00f8rt i henhold til Sivilombudet og Statsforvalterens uttalelser om legaliseringss\u00f8knader. Fagetaten opprettholder videre sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 3 om plankrav og \u00a7 27.7.6 om plankrav i 2 naustomr\u00e5der. Med henvisning til negative uttalelser b\u00e5de fra statlige og kommunale myndigheter, mener fagetaten at det er flere interessemotsetninger i omr\u00e5det som best vil la seg avklare i en planprosess. Omr\u00e5det har dessuten potensiale for utbygging b\u00e5de av kai, naust og utriggere, og selv sm\u00e5 tiltak i strandsonen vil v\u00e6re i strid med nasjonale interesser i strandsonen. Det er ogs\u00e5 vektlagt at kommuneplanen helt konkret viser til at plankravet ogs\u00e5 gjelder hvor det er regulert til Naust. Tilfelle klagen tas til f\u00f8lge, stiller fagetaten seg positiv til at det innvilges dispensasjon fra avstandsbestemmelsen i pbl. \u00a7 29-4. Fagetaten har for \u00f8vrig ikke tatt stilling til anf\u00f8rsler som knytter seg til terrenginngrep, da det ikke er en del av hva som skal behandles ved klage p\u00e5 denne byggesaken. Det vises til fagetatens notat av 20.12.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Innledningsvis vil byr\u00e5den understreke at Bergen er historisk en maritim by, og byr\u00e5det \u00f8nsker \u00e5 tilrettelegge for at maritimt n\u00e6ringsliv og innbyggere som \u00f8nsker \u00e5 utf\u00f8re aktiviteter i strandsonen skal ha gode vilk\u00e5r. Byr\u00e5det \u00f8nsker \u00e5 tilrettelegge for b\u00e5tliv og at enkeltpersoner kan utvikle sin egen strandeiendom. Eiendommene og omr\u00e5det har potensiale for utbygging av flere naust, men byr\u00e5det understreker at det m\u00e5 utarbeides en reguleringsplan for \u00e5 avklare forholdene. Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Byr\u00e5det finner det innledningsvis n\u00f8dvendig av hensyn til innholdet i klage mv. \u00e5 belyse enkelte forhold av betydning for saken. Saksgang for utbygging p\u00e5 n\u00e6rliggende naustparsell gbnr. 107/557 Klager henviser til innholdet i b\u00e5de utvalgets merknad i m\u00f8tet 18.05.2022 sak 257/22 og utvalgets vedtak i m\u00f8tet 31.08.2023 sak 324/23 ang\u00e5ende tiltak p\u00e5 naboeiendom gbnr. 107/557 (ogs\u00e5 klagers eiendom). I sistnevnte vedtak ga UMBY tillatelse til naust p\u00e5 25,8 m2, kai og b\u00e5tfeste. Vedtaket ble den 18.01.2024 omgjort til avslag av Statsforvalteren i Rogaland i forbindelse med klage fra Statsforvalteren i Vestland. Vurderingen beror i hovedsak p\u00e5 at det ikke kan gis dispensasjon fra plankravet, og at en reguleringsprosess vil gi godt grunnlag for \u00e5 vurdere utforming og plassering av anlegget p\u00e5 en grundig og helhetlig m\u00e5te, s\u00e6rlig sett hen til allmennhetens tilgang til strandsonen. Byr\u00e5det kommer tilbake til betydningen av omgj\u00f8ringsvedtaket i dispensasjonsvurderingen. Statsforvalteren i Rogaland sitt omgj\u00f8ringsvedtak f\u00f8lger vedlagt. Saksgangen i sak 201810142 og KMBY-sak 243/19 Klager mener at Byr\u00e5det Valhammer sine vurderinger i saksframstilling datert 30.04.2019 om oppf\u00f8ring av tre naust i rekke p\u00e5 klagers naustparseller, ga tiltakshaver \u00aben oppfatning av at en ny s\u00f8knad om naust i henhold til veilederen ville kunne godkjennes\u00bb. Byr\u00e5det har forst\u00e5else for dette, men p\u00e5peker at plangrunnlag m.m. har siden 2018 endret seg vesentlig og at det ikke er grunnlag til \u00e5 ta klagen til f\u00f8lge av den grunn. Forvaltningen har dessuten som rettslig utgangspunkt ingen adgang til \u00e5 gi bindende forh\u00e5ndstilsagn. Denne sak m\u00e5 f\u00f8lgelig vurderes konkret. Saksframstilling f\u00f8lger vedlagt. \u00d8vrige forhold av betydning for saken Byr\u00e5det vil p\u00e5peke at deler av denne saken gjelder legalisering av allerede utf\u00f8rte tiltak. B\u00e5de Sivilombudet og Statsforvalteren har uttalt at s\u00f8knader om legalisering av tiltak skal behandles tilsvarende som s\u00f8knader om tiltak som ikke er oppf\u00f8rt. At et tiltak allerede er utf\u00f8rt skal dermed verken v\u00e6re til fordel eller ulempe for s\u00f8ker. Eventuelle kostnader eller konsekvenser forbundet med riving eller ombygging, vil heller ikke ha relevans for saken. 3 Byr\u00e5det er ellers enig med fagetaten at tiltakene m\u00e5 vurderes samlet. Byr\u00e5det er av den oppfatning at tiltakene har en naturlig forbindelse. I tillegg er tiltakene oms\u00f8kt samlet og dispensasjonss\u00f8knaden utarbeidet av Harris Advokatfirma har heller ikke delt opp dispensasjonsvurderingene. Dispensasjonsvurdering Tiltaket krever dispensasjon fra plankravet i den generelle bestemmelsen i KPA 2018 \u00a7 3.1 og fra plankravet for naustomr\u00e5de i KPA 2018 \u00a7 27.7.6 bokstav c. Det er s\u00f8kt om dispensasjon, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 annet ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Dispensasjon fra plankravet vil f\u00f8rst om fremst v\u00e6re aktuelt i allerede fullt utbygde omr\u00e5der, der det ikke er n\u00f8dvendig med en overordnet vurdering av hensynene plankravet skal ivareta. Byr\u00e5det tiltrer fagetatens dispensasjonsvurdering og avsluttende bemerkninger henholdsvis i pkt. 3.1 og 3.2. Omr\u00e5det har potensiale for utbygging i tr\u00e5d med kommuneplanens arealdel som best vil la seg avklare i en planprosess. Det er stort press p\u00e5 arealene, og en vil i planarbeidet utarbeide et godt grunnlag for \u00e5 vurdere utforming og plassering av naust p\u00e5 en grundig og helhetlig m\u00e5te, s\u00e6rlig sett hen til allmennhetens tilgang til strandsonen og betydningen for natur- og landskapsverdier. Det vises i denne sammenheng til Statsforvalteren i Rogaland sin dispensasjonsvurdering for bl.a. nybygg naust p\u00e5 eiendom innenfor samme naustomr\u00e5de. Byr\u00e5det mener dette tiltaket har klare likhetstrekk, og at det ikke er grunnlag for \u00e5 komme til annet resultat i denne sak. Statsforvalteren i Vestland sin negative uttalelse tilsier dessuten at \u00abnasjonale [...] interesser, blir vesentlig tilsidesatt\u00bb, jf. pbl. \u00a7 19-2 annet ledd. Byr\u00e5det er samlet sett av den oppfatning at hensynene bak bestemmelsene om plankrav blir \u00abvesentlig tilsidesatt\u00bb, jf. pbl. \u00a7 19-2 annet ledd. Byr\u00e5det \u00f8nsker \u00e5 p\u00e5peke at denne konklusjonen ikke er ensbetydende med at eiendommen ikke kan bebygges, men at det f\u00f8rst m\u00e5 utarbeides en reguleringsplan. Da byr\u00e5det er kommet til at hensynene bak bestemmelsen blir vesentlig tilsidesatt dersom det dispenseres, gj\u00f8res det ikke en vurdering av om fordelene ved \u00e5 dispensere vil v\u00e6re klart st\u00f8rre enn ulempene da vilk\u00e5rene er kumulative, jf. pbl. \u00a7 19-2. Byr\u00e5det er likevel enig i at det kan v\u00e6re knyttet objektive fordeler ved oms\u00f8kte tiltak. De objektive fordelene synes imidlertid ikke \u00e5 v\u00e6re \u00abklart st\u00f8rre enn ulempene\u00bb knyttet til allmennhetens interesser og det biologiske mangfoldet m.m., jf. pbl. \u00a7 19-2 annet ledd. Disse avveiningen vil uansett best kunne ivaretas i en planprosess. Dersom utvalget finner grunnlag for \u00e5 ta klagen til f\u00f8lge og innvilge dispensasjon fra plankravet, har ikke byr\u00e5det noen innvendinger til at det gis dispensasjon fra pbl. \u00a7 29-4 for tiltak med minste avstand p\u00e5 0,36 meter mot gbnr. 107/336. Se fagetatens notat pkt. 3.2. Avsluttende bemerkninger Ut ifra bildene i klagen, mener byr\u00e5det at utbedringer av kaien kan ha positiv betydning for \u00e5 sikre eksisterende bebyggelse og sj\u00f8arealene ellers. Ut ifra dispensasjonsvurderingen, er 4 det imidlertid ikke grunnlag for \u00e5 innvilge tillatelse i denne sak. Dersom ikke tiltakshaver vil igangsette en planprosess for \u00e5 avklare bl.a. dette forhold, vil byr\u00e5det oppfordre tiltakshaver til \u00e5 aktivt bidra med \u00e5 avklare lovlighetsstatus for terrenget i sak ULOV-2022/25698 (som for \u00f8yeblikket er satt i bero i p\u00e5vente av utfallet i denne klagesak). F\u00f8rst etter en endelig avklaring i ulovlighetsoppf\u00f8lgingen, b\u00f8r en vurdere handlingsrommet for eventuelle utbedringer ut over vanlig vedlikehold. Byr\u00e5det stiller ellers sp\u00f8rsm\u00e5l ved at oms\u00f8kte utrigger er betegnet som \u00aberstatning for tidligere godkjent flytebrygge som ble flyttet\u00bb. I likhet med fagetaten og ut ifra bilder i klagen forst\u00e5r byr\u00e5det det slik at omtalte tidligere godkjente flytebrygge fortsatt er p\u00e5 klagers eiendom, men er flyttet n\u00e6rmere naboeiendommen. Flyfoto fra vedlagt klage Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 06.10.2023 opprettholdes. Klagen tas ikke til f\u00f8lge. Dato: 5. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 20.12.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. Klage datert 27.10.2023 6. Avslag datert 06.10.2023 7. Uttalelse fra Bymilj\u00f8etaten datert 03.08.2023 8. Uttalelse fra Statsforvalteren datert 17.07.2023 5 9. S\u00f8knad datert 17.04.2023 10. Nabomerknader 11. Tegning 12. Omgj\u00f8ring ved vedtak \u2013 107/557/0/0 Langenesvegen. Klage p\u00e5 tillatelse fra UMBY. Naust, kai/brygge 13. Ytrebygda gnr 107 bnr 557 Langenesvegen. Klage over avslag \u2013 nybygg naust [fra 2018] 6 "
}