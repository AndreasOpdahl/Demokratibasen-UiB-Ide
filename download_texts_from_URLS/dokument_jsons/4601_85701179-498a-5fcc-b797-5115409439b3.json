{
  "dokument_id": "85701179-498a-5fcc-b797-5115409439b3",
  "doc_type": "case_presentation",
  "kommune": 4601,
  "tittel": "\u00c5rsrapport luftkvalitet i Bergen 2023",
  "url": "https://bergen.kommune.no/politikere-utvalg/api/fil/bk360/10120055/Framstilling-Arsrapport-luftkvalitet-i-Bergen-2023",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/50306-2 \u00c5rsrapport luftkvalitet i Bergen 2023 Hva saken gjelder: Byr\u00e5det legger i denne saken frem \u00c5rsrapport for luftkvalitet i Bergen 2023. Lokal luftforurensing er et betydelig helseproblem for mange mennesker og er i Bergen f\u00f8rst og fremst knyttet til NO2 og svevest\u00f8v. I byer og tettbefolkede omr\u00e5der er veitrafikken den st\u00f8rste kilden til slik luftforurensing. B\u00e5de korttids og langtidseksponering av svevest\u00f8v \u00f8ker risikoen for d\u00f8delighet og sykelighet av hjertekar- og luftveislidelser. Kommunene er forurensningsmyndighet for lokal luftkvalitet og har ansvar for at kravene i Forskrift om \u00abLokal luftkvalitet\u00bb oppfylles. Kommunen skal s\u00f8rge for etablering av m\u00e5lestasjoner samt for gjennomf\u00f8ring av m\u00e5linger og/eller beregninger, og skal s\u00f8rge for utarbeidelse av n\u00f8dvendige tiltaksutredninger. Kommunen informerer ogs\u00e5 publikum om resultatene og gir relevant helseinformasjon. Statens vegvesen, Vestland fylkeskommune og Bergen kommune er ansvarlig for at m\u00e5leprogram for lokal luftkvalitet i Bergen er etablert og driftes i henhold til forskrift om lokal luftkvalitet. Den daglige driften av m\u00e5lestasjonene og kvalitetssikring av m\u00e5ledata utf\u00f8res av Bergen kommune ved avdelingen Milj\u00f8rettet helsevern. God luftkvalitet er viktig for innbyggernes helse og livskvalitet, derfor er byr\u00e5det opptatt av \u00e5 utvikle og legge til rette for en by med minst mulig luftforurensing. \u00c5rsrapport for luftkvalitet i Bergen speiler kommunens innsats p\u00e5 dette omr\u00e5det og er et viktig kunnskapsgrunnlag for folkehelse- og milj\u00f8arbeidet. Under f\u00f8lge en kort oppsummering av de viktigste hovedpunktene fra \u00c5rsrapport for luftkvalitet i Bergen 2023. For mer detaljerte beskrivelser henviser vi til hovedrapporten vedlagt saken. Luftkvalitet i 2023 \u2013 Oppsummering av hovedpunkter Luftkvalitet i forhold til forskriftskrav Bergen hadde god luftkvalitet i 2023. Forskriftens krav til lokal luftkvalitet ble overholdt ved alle m\u00e5lestasjonene. - \u00c5rsmiddel for nitrogendioksid (NO2) og svevest\u00f8v var langt under grenseverdiene i forurensningsforskriften ved samtlige m\u00e5lestasjoner. I R\u00e5dal ble det i 2023 registrert den laveste konsentrasjonen som har blitt registrert siden m\u00e5lestasjonen kom i drift i 2018. P\u00e5 Klosterhaugen ble det registrert litt h\u00f8yere konsentrasjon i 2023 sammenlignet med 2022. - Det ble ikke registrert overskridelser av timesverdi for NO2 p\u00e5 200 \u03bcg/m3 ved noen av m\u00e5lestasjonene. Grenseverdien for antall dager med d\u00f8gnmiddel pm10 over 50 \u03bcg/m3 ble overholdt. 1 - Det ble ikke registrert overskridelser av det langsiktige m\u00e5let for ozon eller av informasjons- eller alarmterskelen i forurensingsforskriften. Helse og luftkvalitet Verdens helseorganisasjon (WHO) kom i 2021 med nye og strengere retningslinjer for \u00e5 sikre trygg luft. Folkehelseinstituttet har i 2023 senket luftkvalitetskriterienes \u00e5rsmidler til samme niv\u00e5 som WHO. \u00c5rsmiddel betyr gjennomsnittlig konsentrasjon i l\u00f8pet av et \u00e5r. Det er viktig \u00e5 understreke at de nye niv\u00e5ene er basert p\u00e5 en vurdering av helseeffekter. Det er ikke lagt til grunn om det er praktisk mulig \u00e5 oppn\u00e5 disse niv\u00e5ene. Det er imidlertid et politisk \u00f8nske fra EU \u00e5 sette grenseverdiene n\u00e6rmere WHOs anbefalinger innen 2030. De nye helsebaserte anbefalingene er ikke juridisk bindende, men de nye anbefalingene er likevel tatt med i \u00e5rsrapport om luftkvalitet i Bergen for \u00e5 vise hvordan kommunen ligger an p\u00e5 dette omr\u00e5det. - I 2023 ble den nye helsebaserte anbefalingen for \u00e5rsmiddel for pm101 overholdt. - M\u00e5lestasjoner ved Danmarks plass og Klosterhaugen overskred den nye helseanbefalingen for \u00e5rsmiddel for finkornet svevest\u00f8v PM2,5 p\u00e5 5 \u03bcg/m3. De resterende m\u00e5lestasjonene; Loddefjord, R\u00e5dal og Rolland viste \u00e5rsmiddelkonsentrasjoner p\u00e5 5 \u03bcg/m3. Dette er en forbedring sammenlignet med 2022. - Den nye anbefalingen for \u00e5rsmiddel for NO2 ble overskredet ved 4 av 5 m\u00e5lestasjoner. Ny helseanbefaling for langvarig eksponering (sesonggjennomsnittet) for ozon ble ogs\u00e5 overskredet. - Luften ved Danmarksplass m\u00e5lestasjon, som m\u00e5ler den antatt d\u00e5rligste luftkvaliteten som byens innbyggere utsettes for, var i 2023 moderat forurenset 2,6% av tiden og h\u00f8yt forurenset 0,8% av tiden. Luften var lite forurenset ca. 96,6% av tiden mot 96,1 % i 2022. Trafikk og luftforurensing Trafikkmengde og kj\u00f8ret\u00f8yparkens sammensetning har avgj\u00f8rende betydning for utslipp fra veitrafikk: - I Bergen \u00f8kte den totale trafikken gjennom bomringen med 2,2 % fra 2022 til 2023, mens sentrumstrafikken ble redusert med -1,9 %. \u00c5rene 2020 tom 2022 har v\u00e6rt unormale \u00e5r \u00e5 sammenligne med p\u00e5 grunn av covid-19 pandemien. I forhold til 2019 er det en liten \u00f8kning p\u00e5 1,6 % for bomringen totalt. Dette tilsvarer en reduksjon for sentrumsrettet trafikk p\u00e5 -3,9 %. - Ved utgangen av 2023 var det registrert 118299 personbiler i Bergen. Av disse var 46975 elektriske kj\u00f8ret\u00f8y, som utgj\u00f8r ca. 40 % av personbilene. Dette er en \u00f8kning p\u00e5 ca. 9 % sammenlignet med 2022. Vedfyring og luftforurensing Vedfyring er det st\u00f8rste lokale bidraget til \u00e5rsmiddelkonsentrasjon for PM2,5 ved alle m\u00e5lestasjoner. - Det ble registrert f\u00e6rre dager med PM2,5 over helseanbefalingen fra FHI i 2023 sammenlignet med 2022. Ved m\u00e5lestasjonene p\u00e5 Danmarks plass og Klosterhaugen ble det til sammen registrert 26 dager med overskridelse i vinterm\u00e5nedene januar, 1 1 PM10 er summen av fint og grovt svevest\u00f8v, alts\u00e5 partikler som er mindre enn 10 \u03bcm. 2 februar og desember 2023. Dette er to dager f\u00e6rre enn for de samme m\u00e5nedene i 2022 og kan forklares med v\u00e6rforhold. Den juridisk bindende grenseverdien for PM2,5 ble overholdt. Havn og luftforensing - Ingen av passivm\u00e5lerne for NO2 som er plassert ved havneomr\u00e5dene viste niv\u00e5er over grenseverdien i 2023, men NO2-niv\u00e5et p\u00e5 Klosterhaugen \u00f8kte i 2023 sammenlignet med 2022. V\u00e6rforhold og luftforurensing V\u00e6r p\u00e5virker lokal luftforurensing. Det kreves nesten helt vindstille, kaldt v\u00e6r med inversjon for at det skal utvikles sv\u00e6rt alvorlig luftforurensing i Bergen. Byr\u00e5dets vurdering og anbefaling/konklusjon: \u00c5rsrapporten \u00abLuftkvalitet i Bergen 2023\u00bb viser at trenden med forbedret luftkvalitet i Bergen de siste \u00e5rene fortsetter. Forskriftens krav til lokal luftkvalitet og nasjonale m\u00e5l ble overholdt ved alle m\u00e5lestasjonene. Kommunen skal s\u00f8rge for en helsefremmende samfunnsutvikling og beskytte mot faktorer som kan ha negativ innvirkning p\u00e5 folkehelsen. Luftforurensing er den milj\u00f8faktoren som er mest skadelig for helse verden over. Dette gjelder ogs\u00e5 i norske byer og tettbygde str\u00f8k. I 2021 gjorde Folkehelseinstituttet egne beregninger p\u00e5 vegne av Bergen kommune hvor det ble ansl\u00e5tt at mellom 10-70 d\u00f8dsfall per \u00e5r kan tilskrives luftforurensing (svevest\u00f8v) i Bergen, til tross for at kommunen ligger under de nasjonale grenseverdiene for lokal luftkvalitet.2 Personer med luftveissykdommer og hjerte- og karlidelser, men ogs\u00e5 sm\u00e5 barn som ikke har ferdig utviklede luftveier, er s\u00e6rlig s\u00e5rbare for luftforurensing. Ny forskning tyder ogs\u00e5 p\u00e5 at luftforurensing gir \u00f8kt risiko for nevrologiske sykdommer hos eldre, deriblant demens.3 Som forurensningsmyndighet for lokal luftkvalitet har Bergen kommune b\u00e5de ansvar og tiltaksplikt for \u00e5 beskytte befolkningen mot helseskadelig luftforurensing. Byr\u00e5det er opptatt av at tiltakene er kunnskapsbaserte og at de innrettes slik at de har st\u00f8rst effekt. M\u00e5let er en samfunnsutvikling med minst mulig luftforurensing, hvor det er attraktivt og enkelt \u00e5 gj\u00f8re gode milj\u00f8valg i hverdagen. For \u00e5 komme dit mener byr\u00e5det at det m\u00e5 bli enklere og rimeligere \u00e5 reise kollektivt. Istedenfor \u00e5 straffe innbyggere som bruker bilen i hverdagen, vil byr\u00e5det jobbe opp mot Vestland fylkeskommune for \u00e5 f\u00e5 innf\u00f8rt en egen bergenstakst. Kollektivdekningen m\u00e5 ogs\u00e5 v\u00e6re s\u00e5 god at buss eller bane kan bli et naturlig f\u00f8rstevalg for flere bergensere. Et annet viktig tiltak for \u00e5 redusere den lokale luftforurensningen er \u00e5 legge dagens E39 utenom Bergen sentrum med ny vei fra Fj\u00f8sanger til Nordhordalandsbroen via Arna (Ringvei \u00d8st). Et komplett ringveisystem, slik de fleste andre store byer har, vil ikke bare bedre luftkvaliteten og bomilj\u00f8et for innbyggere p\u00e5 og rundt Danmarksplass \u2013 men ogs\u00e5 bedre fremkommeligheten for kollektivreisende. P\u00e5 nettsidene til Bergen kommune kan innbyggere finne gode tips og r\u00e5d for hvordan vi sammen kan bidra til god luftkvalitet. Her kan ogs\u00e5 innbyggerne f\u00f8lge med p\u00e5 luftkvaliteten gjennom vinterhalv\u00e5ret, f\u00e5 varsler om d\u00e5rlig luftkvalitet og f\u00e5 helser\u00e5d ved luftforurensing. Skipstrafikken bidrar betydelig til luftforurensingen i omr\u00e5der rundt havnen. Selv om det ikke ble registrert niv\u00e5er over grenseverdien for NO2 ved passivm\u00e5lerne som er plassert ved 2 Arsrapport-Luftkvalitet-i-Bergen-2021 3 Helse og luftkvalitet (miljodirektoratet.no) 3 havneomr\u00e5det, er det bekymringsverdig at NO2-niv\u00e5et p\u00e5 m\u00e5lestasjonen p\u00e5 Klosterhaugen \u00f8kte sammenlignet med niv\u00e5ene for 2022. Byr\u00e5det \u00f8nsker \u00e5 fortsette praksisen med \u00e5 bortvise skip fra Bergen havn p\u00e5 dager med h\u00f8yt niv\u00e5 av helseskadelig luftforurensing og kommer til \u00e5 f\u00f8lge utviklingen innen dette omr\u00e5det tett. Bergen kommune har en beredskapsplan for episoder med h\u00f8y luftforurensing med mulig strakstiltak som kan iverksettes i perioder med s\u00e6rlig h\u00f8y luftforurensing. For \u00e5 f\u00e5 enda bedre oversikt og mer treffsikre tiltak, \u00f8nsker byr\u00e5det i kommende periode \u00e5 jobbe for at det etableres m\u00e5lestasjoner for luftkvalitet i alle bydelene samt gjennomf\u00f8re en ny tiltaksutredning for bedre luft i Bergen. Begrunnelse for framleggelse til bystyret: Reglement for Bergen bystyre og utvalgene 2023-2027, vedtatt av Bergen bystyre 18.10.23 i sak 368-23: 5.8.3 Politisk tilsyn og kontroll Som et ledd i sitt arbeid med politisk tilsyn og kontroll behandler bystyret f\u00f8lgende saker: a. Rapporteringssaker om oppf\u00f8lging av planer vedtatt av bystyre Byr\u00e5det innstiller til bystyret \u00e5 fatte f\u00f8lgende vedtak: Bystyret tar \u00c5rsrapport for luftkvalitet i Bergen 2023 til orientering. Dato: 7. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: \u00c5rsrapport Luftkvalitet i Bergen 2023 4 "
}