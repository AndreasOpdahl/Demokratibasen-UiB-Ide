{
  "dokument_id": "0a4e6716-4c26-5e76-9528-8f82ad5d1204",
  "doc_type": "case_attachment",
  "kommune": 4601,
  "tittel": "Tilbakemelding fra Autismeforeningen til saken 1\n",
  "url": "https://bergen.kommune.no/politikere-utvalg/api/fil/bk360/10965165/Tilbakemelding-fra-Autismeforeningen-til-saken-1-",
  "tekst": "Ferie I \u00e5r har Bergen kommune brukt 3,6 millioner kroner p\u00e5 sommerleir p\u00e5 B\u00f8mlo for ca 120 personer. Alle personene som har v\u00e6rt p\u00e5 leir, er personer som m\u00e5 klare det aller meste selv. De har spr\u00e5k, klarer \u00e5 kle p\u00e5 seg selv. De kan spise selv, klarer gjerne \u00e5 reise med buss alene. Med andre ord er dette personer som fungerer relativt greit i hverdagen. Ferie er kjekt for veldig mange. Men det er veldig mange som ikke har mulighet for \u00e5 benytte seg av leir p\u00e5 B\u00f8mlo. Flesteparten av v\u00e5re medlemmer er i denne gruppen. De har for sammensatte utfordringer til \u00e5 v\u00e6re kandidater til leir p\u00e5 B\u00f8mlo. I Bergen er personer med autisme delt i 2 ulike byr\u00e5dsavdelinger. De med utviklingshemming h\u00f8rer til under Etat for tjenester til utviklingshemmede, mens de uten utviklingshemming h\u00f8rer til under Etat for psykisk helse og rustjenester. De som h\u00f8rer til under EPHRT f\u00e5r ingen tilbud om ferie. Det er mange som h\u00f8rer til her som ikke har mulighet for \u00e5 reise p\u00e5 ferie alene. Hvorfor skal disse forskjellsbehandles? N\u00e5v\u00e6rende situasjon I \u00e5r har det ogs\u00e5 v\u00e6rt mulig \u00e5 s\u00f8ke om st\u00f8tte til \u00e5 dekke ledsager/ st\u00f8tte til ferie. Bel\u00f8pet var 2700 kroner. Hvor mye ekstrautgifter dekker det?? For mange av v\u00e5re medlemmer er ferieperiodene alltid utfordrende. Det er ikke ett ferietilbud i form av leir eller reise som er det viktigste. Det vanlige dagtilbudet er stengt, og i boligen er det ferievikarer. For veldig mange av v\u00e5re medlemmer ville det v\u00e6rt langt nyttigere med \u00f8kt bemanning i boligene, og et fast og jevnlig aktivitetstilbud gjennom hele sommeren. Dagtilbud med faste personer og \u00f8kt bemanning ville kunne dempet noe uro og utrygghet for v\u00e5re. Ferien er lang, og uten faste rutiner og kontinuitet i aktiviteter skaper det uro og er sv\u00e6rt belastende. V\u00e5re medlemmer trenger stabilitet og forutsigbarhet, det er ikke avgj\u00f8rende \u00e5 f\u00e5 mulighet til \u00e5 reise vekk, da dette og kan oppleves som vanskelig. Det \u00e5 f\u00e5 brudd i den daglige rutinen som ferieperioden dessverre er, er enormt krevende og vanskelig \u00e5 h\u00e5ndtere. Og f\u00f8rer til for noen \u00f8kt utfordrende adferd og behov for tvang og inngripen. Vi er ikke imot et ferietilbud til de som kan benytte seg av det, men vi \u00f8nsker at det og er fokus p\u00e5 rytme, rutiner, aktiviteter i alle ferieukene. Det er en stor sum penger som blir brukt p\u00e5 de som kan reise, det ville v\u00e6rt fint \u00e5 se at det samme bel\u00f8pet ble brukt til \u00e5 styrke opprettholdelse av aktiviteter, daglige rutiner og trygghet. Veldig mange familier er fullstendig p\u00e5 felgen etter ferien. Ferien er n\u00e5del\u00f8s, og det ender ofte i sykemeldinger, lang rehabiliteringstid, traumetriggere og PTSD. Oppsummering I utgangspunktet er AiN Hordaland for \u00e5 ha differensierte feriel\u00f8sninger som er mer tilpasset den enkelte. Skal leiren p\u00e5 B\u00f8mlo videref\u00f8res, m\u00e5 feriest\u00f8tten \u00f8kes tilsvarende. I tillegg m\u00e5 ferien i bofellesskap bli bedre med tanke p\u00e5 aktivitet og bemanning. Ikke minst m\u00e5 kompetansen \u00f8kes p\u00e5 ferievikarene. Tilbudet om avlastning til hjemmeboende m\u00e5 \u00f8kes. Det er en nesten umenneskelig p\u00e5kjenning for mange p\u00e5r\u00f8rende med 4 uker fri fra skolen. I tillegg er gjerne ikke SFO- tilbudet godt nok tilrettelagt heller, slik at i realiteten st\u00e5r p\u00e5r\u00f8rende i limbo i 8 uker. Ferie er noe som ikke er en lovp\u00e5lagt oppgave for kommunen. Og med tanke p\u00e5 kommune\u00f8konomien; skal vi prioritere leir for 120 personer p\u00e5 bekostning av s\u00e5 veldig mange flere sin fysiske og psykiske helse? "
}