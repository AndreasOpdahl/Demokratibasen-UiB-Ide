{
  "dokument_id": "859a667f-ab84-51e8-9b78-3645a6167ae6",
  "doc_type": "case_presentation",
  "kommune": 4601,
  "tittel": "Representantforslag fra Eira Vilde Martinsen Garrido (SV) om Samiske stedsnavn p\u00e5 Bergen Innsendt: 28.4.2025",
  "url": "https://bergen.kommune.no/politikere-utvalg/api/fil/bk360/12614455/Framstilling-Representantforslag-fra-Eira-Vilde-Martinsen-Garrido-SV-om-Samiske-stedsnavn-pa-Bergen-Innsendt-28-4-2025",
  "tekst": " Forretningsutvalget Saksframstilling V\u00e5r referanse: 2025/161461-3 Saksbehandler: Frank Wessels Representantforslag fra Eira Vilde Martinsen Garrido (SV) om Samiske stedsnavn p\u00e5 Bergen Innsendt: 28.4.2025 Hva saken gjelder: Bystyrerepresentanten Eira Vilde Martinsen Garrido (SV) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 29.04.25. Forslaget lyder som f\u00f8lger: Samisk kultur er en uatskillelig del av Norges historie og identitet, og i Bergen har samisk kultur satt varige spor. Bergen hadde lenge en sentral posisjon i forvaltningen av Nord-Norge \u2013 f\u00f8rst gjennom Bergenhus len (1540\u20131662), og deretter som hovedsete for Bergenhus stiftamt frem til 1685. Disse periodene sammenfaller med \u00f8kt statlig kontroll og kristning av samiske omr\u00e5der. Et tydelig eksempel er henrettelsen av lederne for Kautokeino-oppr\u00f8ret i 1852, Aslak H\u00e6tta og Mons Somby, som ble utf\u00f8rt av byens skarpretter, Samson Isberg, p\u00e5 oppdrag fra statsmakten. Handel mellom Bergen og S\u00e1pmi har trolig foreg\u00e5tt siden vikingtiden, men tok seg opp p\u00e5 1100-tallet. Bergens fremvekst som by kan sees tydelig i forhold til S\u00e1pmis \u00f8konomiske og rettslige svekkelse. I 1310 fikk alle utlendinger forbud mot handel nord for Bergen, og Bergen ble sikret som det nordligste, lovlige punktet for handel med bl.a. Hanseatene. Frem til 1576 var Vard\u00f8hus len (Finnmark) formelt underlagt Bergenhus len, og det bergenske styresettet levde videre i lang tid etter dette. I 1714 ble Finnmark forpaktet bort til kj\u00f8pmennene i Bergen mot en \u00e5rlig avgift. Det er viktig, s\u00e6rlig i etterkant av sannhets- og forsoningskommisjonens rapport, \u00e5 se Bergens historie i lys av koloniseringen som foregikk herfra. Rapporten fra Sannhets- og forsoningskommisjonen gir en grundig og omfattende framstilling av norske myndigheters politikk og praksis overfor samer, kvener/norskfinner \u2013 b\u00e5de lokalt, regionalt og nasjonalt. I store deler av denne perioden har staten f\u00f8rt en aktiv fornorskningspolitikk, der m\u00e5let var \u00e5 assimilere den samiske, kvenske og skogfinske befolkningen inn i det norske samfunnet, spr\u00e5ket og kulturen \u2013 ofte p\u00e5 bekostning av deres egen identitet og tradisjoner. Kommisjonen sl\u00e5r fast at \u00abfornorskingspolitikken fikk alvorlige konsekvenser for samer, kvener og skogfinner\u00bb. For \u00e5 legge til rette for en fortsatt forsoningsprosess foresl\u00e5r kommisjonen en rekke tiltak, blant annet knyttet til kunnskapsheving, styrking av samiske spr\u00e5k og kvensk, \u00f8kt spr\u00e5k- og kulturkompetanse, konfliktl\u00f8sning og bedre implementering av relevant regelverk. Byens historiske rolle i koloniseringen av S\u00e1pmi m\u00e5 anerkjennes som en del av v\u00e5r felles historie. Derfor er bruken, bevaringen og styrkingen av samiske spr\u00e5k avgj\u00f8rende for \u00e5 ivareta samisk kultur og identitet. Representanten mener at det er en viktig og riktig spr\u00e5klig 1 anerkjennelse gjennom bruken av samiske stedsnavn. Det nordsamiske navnet p\u00e5 Bergen er Birgon. Dette brukes blant annet av Birgon ja biras s\u00e1miidsearvi (Bergen og omeng). Offentlig anerkjennelse av Birgon vil v\u00e6re et sterkt signal om respekt for byens samiske historie og befolkning. Representanten foresl\u00e5r at byr\u00e5det fremmer en sak om \u00e5 gj\u00f8re samiske stedsnavn for Bergen offisielle \u2013 p\u00e5 nordsamisk, lulesamisk, s\u00f8rsamisk og kvensk. Prosessen m\u00e5 skje i tett dialog med samiske organisasjoner og det samiske samfunnet, i tr\u00e5d med samelovens \u00a7 4-4 om konsultasjonsplikt. Saken b\u00f8r sendes til h\u00f8ring hos Bergen Sameforening, Samisk stedsnavntjeneste og Sametinget, med m\u00e5l om \u00e5 fastsl\u00e5 skrivem\u00e5ter og offisielt navn i tr\u00e5d med det samiske folkets \u00f8nske. Et alvorlig eksempel p\u00e5 manglende oppgj\u00f8r med fortiden finnes i bydelen Bj\u00f8rndalen. Her ble det i 1897 opprettet en s\u00e5kalt \"Lappeleir\" som turistattraksjon, der samer ble hentet inn for \u00e5 \u00abvise frem\u00bb sin kultur for betaling. Arrang\u00f8ren jobbet f\u00f8r dette med dyrehager, og samene i Bj\u00f8rnedalen ble gjerdet inn og stilt ut. I dag st\u00e5r navnet \u00abLappeleiren\u00bb fortsatt p\u00e5 kart og offentlige skilt, til tross for at betegnelsen \u00ablapp\u00bb i dag anses som nedsettende og rasistisk, if\u00f8lge Spr\u00e5kr\u00e5det. I spr\u00e5ket ligger mye makt. Det former hvordan vi ser p\u00e5 verden, og hvordan vi uttrykker oss. At \u00abLappeleiren\u00bb fortsatt har offentlig plass, mens det samiske navnet Birgon ikke er anerkjent, er et tydelig tegn p\u00e5 manglende balanse og respekt. Bergen har et ansvar for \u00e5 rydde opp i dette og ta n\u00f8dvendige skritt for \u00e5 anerkjenne samisk tilstedev\u00e6relse \u2013 historisk, kulturelt og spr\u00e5klig. Bergen b\u00f8r gj\u00f8re mer for \u00e5 synliggj\u00f8re og informere om samisk kultur og historie i Bergen. Universitetsmuseet i Bergen forvalter en omfattende samling samiske kulturhistoriske gjenstander, innsamlet i perioden 1825 til 1917. Denne samlingen representerer ikke bare en tidlig interesse for samisk kultur, men utgj\u00f8r ogs\u00e5 en verdifull kilde til kunnskap om samisk tilstedev\u00e6relse og virke i Norge gjennom tidene. Dette er bare et eksempel p\u00e5 mulighetene som ligger her. Dette gir en unik mulighet til \u00e5 synliggj\u00f8re samenes lange og mangfoldige historie i Bergen \u2013 s\u00e6rlig deres rolle i byens handelsliv, kulturutveksling og samfunnsutvikling. Samtidig m\u00e5 det rettes et kritisk blikk mot hvordan fornorskingspolitikken og koloniale strukturer har formet b\u00e5de fortellingen om og virkeligheten for det samiske folket i byen. Forslag til vedtak 1) Bystyret ber byr\u00e5det om at \u00abBirgon\u00bb inkluderes som offisielt navn p\u00e5 Bergen. 2) Bystyret ber byr\u00e5det legge frem en sak hvordan byr\u00e5det kan implementere samiske stedsnavn for Bergen p\u00e5 samiske spr\u00e5k. Arbeidet skal gj\u00f8res i dialog med samiske organisasjoner og det samiske folket. Saken skal behandles av bystyret innen utgangen av 2026. 3) Bystyret ber byr\u00e5det legge frem en sak om samiske og kvenske navn p\u00e5 Bergen innen 2026, i tett samarbeid med samiske organisasjoner og det samiske folket. Byr\u00e5det bes spesielt om \u00e5 ta hensyn til innspill fra disse gruppene, og vurdere alternative stedsnavn dersom det kommer frem i prosessen. M\u00e5let er \u00e5 vedta et offisielle samisk og kvenske stedsnavn for Bergen innen 2026. 4) Bystyret ber byr\u00e5det se n\u00e6rmere p\u00e5 bruken av rasistiske uttrykk p\u00e5 offentlige skilt, s\u00e6rlig knyttet til \u00abLappeleiren\u00bb. Det skal vurderes hvordan man best kan gi historisk kontekst og bidra til opplyst formidling. 5) Bystyret \u00f8nsker \u00e5 l\u00f8fte frem samenes lange historie i Bergen \u2013 innen kultur, handel og samarbeid \u2013 og belyse hvordan fornorskingspolitikken og koloniale prosesser har p\u00e5virket 2 byens utvikling. Denne arven m\u00e5 synliggj\u00f8res som en del av fortellingen om Bergen som handels- og n\u00e6ringsby. 6) Bystyret ber byr\u00e5det om \u00e5 legge til rette for og st\u00f8tte det samiske kulturlivet i Bergen. I kommuneloven er representantenes forslagsrett regulert i \u00a710-9: \u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 24.09.25. Det foresl\u00e5s at utvalg for finans, kultur og n\u00e6ring avgir innstilling i saken. Forslag til vedtak: 1. Representantforslaget oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 22.10.25. 3. Utvalg for finans, kultur og n\u00e6ring avgir innstilling i saken. Dato: 7. mai 2025 \u00d8ivind Hauge St\u00f8le - seksjonssjef Frank Wessels - seniorr\u00e5dgiver Dokumentet er godkjent elektronisk. 3 "
}