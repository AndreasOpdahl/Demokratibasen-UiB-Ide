{
  "dokument_id": "35887f33-d447-5283-a143-f15e3da079f5",
  "doc_type": "case_attachment",
  "kommune": 4601,
  "tittel": "Framstilling-Horing-Kvalitetsutviklingsplan-for-bergensbarnehagen-",
  "url": "https://bergen.kommune.no/politikere-utvalg/api/fil/bk360/10482564/Framstilling-Horing-Kvalitetsutviklingsplan-for-bergensbarnehagen-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/199130-7 H\u00f8ring - Kvalitetsutviklingsplan for bergensbarnehagen Hva saken gjelder: I tr\u00e5d med gjeldende planstrategi er det utarbeidet ny kvalitetsutviklingsplan for Bergensbarnehagen \u00abSammen for kvalitet \u2013 lek og medvirkning\u00bb. Men bergensbarnehagen menes alle de kommunale barnehagene i Bergen. Planen skal erstatte Sammen for kvalitet \u2013 lek og l\u00e6ring 2018-2021 som var forlenget til 2023. Kvalitetsutviklingsplanen skal sette lokale m\u00e5l for kvalitetsutviklingsarbeidet til barnas beste, med utgangspunkt i omr\u00e5der som er s\u00e6rlig viktige \u00e5 jobbe med framover. Den skal gi tydelige f\u00f8ringer og v\u00e6re et verkt\u00f8y i arbeidet med \u00e5 innfri m\u00e5l og strategier. Kvalitetsutviklingsplanen er forankret i nasjonale lover og forskrifter som Lov om barnehager og Rammeplan for barnehagens innhold og oppgaver (Rammeplanen). Planen skal ogs\u00e5 st\u00f8tte satsinger som f\u00f8lger av \u00f8vrige planer p\u00e5 oppvekstfeltet i Bergen. Visjon og verdier I kvalitetsutviklingsplanen foresl\u00e5s det ny visjon og nye verdier for bergensbarnehagen: Vi oppdager verden sammen. Visjonen viser til viktigheten av at alle er en del av et felleskap, og er noe bergensbarnehagen skal st\u00e5 sammen om. Den skal vise retning for det pedagogiske arbeidet, noe barn og foreldre skal kjenne igjen i barnehagehverdagen. Verdiene Varme \u2013 trygghet \u2013 undring \u2013 glede er knyttet til visjonen, og skal st\u00f8tte opp under denne. Satsingsomr\u00e5dene i kvalitetsutviklingsplanen Kvalitetsutviklingsplanen er bygget opp rundt fire satsingsomr\u00e5der med m\u00e5l og strategier for hver av disse. Satsingsomr\u00e5dene er livsmestring, lek, spr\u00e5k og medvirkning, og er utarbeidet og valgt p\u00e5 bakgrunn av et bredt kunnskapsgrunnlag og etter en omfattende medvirkningsprosess. Det inkluderer innspill fra barnehagebarn, ansatte i barnehagene, foreldre, eier, Etat for spesialpedagogiske tjenester, Etat for barnehage, pedagogisk-psykologisk tjeneste (PPT) og fagr\u00e5dgivere. Ogs\u00e5 hovedverneombud, fagorganisasjoner og aktuelle medvirkningsr\u00e5d i kommunen har v\u00e6rt invitert inn i prosessen. Livsmestring F\u00f8lgende m\u00e5l og strategier foresl\u00e5s for barnehagens arbeid med dette satsningsomr\u00e5det: M\u00e5l: I bergensbarnehagen utvikler barna robusthet i et milj\u00f8 preget av trygghet, glede og mestringsopplevelser. 1 Strategi: Personalet m\u00f8ter barna med anerkjennelse og sensitivitet. Strategi: Personalet legger til rette for et barnehagemilj\u00f8 preget av humor, glede og kreativitet. Lek F\u00f8lgende m\u00e5l og strategier foresl\u00e5s for barnehagens arbeid med dette satsningsomr\u00e5det: M\u00e5l: I bergensbarnehagen er leken et grunnlag for trivsel og glede. Strategi: Personalet tilrettelegger lekemilj\u00f8et med utgangspunkt i barnas interesser og behov. Strategi: Personalet er sensitive og st\u00f8tter barnas lek. Spr\u00e5k F\u00f8lgende m\u00e5l og strategier foresl\u00e5s for barnehagens arbeid med dette satsingsomr\u00e5det: M\u00e5l: I bergensbarnehagen styrkes barnas spr\u00e5kutvikling i leken og fellesskapet Strategi: Personalet legger til rette for et rikt spr\u00e5kmilj\u00f8 med vekt p\u00e5 utforsking, undring, nysgjerrighet og kreativitet Strategi: Personalet observerer, fanger opp og tilrettelegger for barns spr\u00e5kutvikling i barnehagehverdagen. Medvirkning F\u00f8lgende m\u00e5l og strategier foresl\u00e5s for barnehagens arbeid med dette satsingsomr\u00e5det: M\u00e5l: I bergensbarnehagen medvirker barna aktivt i trygge fellesskap Strategi: Personalet tilrettelegger for at alle barn deltar i demokratiske prosesser og at alle barns uttrykk vektlegges Strategi: Personalet samarbeider med foreldrene i arbeidet med barns medvirkning Kvalitetsutviklingstiltak I kvalitetsutviklingsplanen synliggj\u00f8res behov for tiltak p\u00e5 ulike omr\u00e5der der personalet har behov for \u00e5 f\u00e5 styrket sin kompetanse. Tiltakene skal iverksettes av eier, styrer og lederteam i planperioden, og st\u00f8tte opp under arbeidet med m\u00e5l og strategier. Personalet skal f\u00e5 \u00f8kt kompetanse om: \u2022 hvordan skape et inkluderende barnehagemilj\u00f8 \u2022 relasjonskompetanse (ICDP) \u2022 organisatorisk, fysisk og relasjonelt lekemilj\u00f8 \u2022 spr\u00e5kutvikling og spr\u00e5kstimulerende milj\u00f8 \u2022 barns ulike uttrykksformer \u2022 medvirkning i foreldresamarbeidet \u2022 observasjon og analyse Prioritering av tiltak skjer i samarbeid mellom den enkelte barnehage og Etat for barnehage med bakgrunn i det systematiske vurderingsarbeidet innenfor gjeldende \u00f8konomiske rammer. 2 \u00d8konomiske konsekvenser Enkelte tiltak vil kreve \u00f8konomisk handlingsrom og prioritering i forbindelse med rullering av handlings- og \u00f8konomiplan. Byr\u00e5dens vurdering og anbefaling/konklusjon: Byr\u00e5dets m\u00e5lsetning er \u00e5 legge til rette for at barn f\u00e5r delta i meningsfulle fellesskap preget av lek, l\u00e6ring, utforsking og mestringsopplevelser, der de opplever \u00e5 h\u00f8re til og v\u00e6re betydningsfulle. De fire valgte satsingsomr\u00e5dene livsmestring, lek, spr\u00e5k og medvirkning med tilh\u00f8rende m\u00e5l og tiltak skal st\u00f8tte opp under dette. Byr\u00e5det \u00f8nsker at bergensbarnehagen skal ha hverdager preget av trygghet, glede og mestringsopplevelser. Barna skal utvikle grunnleggende kunnskaper og ferdigheter med utgangspunkt i egne forutsetninger og interesser, og bli robuste i m\u00f8te med utfordringer. Leken skal ha en sentral plass i bergensbarnehagen, og lekens egenverdi skal anerkjennes. Fordi spr\u00e5k er avgj\u00f8rende for l\u00e6ring, sosiale relasjoner og vennskap skal arbeidet med spr\u00e5k v\u00e6re m\u00e5lrettet, helhetlig og kunnskapsbasert og fortsatt v\u00e6re integrert i aktivitetene i barnehagehverdagen. Barna skal ogs\u00e5 erfare at deres stemme er viktig, og det skal legges til rette for medvirkning ut ifra barnas alder og forutsetninger. Invitasjon til \u00e5 gi h\u00f8ringsinnspill Byr\u00e5den \u00f8nsker bred medvirkning og inviterer derfor alle aktuelle instanser til \u00e5 avgi uttalelse til h\u00f8ringsutkastet til \u00abSammen for kvalitet \u2013 lek og medvirkning\u00bb - kvalitetsutviklingsplan for bergensbarnehagen. Planen legges ut som \u00e5pen h\u00f8ring p\u00e5 egen temaside og p\u00e5 Kommunetorget. I tillegg sendes planen til fagorganisasjonene og andre kommunale medvirkningsr\u00e5d. Det anbefales derfor at h\u00f8ringsutkast til kvalitetsutviklingsplan for bergensbarnehagen sendes p\u00e5 h\u00f8ring - h\u00f8ringsperiode 07.05.2024 - 12.06.2024. Vedtakskompetanse: Byr\u00e5dets fullmakter vedtatt av bystyret 16.12.2000 i sak 378/20: \u00a7\u00a7 2.5 Saksforberedelse. Byr\u00e5det har ansvar for \u00e5 forberede og framlegge saker til bystyrets organer. Byr\u00e5det selv innstiller i alle saker hvor bystyret har avgj\u00f8relsesmyndighet, og som ligger innenfor byr\u00e5dets ansvarsomr\u00e5der. Byr\u00e5d for barnehage og skole innstiller til byr\u00e5det \u00e5 fatte f\u00f8lgende vedtak: Utkast til \u00abSammen for kvalitet \u2013 lek og medvirkning\u00bb - kvalitetsutviklingsplan for bergensbarnehagen\u00bb legges ut p\u00e5 \u00e5pen h\u00f8ring med frist for \u00e5 gi innspill 12. juni 2024. Dato: 7. mai 2024 Daniel C.E. H\u00e4gglund Byr\u00e5d for barnehage og skole Dokumentet er godkjent elektronisk. Vedlegg: H\u00f8ringsutkast: \u00abSammen for kvalitet \u2013 lek og medvirkning\u00bb. Kvalitetsutviklingsplan for bergensbarnehagen. 3 "
}