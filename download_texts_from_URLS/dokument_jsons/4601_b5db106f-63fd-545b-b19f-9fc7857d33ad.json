{
  "dokument_id": "b5db106f-63fd-545b-b19f-9fc7857d33ad",
  "doc_type": "case_presentation",
  "kommune": 4601,
  "tittel": "Ytrebygda gnr 107 bnr 201 Langenesvegen 35. Klage over avsl\u00e5tt dispensasjon fr\u00e5 st\u00f8ykrav",
  "url": "https://bergen.kommune.no/politikere-utvalg/api/fil/bk360/10032537/Framstilling-Ytrebygda-gnr-107-bnr-201-Langenesvegen-35-Klage-over-avslatt-dispensasjon-fra-stoykrav",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/03140-5 Ytrebygda gnr 107 bnr 201 Langenesvegen 35. Klage over avsl\u00e5tt dispensasjon fr\u00e5 st\u00f8ykrav Kva saka gjeld: Saka gjeld s\u00f8knad om dispensasjon fr\u00e5 f\u00f8resegn til kommuneplanens arealdel \u00a7 22.1.2 om st\u00f8y, for oppf\u00f8ring av tilbygg til einebustad. Delar av tilbygget vil bli nytta til garasje. Total storleik p\u00e5 tilbygget er 341 m2, kor garasjen utgjer 57 m2. Det blei gitt avslag p\u00e5 s\u00f8knad om rammel\u00f8yve den 22.12.2023, grunngitt med at ein ikkje fann vilk\u00e5ra for dispensasjon fr\u00e5 f\u00f8resegn til kommuneplanens arealdel \u00a7 22.1.2 St\u00f8y oppfylt, jf. pbl. \u00a7 19-2, samt at unntak fr\u00e5 plankrav ikkje gjer seg gjeldande, jf. f\u00f8resegna til kommuneplan \u00a7 3. Vedtaket er p\u00e5klaga av tiltakshavar, Morten N\u00f8dtvedt, den 07.01.2024. Ansvarleg s\u00f8kar er Smartcon AS. Eigedomen er uregulert. KPA 2018 viser eigedomen som \u00f8vrig byggesone. Eigedomen ligg ogs\u00e5 i omsynssone for flyst\u00f8y \u2013 gul sone. Etter plan- og bygningsetaten si vurdering krev tiltaket dispensasjon fr\u00e5 f\u00f8resegna til KPA \u00a7 22.1.2. Plan- og bygningsetaten har ogs\u00e5 vurdert at tiltaket krev dispensasjon fr\u00e5 \u00a7 3.1 Plankrav, d\u00e5 unntaka i \u00a7 3.3.2 ikkje er oppfylt n\u00e5r tiltaket krev dispensasjon fr\u00e5 st\u00f8ykrav. Klagar har heldt fram at det ikkje er heimel for st\u00f8ykrav for oms\u00f8kte tiltak. Dersom ein finn at st\u00f8ykravet er ugyldig, vil tiltaket vere i tr\u00e5d med KPA elles, og oppfylle vilk\u00e5r for unntak fr\u00e5 plankrav, jf. \u00a7 3.3.2. Dersom ein finn at det er eit st\u00f8ykrav, men at vilk\u00e5ra for dispensasjon er oppfylt, m\u00e5 det bli s\u00f8kt om og behandla dispensasjon fr\u00e5 plankravet. Slik s\u00f8knad m\u00e5 bli nabovarsla. S\u00f8kar opplyser at det er sendt nabovarsel i samsvar med f\u00f8resegna i pbl. \u00a7 21-3, og stadfesta at det ikkje er motteke merknadar. Avinor har i uttale datert 05.12.2023 ikkje r\u00e5dd fr\u00e5 tiltaket. Det blei uttala at det aktuelle tiltaket \u00abb\u00f8r\u00bb ha mogelegheit for gjennomf\u00f8ring, f\u00f8resett at kommunen stilte krav til st\u00f8yfagleg utgreiing og avb\u00f8tande tiltak iht. retningslinje T-1442/2021. Klage Klage datert 07.01.2024 Klagar held fram at PBE ikkje har heimel for \u00e5 seie at KPA \u00a7 22 kjem til bruk ved p\u00e5bygg. Klagar meiner PBE sj\u00f8lv har innf\u00f8rt s\u00e6rreglar knytt til p\u00e5bygg og st\u00f8y, som manglar heimel i b\u00e5de gjeldande KPA og i nasjonale retningslinje. Klagar held fram at ein ved \u00e5 omfatte p\u00e5bygg gjer at ein ved st\u00f8rre p\u00e5bygg f\u00e5r same krav som til nybygg, noko som er kostbart og lite f\u00f8reseieleg. Det er ogs\u00e5 opna for unntak i nasjonal retningslinje, som PBE har valt \u00e5 ikkje nytte seg av. Klagar held fram at vilk\u00e5ra for dispensasjon uansett er oppfylt, og at Avinor si uttale baserer seg p\u00e5 at dette er eit tiltak som skal bli vurdert iht. KPA og T-1442, noko som er feil. 1 Klagar held fram at det ikkje er plankrav, d\u00e5 st\u00f8ykrav ikkje kan gjerast gjeldande for p\u00e5bygg. Supplerande klage datert 03.01.2024 Klagar har sendt ein omfattande f\u00f8respurnad direkte til byr\u00e5dsavdelinga, som blir lest som ein supplerande klage. Det blir her heldt fram at st\u00f8ykravet manglar heimel, og at p\u00e5bygg ikkje er omfatta av T-1442 eller KPA \u00a7 22. Fagetaten si vurdering og tilr\u00e5ding: Plan- og bygningsetaten som fagetat opprettheld si vurdering om at st\u00f8ykravet er gyldig, og at vilk\u00e5ra for dispensasjon ikkje er oppfylt. Fagetaten held fram at rettleiaren ikkje treng vere bindande, men at f\u00f8ringane b\u00f8r bli f\u00f8lgt s\u00e5 langt det er hensiktsmessig. Eit alminneleg tilbygg vil normalt ikkje vere omfatta av ordlyden i KPA 2018 kapittel 22, men i denne saka er det ein vesentleg auke i BRA. Fagetaten vurderer at ei slik vesentleg endring vil vere omfatta av f\u00f8resegn om tiltak som gir eit \u00abnytt st\u00f8yf\u00f8lsomt bruksform\u00e5l\u00bb. Fagetaten er ogs\u00e5 av den oppfatning at tiltaket er ei hovudombygging eller vesentleg endring etter pbl. \u00a7 20-1 som er meint \u00e5 vere omfatta av KPA 2018 kap. 22. Fagetaten viser ogs\u00e5 til at T-1442 seier at det er ei \u00abkan\u00bb-vurdering om ein skal gje l\u00f8yve til utviding av eksisterande bygg, alts\u00e5 er det ikkje noko s\u00f8kar har krav p\u00e5. Det er n\u00f8dvendig \u00e5 sette ei grense for kor mykje ein bustad kan bli bygga ut/tilrettelagt for auka bruk, og kommunen har derfor sett grensa ved 50% auke i BRA. Oms\u00f8kte tiltak er vesentleg over dette, og kommunen hadde heimel til \u00e5 avsl\u00e5 s\u00f8knaden. Fagetaten held fram at ein auke i areal som det her er s\u00f8kt om, vil leggje til rette for ein vesentleg st\u00f8rre bruk, b\u00e5de for eigarar med familie og ved at det blir enklare \u00e5 leige ut deler av bustaden sj\u00f8lv om ein ikkje aukar talet bueiningar. F\u00f8resegna i KPA 2018 \u00a7 22 skal sikre at ikkje fleire personar blir plaga av st\u00f8y, og at vesentleg utviding eller nye bustadar skal bli styrt til andre plassar utanfor st\u00f8ysona. St\u00f8yrapport fr\u00e5 Multiconsult viser at lydniv\u00e5et p\u00e5 eigedomen er over nedre grenseverdi med 3-6 dB. Det er behov for \u00e5 gjere avb\u00f8tande tiltak, oppfylle unntaksf\u00f8resegna i \u00a7 22.2 eller s\u00f8ke dispensasjon. Unntaka kjem ikkje til bruk i denne saka, og det er ikkje s\u00f8kt om eller gjort avb\u00f8tande tiltak som er oppgitt i s\u00f8knaden. \u00d8konomiske konsekvensar: Ikkje relevant. Byr\u00e5det si vurdering og tilr\u00e5ding/konklusjon: Byr\u00e5det har vurdert klaga og er einig i at den ikkje kan bli tatt til f\u00f8lgje. Sp\u00f8rsm\u00e5la i denne saka er f\u00f8rst om f\u00f8resegna om st\u00f8y har heimel for \u00e5 omfatte tilbygg/p\u00e5bygg. Dersom svaret p\u00e5 f\u00f8rste sp\u00f8rsm\u00e5l er ja, er sp\u00f8rsm\u00e5let s\u00e5 om vilk\u00e5ra for dispensasjon er oppfylt, jf. pbl. \u00a7 19-2. St\u00f8ykrav Sp\u00f8rsm\u00e5let er f\u00f8rst om f\u00f8resegna til KPA 2018 \u00a7 22 heimlar st\u00f8ykrav for tilbygg/p\u00e5bygg. Heimelen for \u00e5 gje f\u00f8resegn om st\u00f8y er pbl. \u00a7 11-9 nr. 6, som seier at kommunen kan gje f\u00f8resegn til KPA om \u00abmilj\u00f8kvalitet, estetikk, natur, landskap og gr\u00f8nnstruktur, herunder om midlertidige og flyttbare konstruksjoner og anlegg\u00bb. Det g\u00e5r fram av forarbeida til lova1 at dette kan vere \u00abmilj\u00f8kvalitetsnormer for luftkvalitet, st\u00f8ygrenser og vannkvalitet [...]\u00bb. 1 Ot.prp. nr. 32 (2007-2008), s. 222 2 Det er soleis klar heimel i plan- og bygningslova for \u00e5 gje f\u00f8resegn om st\u00f8ykrav. St\u00f8y var ogs\u00e5 tema i planprosessen for KPA 2018, og d\u00e5verande fylkesmannen i Hordaland fremma motsegn til planen mellom anna for behandling av st\u00f8y. Flyst\u00f8y var s\u00e6rleg omtala i brev datert 29.10.20182, kor fylkesmannen opprettheldt motsegn. Her blei det mellom anna heldt fram at Verdas Helseorganisasjon anbefaler at st\u00f8ygrensa for flyst\u00f8y blir sett til 45 dB, alts\u00e5 vesentleg l\u00e5gare enn dagens grense p\u00e5 52 dB. At WHO anbefaler ein end\u00e5 l\u00e5gare grense talar for at st\u00f8ykravet b\u00f8r bli praktisert strengt. Ordlyden i \u00a7 22.1.2 seier at grenseverdiane i T-1442 skal bli tilfredsstilt for \u00abtiltak som gir nytt st\u00f8yf\u00f8lsomt bruksform\u00e5l\u00bb. Bustad er klart eit st\u00f8yf\u00f8lsamt bruksform\u00e5l, men seinare innstramming i tekniske krav eller arealplan f\u00e5r ikkje verknad p\u00e5 eksisterande bygg med mindre ein skal gjere s\u00f8knadspliktige endringar. Eit tilbygg er likevel eit nytt \u00abtiltak\u00bb, jf. pbl. \u00a7 1-6, og skal oppfylle krava som er gjeldande p\u00e5 tidspunktet det blir bygget. N\u00e5r det gjeld tilbygg og st\u00f8ykrav, kjem disse i ein krevjande tolkingssituasjon. Ordlyden opnar for at alle tilbygg skal vere omfatta, d\u00e5 dei er \u00abtiltak\u00bb, og som tilbygg til bustad f\u00e5r dei eit st\u00f8yf\u00f8lsamt bruksform\u00e5l. Om eitkvart tilbygg skulle vore omfatta ville dette likevel gitt eit sv\u00e6rt strengt krav som ville vore kostnadsdrivande for b\u00e5de privat part og forvaltninga. L\u00f8ysinga som er valt i kommunens rettleiar, har vore \u00e5 sette grensa ved nye bueiningar eller \u00abvesentlig utvidelse\u00bb av eksisterande bustad, med 50% BRA som rettleiande tal. Denne varetar omsynet til effektiv forvalting, men varetar ogs\u00e5 omsynet bak st\u00f8ykravet, alts\u00e5 at ein skal konsentrere bustadbygging utanfor st\u00f8ysonene. Grensa gjer ogs\u00e5 at ein f\u00e5r samanheng i regelverket, d\u00e5 50% av eksisterande bustad legg til rette for ein slik auke i bruken at det er rimeleg \u00e5 krevje kvalitetskrav som for eit nybygg. Dersom ein kunne \u00abomg\u00e5\u00bb regelverket ved \u00e5 bygge p\u00e5 eksisterande bygg utan st\u00f8ykrav ville dette gitt d\u00e5rleg samanheng i regelverket og gjort at kravet mista sin verknad. Det ville ogs\u00e5 gitt ulik behandling mellom dei som har eigedomar der det st\u00e5r eit bygg, uansett kvalitet, og dei som vil byggje nytt. Byr\u00e5det kan heller ikkje sj\u00e5 at rettleiar T-1442 berre gjeld nybygg. Det st\u00e5r i f\u00f8rste setning i \u00a7 1.1 at \u00abRetningslinjen skal legges til grunn ved arealplanlegging og behandling av byggesaker etter plan- og bygningsloven.\u00bb Dette er f\u00f8lgt opp i rettleiar M-2061, som i \u00a7 1.1 andre setning seier: \u00abRetningslinjen anvendes ved saksbehandling av tiltak etter plan- og bygningsloven \u00a7 1-6.\u00bb Samanheng i regelverket talar ogs\u00e5 for at st\u00f8ykrav f\u00e5r betydning for tilbygg \u2013 retningslinja hadde ikkje trengt \u00e5 omtale \u00abutvidelse av eksisterende bebyggelse\u00bb i \u00a7 4.5, om dette uansett ikkje var omfatta. Klagar har heldt fram at han har vore i kontakt med Milj\u00f8direktoratet, men det er ikkje lagt ved skriftleg uttale til klaga. Det er heller ikkje oppgitt namn p\u00e5 den i Milj\u00f8direktoratet som har gitt uttala. Byr\u00e5det vurderer at kommunen har nytta seg av mogelegheita for skj\u00f8nn som \u00a7 4.5 opnar for, ved \u00e5 opne for mindre tilbygg i rettleiaren. Byr\u00e5det si vurdering er at st\u00f8ykrav for tilbygg/p\u00e5bygg er heimla i KPA kapittel 22 og rettleiar T-1442. Dispensasjon fr\u00e5 st\u00f8ykrav Byr\u00e5det viser her til fagetatens notat om omsyna bak st\u00f8ykravet. St\u00f8y er ei folkehelseutfordring, og flyst\u00f8y blir opplevd som meir plagsamt enn st\u00f8y fr\u00e5 veg, jf. T- 1442/21 \u00a7 2. Sj\u00f8lv om tiltakshavar opplev st\u00f8yen som akseptabel, er det ingen som eig ein bustad for evig. Det ein m\u00e5 vurdere n\u00e5r ein vurderer dispensasjon, er dei samfunnsmessige konsekvensane av \u00e5 leggje til rette for auka utbygging i eit omr\u00e5de som er utsett for flyst\u00f8y. I denne saka vil dispensasjon leggje til rette for auka bruk av ein bustad i eit st\u00f8yutsett omr\u00e5de, noko som kan gjere at fleire personar bur der. Dette kjem i konflikt med omsyna bak 2 https://www.arealplaner.no/bergen4601/dokumenter/1508/Innsigelse%20Fylkesmannen%20i%20Hord aland%20ekstra%20h%c3%b8ring.pdf 3 st\u00f8ykravet, som er nettopp \u00e5 fremje at utbygging skal skje utanfor st\u00f8yutsette omr\u00e5de. Det blir ogs\u00e5 vurdert \u00e5 kome i konflikt med omsynet til barn og unges oppvekstvilk\u00e5r, og omsynet til langsiktige l\u00f8ysingar. Klagar held fram at det er ein samfunnsmessig fordel at han f\u00e5r oppgradera bustaden sin, men det er avklart gjennom planarbeidet med KPA 2018 at ein ikkje \u00f8nsker nybygg og auka bruk i omr\u00e5de kor st\u00f8y kan ha p\u00e5verknad p\u00e5 helse og trivsel, med mindre kvalitetskrav kan bli oppfylt. \u00c5 dispensera fr\u00e5 dette kravet for eit tilbygg som vil gjere eksisterande bustad over dobbelt s\u00e5 stor, kan bli tatt som eit signal om at ein lempar p\u00e5 krava i gul st\u00f8ysone. Byr\u00e5det understrekar ogs\u00e5 at ein kan gjere ikkje-s\u00f8knadspliktige oppgraderingar utan \u00e5 utl\u00f8yse st\u00f8ykrava. Byr\u00e5det si vurdering er at vilk\u00e5ra for dispensasjon fr\u00e5 f\u00f8resegna til KPA \u00a7 22.1.2 ikkje er oppfylt. Plankrav D\u00e5 ein har funnet at st\u00f8ykravet i kapittel 22 er gjeldande for tilbygg/p\u00e5bygg, er ikkje tiltaket i samsvar med \u00abkommuneplanen for \u00f8vrig\u00bb. Unntak fr\u00e5 plankravet gjer seg dermed ikkje gjeldande, jf. \u00a7 3.3.2. Vedtakskompetanse: I h\u00f8ve til Reglement for bystyreutvalgene punkt 1.4, jf. bystyresak 46/19, er myndigheita til \u00e5 behandle klagesaker etter plan- og bygningslova, med n\u00e6rare gitte unntak, delegert til utval for milj\u00f8 og byutvikling. Dersom klaga ikkje blir tatt til f\u00f8lgje, skal saka sendast til Statsforvaltaren i Vestland for endeleg avgjersle. Byr\u00e5det innstiller til utval for milj\u00f8 og byutvikling \u00e5 fatte f\u00f8lgjande vedtak: Fagetaten sitt vedtak datert 22.12.2023 blir opprettheldt. Klaga blir ikkje tatt til f\u00f8lgje. Dato: 19. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 21.02.2024 med f\u00f8lgjande vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 22.12.2023 5. Klage mottatt 07.01.2024 (dateringen p\u00e5 brevet er feil) 6. St\u00f8yfaglig utredning 7. S\u00f8knad om dispensasjon 8. Tegninger datert 23.04.2023 Krav om st\u00f8yrapport og tilh\u00f8rende tiltak ved p\u00e5bygg i st\u00f8ysoner i Bergen kommune 4 "
}