{
  "dokument_id": "2577b26d-e282-592f-829f-e52b4ab163ed",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 61 fra Eline Aresdatter Haakestad (MDG) til kulturbyr\u00e5den om Ekserserhuset - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/11162621/Svar-pa-skriftlig-sporsmal-nr-61-fra-Eline-Aresdatter-Haakestad-MDG-til-kulturbyraden-om-Ekserserhuset-Utvalg-for-finans-kultur-og-naering",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/141879-3 Saksbehandler: Gerd Nilsen Fra Dato: 18. september 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 61 fra Eline Aresdatter Haakestad (MDG) til kulturbyr\u00e5den om Ekserserhuset - Utvalg for finans, kultur og n\u00e6ring Representanten Eline Aresdatter Haakestad (MDG) har den 16.09.24 sendt inn f\u00f8lgende skriftlige sp\u00f8rsm\u00e5l: 1. Hva er status for gjenreisingen av Ekserserhuset? 2. Finnes det noen oppdaterte kostnadsestimater for gjenreisingen? 3. Hvilken tidslinje ser byr\u00e5den for seg for gjenreisningen? Svar fra byr\u00e5den: 1. Byr\u00e5dsavdeling for n\u00e6ring, kultur og idrett bestilte h\u00f8sten 2023 reguleringsplan for oppf\u00f8ring av Ekserserhuset p\u00e5 gnr. 165/bnr. 1037 i henhold til Bystyrets vedtak av 22.04.2020 i sak 114/20. I saken ble det beskrevet f\u00f8lgende: \"For \u00e5 sikre gjenreisingen av Ekserserhuset p\u00e5 det avsatte arealet, er det n\u00f8dvendig \u00e5 skaffe disse baktomtene tilbake, for at huset ikke bare skal gjenreises som det engang stod, men kunne ha en funksjon, som for eksempel sosial m\u00f8teplass og kulturhus med tilstrekkelige krav til helse, milj\u00f8 og sikkerhet. Den aktuelle tomten er i kommunalt eie, og det anses som viktig \u00e5 sikre baktomtene til N\u00f8stegaten 39-45 s\u00e5 snart som mulig slik at arbeidet med reguleringsplan kan startes opp.\" Det har s\u00e5 langt ikke lyktes \u00e5 inng\u00e5 en avtale om \u00e5 kj\u00f8pe baktomtene til N\u00f8stegaten 39-45 gjennom forhandlinger. BNKI vurderte at man ikke ytterligere kunne avvente videre prosess for gjenreisning av Ekserserhuset og at det for \u00e5 sikre videre fremdrift var viktig \u00e5 starte reguleringsprosessen til tross for at man ikke hadde kommet til enighet om kj\u00f8p av baktomtene til N\u00f8stegaten 39-45. Vinteren 23/24 tok Sparebanken vest initiativ til en mulighetsstudie for \u00e5 se p\u00e5 ulike konsepter for gjenreisning av Ekserserhuset. SPV bestilte mulighetsstudie av Vill Arkitektur. Et omforent konsept for Ekserserhuset vil v\u00e6re et viktig utgangspunkt for reguleringsplanarbeidet. 2. H\u00f8sten 2023 ble det ferdigstilt en rapport fra etat for utbygging med kalkyler for en enkel gjenreisning/rekonstruksjon av Ekserserhuset. Denne rapporten gir et utgangspunkt, men eventuelle andre konsepter for gjenreisningen vil m\u00e5tte vurderes n\u00e6rmere. 3. Etat for utbygging har i sin rapport fra h\u00f8sten 2023 grovt estimert at selve gjenreisningen vil kunne ta 12 mnd. Her er det ikke vurdert bygg som er isolert med tilh\u00f8rende tekniske installasjonen. Dersom det skal legges inn vil vi m\u00e5tte legge til 6 mnd. byggetid + 6 mnd. systematisk ferdigstillelse. Totalt 2 \u00e5rs byggetid. F\u00f8r det skal vi gjennom en reguleringsplanprosess. En planprosess tar erfaringsvis mellom 4 til 8 \u00e5r, og det er vanskelig \u00e5 vite hvor lang tid prosessen vil ta for Ekserserhuset. Oppsummert kan vi forutsette fra 6 til 10 \u00e5r f\u00f8r vi vil kunne se et ferdig gjenreist Ekserserhus. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}