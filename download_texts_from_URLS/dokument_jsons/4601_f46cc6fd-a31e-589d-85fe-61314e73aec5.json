{
  "dokument_id": "f46cc6fd-a31e-589d-85fe-61314e73aec5",
  "doc_type": "case_attachment",
  "kommune": 4601,
  "tittel": "Byr\u00e5dens vedtak",
  "url": "https://bergen.kommune.no/politikere-utvalg/api/fil/bk360/10885928/Byradens-vedtak",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/56258-8 \u00c5rstad gnr 159 bnr 131, Kanalveien 54. Bruksendring til dagligvarebutikk Hva saken gjelder: Saken gjelder klage over avslag datert 13.03.2024 p\u00e5 s\u00f8knad om etablering av rampe til nytt plan 2 i eksisterende fjellhall, bruksendring av nordlig del av 1. etasje fra lager/bilverksted/dekkverksted til dagligvarebutikk med tilh\u00f8rende parkering, ny gjennomgang for g\u00e5ende fra Kanalveien til fjellhallen og fasadeendring i forbindelse med ny butikk. Det ble gitt avslag da en kom til at det ikke er grunnlag for \u00e5 dispensere fra KPA 2018 \u00a7 3.1 og reguleringsplan for Mindemyren \u00a7 2.1.1 om plankrav, samt reguleringsplanen \u00a7 5.4.8 om arealform\u00e5let torg T8. Det er s\u00f8kt om midlertidig dispensasjon med en varighet p\u00e5 7 \u00e5r. Avslaget ble p\u00e5klaget av Advokatfirmaet Kyrre ANS v/ Hedda Austad Dale, p\u00e5 vegne av tiltakshaver Kanalveien 54 Eiendom AS, i klage datert 03.04.2024 og supplert 16.04.2024. I samme s\u00f8knad ble det ogs\u00e5 s\u00f8kt om renovasjonsterminal med mer, og det ble gitt tillatelse til dette i vedtak datert 13.03.2024. Noe av bakgrunnen for at dette tiltaket har f\u00e5tt tillatelse, er at renovasjonsterminalen er av samfunnsmessig betydning, og at flere plansaker p\u00e5 Mindemyren st\u00e5r p\u00e5 hold i p\u00e5vente av avklaring knyttet til avfallsh\u00e5ndtering. Eiendommen omfattes av omr\u00e5dereguleringsplan ID 61140000 for Mindemyren, ikrafttredelsesdato 27.04.2015, og er vist som sentrumsform\u00e5l S13 og fortau, torg (rosa). Eiendommen omfattes ogs\u00e5 av reguleringsplan ID 64860000 reguleringsplan for bybanen delstrekning 2 og er vist som bebyggelse og anlegg, samt fortau. Tiltaket krever dispensasjon fra KPA 2018 \u00a7 3.1 og reguleringsplan nr. 61140000 \u00a7 2.1.1 om plankrav, samt fra reguleringsplanen \u00a7 5.4.8 om arealform\u00e5let torg T8. Det er en p\u00e5g\u00e5ende planprosess som omfatter eiendommen: plan nr. 66200000 \u00c5rstad. Gnr 159 bnr 131 mfl., delfelt S13 Mindemyren, sak nr. PLAN-2022/20525. Planforslaget har ikke v\u00e6rt lagt ut til offentlig ettersyn. Vestland fylkeskommune v/ avdeling for infrastruktur og veg har gitt to uttalelser i saken, datert henholdsvis 08.01.2024 og 16.02.2024. En er negativ til den h\u00f8ye frekvensen av tunge kj\u00f8ret\u00f8y over sykkelfelt og fortauet med hensyn til trafikksikkerhet og myke trafikanter. Dersom det \u00e5pnes for st\u00f8rre parkeringsdekning m\u00e5 en regne med at det ikke skal videref\u00f8res for fremtidig bygg p\u00e5 eiendommen. Etter at det ble gjort endringer i s\u00f8knaden uttalte fylkeskommunen seg p\u00e5 nytt. Det vises til at en dispensasjon vil forskuttere plassering av dagligvarebutikk med tanke p\u00e5 reguleringsplanen som er under arbeid. Det stilles sp\u00f8rsm\u00e5l til om det b\u00f8r legges til rette for b\u00e5de renovasjonsterminal og dagligvarebutikk p\u00e5 eiendommen, som begge skaper trafikk av tunge k\u00f8yret\u00f8y. 1 Etter at BIR har foretatt en grundigere vurdering av antall t\u00f8mminger (de detaljer under klagers anf\u00f8rsler) har Vestland Fylkeskommune uttalt seg p\u00e5 nytt den 29.05.2024. Det vises til at en fortsatt er negativ til den h\u00f8ye frekvensen av tunge kj\u00f8ret\u00f8y over sykkelfeltet. Det vises ogs\u00e5 til at trafikkanalysen som ligg ved klagen har mangler, da den bare tar for seg det oms\u00f8kte tiltaket. Fylkeskommunen mener arealbruken og trafikkbildet m\u00e5 sees i sammenheng med stedet og det vises til den p\u00e5g\u00e5ende planprosessen. Bymilj\u00f8etaten uttaler den 05.01.2024 at tiltaket i liten grad vil p\u00e5virke Leaparken og tilkomsten til parken. Det b\u00f8r vurderes om avfallsh\u00e5ndteringen i parken kan knyttes p\u00e5 ny renovasjonsterminal. Byplanavdelingen i Plan- og bygningsetaten uttaler den 17.01.2024 at en er \u00e5pen for en midlertidig dispensasjon til matbutikk p\u00e5 vilk\u00e5r om at vesentlige funksjoner tilknyttet butikken ikke plasseres i omr\u00e5det som inng\u00e5r i T8. Uttalen viser ogs\u00e5 til at det legges opp til en h\u00f8y parkeringsdekning for tiltaket, noe som b\u00f8r vurderes n\u00e6rmere. Klagers anf\u00f8rsler: Klager er grundig begrunnet og gjengis med hovedpunktene i det f\u00f8lgende. Hva gjelder dispensasjon fra plankravet, vises det til at de fleste overordnede forholdene allerede er l\u00f8st. Det eneste som gjenst\u00e5r er trafikk. If\u00f8lge planbestemmelse punkt 4.1 skal delomr\u00e5det brukes til \u00abforretning [...] og infrastruktur til bebyggelsen\u00bb, m.m. Etablering av en dagligvarebutikk med tilh\u00f8rende parkering er klart i tr\u00e5d med arealform\u00e5let innenfor S13. Omr\u00e5deplanen har bestemmelser (punkt 2.1.3) som \u00e5pner for tidsbegrensede, mindre tilpasninger i eksisterende bygningsmasse innenfor samme virksomhet og form\u00e5l fra plankravet. Dette viser at tiltaket ikke var ment \u00e5 utl\u00f8se plankrav. Form\u00e5let f\u00f8r og etter tiltaket, dekkforretning og dagligvare er begge forretninger. Tiltaket er midlertidig og legger derfor ikke legger f\u00f8ringer for fremtidig utnyttelse av eiendommen. Det gj\u00f8res ikke konstruksjonsmessige arbeider. Tiltaket som er oms\u00f8kt for en periode p\u00e5 7 \u00e5r, er i tr\u00e5d med vedtatt omr\u00e5deplan, og det gjenst\u00e5r ingen avklaringer som tilsier at saken ikke kan l\u00f8ses gjennom byggesak. Det fremg\u00e5r eksplisitt av omr\u00e5deplanen pkt. 1.12.1 at: \u00abBilparkering skal etableres i parkeringskjellere under terreng. Fjellhall under Leaparken vil v\u00e6re godt egnet til parkeringsanlegg\u00bb. Det er akkurat dette som er oms\u00f8kt. Bestemmelsen gir et tydelig faglig og politisk signal om at fjellhallen er egnet for parkering. Tiltaket er dermed i tr\u00e5d med omr\u00e5deplanens ordlyd og intensjon. Uavhengig av bruksendringen, gj\u00f8res det gjeldende at en b\u00f8r tillate etablering av rampe med hensyn til service av bossterminalen, samt at det trolig vil v\u00e6re vanskelig \u00e5 etablere rampen i ettertid. Dersom arealet p\u00e5 plan 2 ikke tillates brukt til parkeringsplasser som oms\u00f8kt, vil arealet trolig m\u00e5tte brukes til lagerareal i samsvar med gjeldende plangrunnlag. Det anf\u00f8res videre at trafikksituasjonen ikke blir forverret som f\u00f8lge av bruksendringen. I etterkant av vedtaket har BIR gjort en mer detaljert gjennomgang av t\u00f8mmefrekvensen, og antall t\u00f8mminger vil v\u00e6re rundt 1-2 ganger i uken, og ikke 20 ganger i uken, slik som det er lagt til grunn i vedtaket. Forskjellen skyldes en feil. Korrekt utregning av tungtrafikk er ca. 1-2 t\u00f8mming i uken for BIR og 10 i uken for dagligvareforretningen, samlet 12 t\u00f8mminger i uken. Det er lagt frem en mobilitetsanalyse, som det anf\u00f8res at viser at trafikkforutsetningene, n\u00e6rmere bestemt frekvensen av varelevering med tunge kj\u00f8ret\u00f8y i avkj\u00f8rselen, vil bli bedre dersom oms\u00f8kt dispensasjon innvilges. N\u00e5r det gjelder arealform\u00e5let torg T8 vises det til at det kun er om lag 48 m2 som ligger innenfor. Dette er alts\u00e5 en liten del. Det skal ikke gj\u00f8res noen konstruksjonsmessige inngrep i arealet p\u00e5 48 kvm som vanskeliggj\u00f8r fremtidig utnyttelse av bygget, eller som hindrer at det etableres en gangforbindelse innenfor dette omr\u00e5det. N\u00e5r det gjelder hvordan mulig ny 2 tilkomst fra Kanalveien til Svaneviksveien kan l\u00f8ses, viser tiltakshaver til at vedlagt mobilitetsanalyse viser to eksisterende tilkomstveier mellom Kanalveien og Svaneviksveien. Ettersom det allerede finnes to tilkomstveier anser man det ikke n\u00f8dvendig eller hensiktsmessig \u00e5 foresl\u00e5 en midlertidig tilh\u00f8rende gangforbindelse for en dispensasjon som er tidsmessig avgrenset til en periode p\u00e5 syv \u00e5r. Dagligvarebutikken er heller ikke prosjektert med inngang i retning av torget. \u00c5rsaken til dette, er nettopp at man ikke \u00f8nsker \u00e5 legge f\u00f8ringer for fremtidig planarbeid. I et milj\u00f8perspektiv synes det \u00e5 v\u00e6re lite hensiktsmessig \u00e5 rive deler av eksisterende bygg for \u00e5 tilrettelegge for torg og gangforbindelse mellom Kanalveien og Svaneviksveien, n\u00e5r type gangforbindelse ikke er avklart i detaljplan. Fordelene med \u00e5 dispensere er \u00e5 sikre en positiv utvikling av eiendommen i en midlertidig fase i p\u00e5vente av detaljregulering. Bruksendringen vil bedre trafikksituasjonen til og fra eiendommen, og redusere trafikkfaren for myke trafikanter sammenlignet med dagens godkjente l\u00f8sning. Tiltaket legger til rette for god stedsutvikling i tr\u00e5d med overordnede politiske f\u00f8ringer, i p\u00e5vente av en endelig avklaring p\u00e5 hvilke behov bygningsmassen og tiltakseiendommen skal betjene. Det vises ellers til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. I det aktuelle omr\u00e5det er det per i dag f\u00e5 boliger i umiddelbar n\u00e6rhet til Kanalveien 54, og det antas derfor at et bes\u00f8k til en dagligvarebutikk per n\u00e5 vil l\u00f8ses ved bilkj\u00f8ring. Avslaget p\u00e5 \u00e5 etablere en slik butikk gis hovedsakelig da det er p\u00e5g\u00e5ende reguleringsplan for eiendommen som skal avklare blant annet \u00f8nsket bruk av eiendommen, og eventuelle tiltak i den forbindelse. Videre anses ikke avkj\u00f8rselen med kryssing av gang- og sykkelvei, \u00e5 v\u00e6re dimensjonert for en slik hyppig bruk som en dagligvarebutikk legger opp til. Tiltaket ber\u00f8rer et st\u00f8rre omr\u00e5de (Mindemyren) hvor det er flere p\u00e5g\u00e5ende reguleringsplaner, og kj\u00f8rem\u00f8nstre og trafikksikkerhetstiltak m\u00e5 sees i en helhet med disse. Dagligvarebutikken vil medf\u00f8re kryssing av gang- og sykkelvei, og bilvei, med tyngre kj\u00f8ret\u00f8y og personbiler. Tilkomsten i fjellhallen og innkj\u00f8ringen inn til fjellhallen er videre vurdert \u00e5 v\u00e6re for smal for g\u00e5ende og syklende (syklende har parkering her inne, og for g\u00e5ende fra butikken til parkerte biler i fjellhallen). Dette vurderes \u00e5 g\u00e5 p\u00e5 bekostning av trafikksikkerheten til myke trafikanter. Den aktuelle rampen som leder opp til plan. 2 i fjellhallen er ikke i seg selv problematisk. Grunnlaget for avslaget for denne er at det er en del av etableringen av parkeringsplasser til den nye butikken. En tillatelse til dette vil ikke v\u00e6re hensiktsmessig n\u00e5r det ikke gis tillatelse til dagligvarebutikk. En tillatelse til rampe til plan 2, uten at det gis tillatelse til dagligvarebutikk vil medf\u00f8re en tillatelse til tiltaket uten av det er avklart hva det skal brukes til. B\u00e5de tiltakene med parkeringsplassen og dagligvarebutikken vil her forskuttere forhold som er tenkt avklart behandlet i den p\u00e5g\u00e5ende reguleringsplanen (f.eks. \u00f8nsket bruk og trafikale forhold). Grunnet feilen knyttet til t\u00f8mmefrekvens har fagetaten oversendt den nye informasjonen til Vestland Fylkeskommune og innhentet en ny uttalelse. I forbindelse med klagen er det ogs\u00e5 vedlagt en mobilitet- og trafikksikkerhetsanalyse. Ogs\u00e5 dette er nye opplysninger i forbindelse med klagen. I mobilitetsanalysen og klagen er det vist til at: \u00abDet forventes vesentlig lavere bilf\u00f8rerandel for persontrafikken til/fra butikken, enn dagens persontrafikk til/fra Vianor\u00bb. Denne konklusjonen stiller fagetaten sp\u00f8rsm\u00e5lstegn ved. P\u00e5 generelt grunnlag vil en matbutikk ha st\u00f8rre personbiltrafikk til seg, enn hva et dekk- og bilverksted antas \u00e5 ha. Med mindre den ligger sv\u00e6rt tett p\u00e5 flere boenheter, som f.eks. i sentrumsomr\u00e5det. Det vises ogs\u00e5 til at det det er opplyst at det per i dag er 21 parkeringsplasser p\u00e5 stedet, ny oms\u00f8kt situasjon vil medf\u00f8re at det blir 31 parkeringsplasser. Fagetaten finner ikke nye momenter i klagen ang\u00e5ende dispensasjon fra arealform\u00e5let torg T8 og viser til begrunnelsen i vedtaket under pkt. 3.7 under \u00abArealform\u00e5l\u00bb. 3 Videre kan ikke fagetaten se at tiltaket omfattes av unntaket i omr\u00e5deplanens pkt. 2.1.3 om mindre tilpasninger. Den oms\u00f8kte perioden p\u00e5 7 \u00e5r anses ikke \u00e5 omfattes av det som er p\u00e5tenkte som et \u00abtidsbegrenset perspektiv\u00bb. Etter fagetatens syn skal en ogs\u00e5 v\u00e6re tilbakeholden med \u00e5 anse en periode p\u00e5 7 som \u00abmidlertidig\u00bb i dispensasjonsvurderingen for en matvarebutikk. Byr\u00e5dens vurdering og konklusjon: Byr\u00e5den har vurdert klagen og er kommet til at det kan gis midlertidig tillatelse. Etter byr\u00e5dens vurdering er det grunnlag for \u00e5 dispensere fra KPA 2018 \u00a7 3.1 og reguleringsplan nr. 61140000 \u00a7 2.1.1 om plankrav, jf. pbl. \u00a7 19-2. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre en bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Etter byr\u00e5dens vurdering vil ikke disse hensynene bli \u00abvesentlig tilsidesatt\u00bb ved at det dispenseres, jf. pbl. \u00a7 19-2. If\u00f8lge mobilitetsanalysen som er lagt frem vil tiltaket gi lavere biltrafikk til eiendommen enn dagens situasjon. I likhet med fagetaten finner byr\u00e5den grunn til \u00e5 stille noe sp\u00f8rsm\u00e5l til dette. Klager har selv p\u00e5pekt at b\u00e5de dekkforretning og dagligvareforretning er forretning. Byr\u00e5den kan derfor vanskelig se at bruksendringen vil f\u00f8re til en vesentlig reduksjon i trafikk. Det avgj\u00f8rende for byr\u00e5den i s\u00e5 m\u00e5te er imidlertid at det fremst\u00e5r sannsynliggjort at bruksendringen ikke vil gi en vesentlig \u00f8kning i trafikk til eiendommen. Det er redegjort for at dekkforretningen ogs\u00e5 f\u00e5r levert varer ved bruk av tunge kj\u00f8ret\u00f8y. I tillegg kommer kunder kj\u00f8rende til eiendommen. Det legges heller ikke til rette for en vesentlig \u00f8kning i biltrafikk, da \u00f8kningen i parkeringsplasser \u00f8ker med 10 plasser er fra 21 til 31. Ettersom det allerede er etablert og lovlig virksomhet p\u00e5 eiendommen i dag, kan ikke byr\u00e5den se at en midlertidig dispensasjon fra plankravet vil f\u00f8re til en vesentlig tilsidesettelse av hensynene bak plankravet. Videre vil byr\u00e5den i denne vurderingen av dispensasjon fra plankravene fremheve at det er et p\u00e5g\u00e5ende planarbeid som omfatter eiendommen. Ettersom planen er under arbeid, mener byr\u00e5den at det vil v\u00e6re positivt \u00e5 sikre aktivitet p\u00e5 eiendommen for en avgrenset periode frem til planen er vedtatt. Det er s\u00f8kt om en tidsavgrenset tillatelse p\u00e5 7 \u00e5r. Da det er et p\u00e5g\u00e5ende planarbeid, mener byr\u00e5den at perioden b\u00f8r avgrenses til 5 \u00e5r. Dette er for \u00e5 sikre at tiltaket p\u00e5 eiendommen ikke vil forskuttere vurderinger i eller forhindre realiseringen av en ny plan. Byr\u00e5den mener videre at fordelene med \u00e5 dispensere fra plankravene er \u00abklart st\u00f8rre enn ulempene\u00bb, jf. pbl. \u00a7 19-2. Ulempene er at tiltaket kan gi noe \u00f8kning i trafikk til eiendommen. Det fremst\u00e5r likevel sannsynliggjort at denne \u00f8kningen ikke er vesentlig. Fordelene er at det kan sikres aktivitet p\u00e5 en eiendom som ligger sentralt p\u00e5 Mindemyren. Omr\u00e5det er under utvikling, og det vil komme flere nye boliger her. I denne sammenheng er det ogs\u00e5 positivt at det etableres infrastruktur som dagligvareforretning. Butikken ligger ogs\u00e5 i tett tilknytning til en tverrforbindelse mellom Kanalveien og Svaneviksveien, samt et bybanestopp. Etter byr\u00e5dens vurdering er det ogs\u00e5 grunnlag for \u00e5 innvilge dispensasjon fra omr\u00e5dereguleringsplanen \u00a7 5.4.8 om arealform\u00e5let torg T8, jf. pbl. \u00a7 19-2. Hensynet bak arealform\u00e5let er at det avsettes tilstrekkelig areal til offentlige torg. Byr\u00e5den mener at dette hensynet ikke vil bli \u00abvesentlig tilsidesatt\u00bb ved en midlertidig dispensasjon. Byr\u00e5den finner det avgj\u00f8rende at bruksendringen skjer innenfor eksisterende bygningsmasse. Arealform\u00e5let 4 torg ligger over den eksisterende bygningen. Ettersom endringene knytter seg til byggets innside, samt fasadeendringer, mener byr\u00e5den at tiltaket ikke er egnet til \u00e5 \u00abvesentlig tilsidesette\u00bb hensynene bak arealform\u00e5let. Det fremheves videre at det er tale om en tidsavgrenset dispensasjon, slik at det kan tas n\u00e6rmere stilling til disse forholdene i det p\u00e5g\u00e5ende planarbeidet. Byr\u00e5den mener videre at fordelene med \u00e5 dispensere fra arealform\u00e5let torg er \u00abklart st\u00f8rre enn ulempene\u00bb, jf. pbl. \u00a7 19-2. Ettersom tiltaket f\u00f8rer til endringer i innvendig areal, samt fasadeendringer, mener byr\u00e5den at det ikke er store ulemper med \u00e5 innvilge midlertidig dispensasjon. Fordelene er at det kan sikres aktivitet p\u00e5 en eiendom som ligger sentralt p\u00e5 Mindemyren. Omr\u00e5det er under utvikling, og det vil komme flere nye boliger og andre virksomheter her. I denne sammenheng er det ogs\u00e5 positivt at det etableres infrastruktur som dagligvareforretning. Butikken ligger ogs\u00e5 i tett tilknytning til en tverrforbindelse mellom Kanalveien og Svaneviksveien, samt et bybanestopp. Dagligvarebutikken er heller ikke prosjektert med inngang i retning av torget. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5den se at hensynene som form\u00e5lsparagrafen skal ivareta blir vesentlig tilsidesatt. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Avslutningsvis kommenterer byr\u00e5den at tiltakets visuelle kvaliteter synes \u00e5 v\u00e6re i tr\u00e5d med pbl. \u00a7 29-2. Det fremheves som positivt at det etableres st\u00f8rre vinduer som vil gi enda bedre kontakt mellom inne og ute. Byr\u00e5den tar klagen til f\u00f8lge p\u00e5 vilk\u00e5r. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1) Med hjemmel i forvaltningsloven \u00a7 33 andre ledd oppheves Plan- og bygningsetatens vedtak datert 13.03.2024. 2) Med hjemmel i plan- og bygningsloven \u00a7 19-2 innvilges dispensasjon fra KPA 2018 \u00a7 3.1 og reguleringsplan nr. 61140000 \u00a7 2.1.1 om plankrav, samt fra reguleringsplanen \u00a7 5.4.8 om arealform\u00e5let torg T8 med f\u00f8lgende avgrensning: a. Dispensasjonene som nevnt i pkt. 2 gis i utgangspunktet en tidsavgrensning p\u00e5 5 \u00e5r fra vedtaksdato. b. Dersom reguleringsplanen som er under arbeid (plannr. 66200000) vedtas f\u00f8r det er g\u00e5tt 5 \u00e5r, settes dispensasjonenes varighet til vedtakelsestidspunkt for planen. 3) Med hjemmel plan- og bygningsloven \u00a7\u00a7 20-1 og 21-4 gis det rammetillatelse til etablering av rampe til nytt plan 2 i eksisterende fjellhall, bruksendring av nordlig del av 1. etasje fra lager/bilverksted/dekkverksted til dagligvarebutikk med tilh\u00f8rende parkering, ny gjennomgang for g\u00e5ende fra Kanalveien til fjellhallen og fasadeendring i forbindelse med ny butikk. 4) Det overlates Plan- og bygningsetaten \u00e5 utferdige den endelige rammetillatelsen, med en vurdering av ytterligere n\u00f8dvendige vilk\u00e5r. 5 5) Klagen tas til f\u00f8lge p\u00e5 vilk\u00e5r. Dato: 28. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 30.04.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Avslag datert 13.03.2024 5. Rammetillatelse datert 13.03.2024 (ikke p\u00e5klaget vedtak) 6. Klage datert 03.04 og 16.04.2024 7. Intern uttalelse fra Byplanavdelingen datert 17.01.2024 8. Uttale fra Bymilj\u00f8etaten datert 05.01.2024 9. Uttale fra Vestland fylkeskommune vei, datert 16.02 og 08.01.2024 10. S\u00f8knad 11. Tegninger f\u00f8r og etter oms\u00f8kt situasjon 2) Uttale - dispensasjon - dagligvarebutikk og parkering - fv. 5328 Kanalveien - gnr. 159 bnr. 131 - Bergen kommune 6 "
}