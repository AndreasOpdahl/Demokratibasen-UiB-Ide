{
  "dokument_id": "d8561e5b-c602-5ad1-8514-1ed74ec52ac3",
  "doc_type": "case_attachment",
  "kommune": 4601,
  "tittel": "Lovutkast - NOU 2020 14(1287872)",
  "url": "https://bergen.kommune.no/politikere-utvalg/api/fil/bk360/10655591/Lovutkast-NOU-2020-14-1287872-",
  "tekst": "NOU 2020: 14 Ny barnelov Lovforslag Lov om barn og foreldre (barnelova) Del I Innleiande f\u00f8resegner Kapittel 1 Grunnleggjande rettar for barn \u00a7 1-1 Det beste for barnet I alle avgjerder og handlingar etter denne lova skal eit grunnleggjande omsyn vere kva som er best for barnet. Lova skal medverke til at barn og unge blir m\u00f8tte med kj\u00e6rleik og respekt og f\u00e5r ein trygg oppvekst. \u00a7 1-2 Barnet sin rett til medverknad Barn som er i stand til \u00e5 gjere seg opp eigne meiningar, har rett til medverknad i alt som vedkjem dei etter denne lova. Barn skal f\u00e5 tilstrekkeleg og tilpassa informasjon og skal f\u00e5 ytre meiningane sine fritt. Det skal leggjast vekt p\u00e5 meiningane deira i samsvar med alder og modning. \u00a7 1-3 Barnet sin rett til omsorg, utvikling og vern mot vald Barn har rett til omsorg og skal f\u00e5 s\u00e5 gode utviklingsvilk\u00e5r som mogleg. Barn har rett til vern mot vald, overgrep og anna omsynslaus \u00e5tferd. Dei skal ikk je utsetjast for noko som dei kan ta fysisk eller psykisk skade av, verken i oppsedinga eller i andre samanhengar. \u00a7 1-4 Barnet sin rett til familieliv Barn har rett til respekt for familielivet sitt. Barn skal sikrast kontakt med begge foreldra s\u00e5 langt det er til det beste for barnet. Del II Foreldreskap og slektskap Kapittel 2 Kven som er foreldra til eit barn \u00a7 2-1 Foreldreskap til eit barn Kven som er foreldre til eit barn, skal fastsetjast etter denne lova eller etter lov om adopsjon. Eit barn kan ikkje ha fleire enn to foreldre. Domstolar og styringsorgan kan berre pr\u00f8ve foreldreskapen til eit barn i saker etter denne lova. Departementet peikar ut kven som er foreldreskapsmyndigheit etter denne lova. \u00a7 2-2 Morskap Den som har f\u00f8dt barnet, er mor til barnet. Morskap kan ikkje overf\u00f8rast gjennom avtale om \u00e5 f\u00f8de eit barn for ein annan person. \u00a7 2-3 Foreldreskap etter assistert befruktning Ein som samtykkjer til assistert befruktning av ein ektefelle eller sambuar, blir far eller medmor til barnet. Dette gjeld berre n\u00e5r befruktninga har skjedd innanfor godkjent helsestell og identiteten til s\u00e6dgjevaren er kjend. Berre personar over 18 \u00e5r kan vere foreldre etter denne f\u00f8resegna. Ein avliden ektefelle eller avliden sambuar til mora blir far til barnet dersom barnet er blitt til ved assistert befruktning etter bioteknologiloven \u00a7 2-17. Departementet kan gje forskrift om fastsetjing av foreldreskap etter assistert befruktning. \u00a7 2-4 Farskap etter ekteskap Dersom mora var gift med ein mann d\u00e5 barnet vart f\u00f8dt, er mannen far til barnet. F\u00f8rste leddet gjeld ikkje dersom ektefellane var separerte etter l\u00f8yve eller dom d\u00e5 barnet vart f\u00f8dt. Ein avliden ektefelle skal reknast som far dersom unnfanginga kan ha skjedd f\u00f8r d\u00f8dsfallet. \u00a7 2-5 Farskap etter erkl\u00e6ring I tilfelle der foreldreskap ikkje f\u00f8lgjer av reglane i \u00a7\u00a7 2-3 eller 2-4, kan ein mann bli far dersom han erkl\u00e6rer farskap under svangerskapet eller seinare. Erkl\u00e6ringa gjeld berre n\u00e5r ho er gjeven av den som mora har nemnt som far, eller n\u00e5r mora skriftleg har godteke erkl\u00e6ringa. Farskap skal erkl\u00e6rast skriftleg, anten digitalt til foreldreskapsmyndigheita eller ved personleg framm\u00f8te for styresmaktene. Farskap kan \u00f2g erkl\u00e6rast ved returnering av eit skjema fr\u00e5 foreldreskapsmyndigheita, jf. \u00a7 3-5 tredje leddet. Dersom den som vil vere far etter denne f\u00f8resegna, er under 18 \u00e5r, m\u00e5 dei som har foreldreansvaret for han, \u00f2g skrive under p\u00e5 erkl\u00e6ringa. N\u00e5r nokon erkl\u00e6rer farskap i samsvar med denne f\u00f8resegna, skal foreldreskapsmyndigheita melde fr\u00e5 om det til folkeregistermyndigheita. Dersom eit barn er f\u00f8dt i utlandet og opplysningane i saka ikkje gjev godt grunnlag for \u00e5 sl\u00e5 fast farskapen, kan myndigheita be om eigna pr\u00f8vemateriale fr\u00e5 barnet og fr\u00e5 den som vil erkl\u00e6re seg som far, i desse tilfella: a) n\u00e5r barnet, mora eller ein som vil erkl\u00e6re seg som far, ikkje kan dokumentere identiteten sin b) n\u00e5r det er grunn til \u00e5 tru at nokon har gjeve urette opplysningar om kven som er far, for \u00e5 f\u00e5 norsk statsborgarskap til barnet. N\u00e5r ein som vil erkl\u00e6re seg som far, seier nei til ein DNA-analyse etter fjerde leddet, eller n\u00e5r ein DNA-analyse etter fjerde leddet viser at han ikkje er far til barnet, kan ikkje ei erkl\u00e6ring om farskap godkjennast. Departementet kan gje forskrift om framgangsm\u00e5ten for farskapserkl\u00e6ring etter f\u00f8rste til tredje leddet. Departementet kan \u00f2g gje forskrift om gjennomf\u00f8ring av reglane i fjerde og femte leddet. \u00a7 2-6 Endring av foreldreskap n\u00e5r ein annan person erkl\u00e6rer farskap Farskap eller medmorskap kan endrast med ei erkl\u00e6ring om farskap etter \u00a7 2-5 fr\u00e5 ein som meiner \u00e5 vere far, n\u00e5r b\u00e5de mora og den andre som har vore rekna som forelder, samtykkjer til at foreldreskapen skal endrast. Foreldreskapen kan berre endrast n\u00e5r foreldreskapsmyndigheita etter ein DNA-analyse har sl\u00e5tt fast at den som vil erkl\u00e6re farskap, er biologisk forelder til barnet. Dersom barnet har fylt 18 \u00e5r, kan foreldreskapen ikkje endrast etter denne paragrafen utan samtykke fr\u00e5 barnet. \u00a7 2-7 Barnet sin rett til kunnskap om den biologiske faren Fr\u00e5 barnet fyller 18 \u00e5r, har det rett til \u00e5 f\u00e5 greie p\u00e5 kven som er den biologiske faren, jf. andre leddet. Opplysningane om biologisk foreldreskap endrar ikkje den juridiske foreldreskapen. Dersom nokon som har fylt 18 \u00e5r, trur at ein viss person kan vere far deira, kan dei krevje at foreldreskapsmyndigheita gjev han p\u00e5legg om \u00e5 levere ei eigna pr\u00f8ve til DNA - analyse etter \u00a7 3-5, og dei har rett til \u00e5 f\u00e5 vite resultatet av analysen. Dersom eit slikt p\u00e5legg ikkje blir f\u00f8lgt, kan retten gjere vedtak etter \u00a7 4-7 andre leddet. Departementet kan gje forskrift om gjennomf\u00f8ring av reglane i paragrafen her. Kapittel 3 Administrativ fastsetjing og klarlegging av foreldreskap \u00a7 3-1 Plikt til \u00e5 gje f\u00f8dselsmelding N\u00e5r eit barn er f\u00f8dt, har lege eller jordmor plikt til \u00e5 gje f\u00f8dselsmelding til folkeregistermyndigheita. I meldinga skal det st\u00e5 kven som er foreldra til barnet, eller kven mora har nemnt som forelder til barnet. I meldinga skal det \u00f2g st\u00e5 om foreldra lever saman. N\u00e5r barnet er f\u00f8dt utan lege eller jordmor til stades, skal mora sj\u00f8lv gje f\u00f8dselsmelding til folkeregistermyndigheita innan ein m\u00e5nad. F\u00f8der ho barnet medan ho mellombels held til i utlandet, skal ho gje melding til folkeregistermyndigheita innan ein m\u00e5nad etter at barnet er kome til Noreg. F\u00f8dselsmelding skal \u00f2g gjevast n\u00e5r barnet er d\u00f8df\u00f8dt. I tilfelle der farskap eller medmorskap enno ikkje er fastsett eller foreldra ikkje lever saman, skal f\u00f8dselsmeldinga sendast til b\u00e5de folkeregistermyndigheita, foreldreskapsmyndigheita og bidragsmyndigheita. N\u00e5r eit barn er blitt til ved assistert befruktning utf\u00f8rt p\u00e5 ei einsleg kvinne etter f\u00f8resegnene i bioteknologiloven, skal f\u00f8dselsmeldinga likevel berre sendast til folkeregistermyndigheita. Departementet kan gje forskrift om melding av f\u00f8dslar. \u00a7 3-2 Det offentlege sitt ansvar for fastsetjing av foreldreskap N\u00e5r det ikkje er fastsett eller kjent kven som er foreldra til barnet, eller n\u00e5r ein utanlandsk foreldreskap ikkje blir lagd til grunn etter \u00a7 15-5, skal foreldreskapsmyndigheita f\u00e5 fastsett eller klarlagt kven som er foreldra etter reglane i denne lova. Departementet kan gje forskrift om gjennomf\u00f8ring av reglane i paragrafen her. \u00a7 3-3 Klarlegging av morskap Dersom foreldreskapsmyndigheita f\u00e5r greie p\u00e5 at det ikkje er klarlagt i samsvar med reglane i denne lova kven som er mor til eit barn, skal folkeregistermyndigheita finne ut kven som har f\u00f8dt barnet. Departementet kan gje forskrift om gjennomf\u00f8ring av reglane i denne paragrafen. \u00a7 3-4 Fastsetjing av kven som er far eller medmor til barnet N\u00e5r foreldreskapsmyndigheita f\u00e5r f\u00f8dselsmelding etter \u00a7 3-1 fjerde leddet fordi det ikkje er fastsett farskap eller medmorskap, skal ho handsame saka vidare. Dersom mora har nemnt ein som kan vere far til barnet, skal foreldreskapsmyndigheita melde fr\u00e5 til den som er nemnd som far. Dersom ein som er nemnd som far, ikkje erkl\u00e6rer farskap etter \u00a7 2-5, eller dersom mora ikkje har nemnt nokon som far, kan foreldreskapsmyndigheita krevje at mora og den eller dei som kan vere far til barnet, gjev forklaring. Dersom barnet er blitt til ved assistert befruktning og det ikkje er fastsett foreldreskap etter \u00a7 2-3, skal foreldreskapsmyndigheita unders\u00f8kje saka. Dersom foreldreskapsmyndigheita kjem til at vilk\u00e5ra i \u00a7 2-3 er oppfylte, skal foreldreskapsmyndigheita melde foreldreskapen til folkeregisteret. \u00a7 3-5 Innhenting av DNA-pr\u00f8ver i saker om farskap I saker om farskap kan foreldreskapsmyndigheita gje p\u00e5legg om at barnet, mora og den eller dei som kan vere far til barnet, skal gje fr\u00e5 seg eigna pr\u00f8ver til DNA -analyse. I s\u00e6rlege h\u00f8ve kan den som kan vere far, bli p\u00e5lagd \u00e5 gje fr\u00e5 seg ei eigna pr\u00f8ve til DNA- analyse f\u00f8r barnet er f\u00f8dt. Dersom nokon ikkje rettar seg etter eit p\u00e5legg etter f\u00f8rste leddet, kan retten ta avgjerd etter \u00a7 4-7 andre leddet. Den som analysen peikar ut som far, skal oppmodast av foreldreskapsmyndigheita til \u00e5 erkl\u00e6re farskap etter \u00a7 2-5. Departementet kan gje forskrift om pr\u00f8vetaking, eigna biologisk materiale og DNA - analyse til bruk i saker om farskap og annan slektskap. \u00a7 3-6 Bortlegging av sak om foreldreskap N\u00e5r det ikkje er r\u00e5d \u00e5 klarleggje identiteten til mora i samsvar med \u00a7 3-3, m\u00e5 foreldreskapsmyndigheita leggje bort saka. N\u00e5r det ikkje er r\u00e5d \u00e5 fastsetje farskapen eller medmorskapen i samsvar med \u00a7\u00a7 3-4 eller 3-5, kan foreldreskapsmyndigheita leggje bort saka dersom mora samtykkjer til det. I ei foreldreskapssak der det kan vere mogleg \u00e5 f\u00e5 fastsl\u00e5tt foreldreskapen med DNA - analyse, kan foreldreskapsmyndigheita leggje bort saka berre dersom det er sterke grunnar til det. N\u00e5r ei sak er lagd bort etter f\u00f8rste til tredje leddet, kan foreldreskapsmyndigheita opne sak for \u00e5 klarleggje eller fastsetje foreldreskapen seinare, dersom det kjem fram nye opplysningar. Dersom foreldreskapsmyndigheita legg bort saka etter f\u00f8rste til tredje leddet, kan barnet, den som er registrert som forelder til barnet, eller ein som meiner \u00e5 vere forelder til barnet, sj\u00f8lv reise sak om foreldreskapen for retten. \u00a7 3-7 N\u00e5r saka g\u00e5r til retten Dersom foreldreskap ikkje blir klarlagd eller fastsett etter \u00a7\u00a7 3-3 til 3-5 og saka ikkje er lagd bort etter \u00a7 3-6, skal foreldreskapsmyndigheita reise sak om kven som er forelder til barnet. Dersom ei rettssak endar utan at foreldreskapen blir fastsett, kan foreldreskapsmyndigheita sende ny stemning til tingretten n\u00e5r nye opplysningar tyder p \u00e5 at ein som ikkje f\u00f8r har vore part i saka, kan vere forelder til barnet. Kapittel 4 Rettargang i saker om foreldreskap \u00a7 4-1 Kva slags saker kapittelet gjeld F\u00f8resegnene i dette kapittelet gjeld n\u00e5r det ikkje er fastsett foreldreskap for barnet, og n\u00e5r foreldreskap er fastsett og det er reist sak med p\u00e5stand om at nokon andre er forelder til barnet. \u00a7 4-2 Tilh\u00f8vet til andre reglar om rettargang Domstolloven og tvisteloven gjeld for retten si handsaming av saker etter dette kapittelet, n\u00e5r ikkje noko anna f\u00f8lgjer av reglane her. \u00a7 4-3 Kva for domstol saka h\u00f8yrer under Saka skal reisast der barnet har heimting p\u00e5 den tida saka blir reist. Dersom barnet ikkje lever, eller dersom det bur utanfor riket, skal saka reisast der den saks\u00f8kte har heimting. Dersom barnet bur p\u00e5 sperra adresse, jf. lov 9. desember 2016 nr. 88 om folkeregistrering med forskrifter, eller det er s\u00f8kt om eller gjeve l\u00f8yve til \u00e5 nytte fiktive personopplysningar om barnet, jf. lov 4. august 1995 nr. 53 om politiet \u00a7 14 a, kan saka reisast for Oslo tingrett. \u00a7 4-4 Partane i saka I saker etter dette kapittelet er b\u00e5de barnet, kvar person som blir rekna som forelder til barnet, og kvar person som kan bli forelder til barnet, part i saka. Dersom nokon som kan vere forelder til barnet, er d\u00f8d, skal d\u00f8dsbuet eller arvingane til vedkomande gjerast til part. Kjem det fram opplysningar som tyder p\u00e5 at nokon som ikkje har vore part i saka, kan vere forelder, skal retten ved prosesskriv gjere vedkomande til saks\u00f8kt. N\u00e5r stemnem\u00e5l skal forkynnast etter domstolloven \u00a7 181, skal namnet p\u00e5 andre partar enn den som forkynninga gjeld for, ikkje gjerast kjent. \u00a7 4-5 F\u00f8rebels verje for mindre\u00e5rige barn Dersom ei sak etter dette kapittelet skal handsamast ved hovudforhandling og barnet saka gjeld, er mindre\u00e5rig, skal retten nemne opp ei f\u00f8rebels verje som tek hand om interessene til barnet i samband med saka. Retten skal \u00f2g nemne opp ei f\u00f8rebels verje n\u00e5r eit mindre\u00e5rig barn vil reise sak om endring av foreldreskap. \u00a7 4-6 Vilk\u00e5r og fristar for \u00e5 reise sak om endring av farskap eller medmorskap Eit barn kan alltid reise sak om endring av farskap eller medmorskap. Er barnet mindre\u00e5rig, blir saka reist av ei f\u00f8rebels verje. Har barnet fylt 15 \u00e5r, kan verja ikkje reise sak utan samtykke fr\u00e5 barnet. N\u00e5r s\u00e6rlege grunnar taler for det, kan foreldreskapsmyndigheita reise saka. Kvar av foreldra kan reise foreldreskapssak etter \u00e5 ha lagt fram opplysningar som tyder p\u00e5 at nokon andre enn den som er rekna som far eller medmor, kan vere forelder til barnet. Ein m\u00e5 reise saka innan eitt \u00e5r etter at ein fekk kjennskap til opplysningane, men dersom ein fekk kjennskap til dei f\u00f8r barnet vart f\u00f8dt, har ein likevel frist fram til barnet fyller eitt \u00e5r. Retten avgjer i orskurd om vilk\u00e5ra for \u00e5 reise sak er oppfylte, og kan i orskurd gjere unntak fr\u00e5 fristen n\u00e5r s\u00e6rlege grunnar taler for det. Ein som meiner \u00e5 vere forelder til barnet, kan fram til barnet fyller tre \u00e5r, reise sak om foreldreskapen etter \u00e5 ha lagt fram opplysningar som tyder p\u00e5 foreldreskap. Retten kan i orskurd forlengje fristen n\u00e5r s\u00e6rlege grunnar taler for det. Reglane i andre leddet andre og tredje punktumet gjeld p\u00e5 tilsvarande m\u00e5te. \u00a7 4-7 Pr\u00f8vetaking og DNA-analyse I saker om farskap kan retten gje alle partane i saka p\u00e5legg om \u00e5 m\u00f8te hos lege for \u00e5 gje fr\u00e5 seg ei eigna pr\u00f8ve til DNA-analyse. Retten kan \u00f2g gje eit slikt p\u00e5legg til ein mann som ikkje er part, dersom det er grunn til \u00e5 tru at han kan vere far, men berre n\u00e5r han f\u00f8rst har f\u00e5tt sagt si meining. Kommunelegen peikar ut ein lege som har plikt til \u00e5 ta dei pr\u00f8vene som trengst. Dersom nokon l\u00e8t vere \u00e5 rette seg etter p\u00e5legg etter f\u00f8rste leddet om \u00e5 kome til pr\u00f8vetaking og DNA-analyse, anten sj\u00f8lv eller med barn dei bur saman med, kan retten i orskurd vedta at vedkomande skal gripast av politiet og f\u00f8rast til lege for pr\u00f8vetaking. Dersom ein som kan vere far til barnet, er d\u00f8d eller utilgjengeleg av andre grunnar, kan retten som prov i ei sak om farskap hente inn og bruke pr\u00f8ver som er tekne av vedkomande f\u00f8r, eller hente inn anna biologisk materiale. Retten kan gjere dette berre n\u00e5r det ikkje er i strid med andre lover. Departementet kan gje forskrift om innhenting og bruk av slikt materiale. \u00a7 4-8 Korleis retten skal vurdere bevis i foreldreskapssak Dersom nokon blir utpeika som far etter DNA-analyse, skal det seiast dom for at han er far. Er det utf\u00f8rt assistert befruktning p\u00e5 mora med samtykke fr\u00e5 ektefellen eller sambuaren, skal det seiast dom for at ektefellen eller sambuaren er forelder, dersom det ikkje er lite truleg at barnet er blitt til ved assistert befruktning. Ein som er s\u00e6dgjevar etter bioteknologiloven, kan ikkje d\u00f8mast til far, med mindre han er ektefelle eller sambuar til mora. \u00a7 4-9 Dom utan hovudforhandling Retten kan seie dom utan hovudforhandling i saker om farskap n\u00e5r resultatet av ein DNA-analyse anten peikar ut eller utelukkar nokon som far til barnet. Partane skal likevel f\u00e5 h\u00f8ve til \u00e5 uttale seg om kor langt vilk\u00e5ra for slik dom er oppfylte. \u00a7 4-10 Heving av saka Retten kan heve saka i orskurd i desse tilfella: a) n\u00e5r nokon erkl\u00e6rer farskap i samsvar med \u00a7 2-5 b) n\u00e5r ein som det er reist sak mot, bur i utlandet og det er ur\u00e5d \u00e5 f\u00e5 nok opplysningar til \u00e5 fastsetje foreldreskapen. \u00a7 4-11 Utvida rettskraft Ein rettskraftig dom i ei sak etter dette kapittelet gjeld for og mot alle og skal leggjast til grunn i alle samanhengar der foreldreskapen har noko \u00e5 seie. \u00a7 4-12 S\u00e6rreglar om ankesaker Alle partane i saka p\u00e5 f\u00f8rste rettssteget held fram med \u00e5 vere partar i ankesaka. Den som er frifunnen etter \u00a7 4-9, er likevel part berre n\u00e5r retten eller nokon av dei andre partane dreg vedkomande inn i saka. Dersom opplysningar som kjem fram i ankesaka, tyder p\u00e5 at nokon som ikkje har vore part i saka, kan vere forelder, skal retten anten gjere vedkomande til part ved prosesskriv eller oppheve dommen og sende saka til ny forhandling i tingretten. \u00a7 4-13 S\u00e6rreglar om gjenopning I saker om farskap der det ikkje har lege f\u00f8re ein DNA-analyse, kan det krevjast at ei rettskraftig avgjerd skal takast opp att til ny pr\u00f8ving utan omsyn til vilk\u00e5ra i tvisteloven \u00a7\u00a7 31-3 til 31-6. Dersom nokon krev at saka skal takast opp att, skal retten gje p\u00e5legg om blodpr\u00f8ve og DNA-analyse etter reglane i \u00a7 4-7. I saker om farskap der det har lege f\u00f8re ein DNA-analyse, og i saker om annan foreldreskap, gjeld ikkje fristen i tvisteloven \u00a7 31-6 andre leddet for \u00e5 krevje at saka skal takast opp att. \u00a7 4-14 Kostnaden med saka Staten ber den kostnaden som retten har med saker etter dette kapittelet, medrekna kostnaden med \u00e5 f\u00e5 tak i opplysningar som retten meiner trengst. Kapittel 5 Rettargang i andre slektskapssaker enn foreldreskapssaker \u00a7 5-1 Verkeomr\u00e5det og tilh\u00f8vet til allmenne rettargangsreglar Reglane i dette kapittelet gjeld sak for domstolane om slektskap i rett opp- eller nedstigande line (slektskapssak), anna enn foreldreskap. I ei slektskapssak kan andre tvistar berre takast opp n\u00e5r dei f\u00f8lgjer av slektskapen eller slektskapssaka. Reglane i domstolloven og tvisteloven gjeld s\u00e5 langt ikkje noko anna er sagt. \u00a7 5-2 Kven som kan vere part i slektskapssak Berre dei som det er p\u00e5st\u00e5tt er i slekt, kan reise slektskapssak seg imellom. Saka m\u00e5 reisast mot den eller dei som er p\u00e5st\u00e5tt n\u00e6rast i slekt. For \u00e5 vareta offentlege interesser har arbeids- og velferdsetaten rett til \u00e5 m\u00f8te i ei slektskapssak og til \u00e5 anke eller krevje at saka blir teken opp att. Retten skal gje melding til arbeids- og velferdsetaten om at ei sak er reist, og skal \u00f2g gje slik melding dersom nokon av partane ikkje m\u00f8ter. Dersom nokon som p\u00e5st\u00e5r \u00e5 vere lenger ute i slekt, har reist sak, har livsarvingane etter ein slektning som ikkje lenger er i live, rett til \u00e5 g\u00e5 inn i saka og til \u00e5 anke eller krevje gjenopning av saka. D\u00f8yr ein part f\u00f8r dom er sagd, kan dei n\u00e6raste slektningane av den avlidne i rett opp- eller nedstigande line halde fram med saka. D\u00f8yr ein part etter at dom er sagd, kan dei som er nemnde i f\u00f8rste punktum, d\u00f8dsbuet eller arvingar som dommen r\u00f8rer ved interessene til, anke eller krevje at saka blir teken opp att. \u00a7 5-3 Stillinga til verja Verja kan ikkje reise slektskapssak for ein person under verjem\u00e5l som har fylt 15 \u00e5r, utan samtykke fr\u00e5 personen, med mindre personen ikkje er i stand til \u00e5 forst\u00e5 kva eit samtykke f\u00f8rer med seg. \u00a7 5-4 Utvida rettskraft Ein rettskraftig dom i ei slektskapssak gjeld for og mot alle og skal leggjast til grunn i alle samanhengar der slektskapen har noko \u00e5 seie. Er saka reist mellom nokon som det er p\u00e5st\u00e5tt er lenger ute i slekt, gjeld dommen berre mot ein n\u00e6rare slektning eller livsarvingane hans eller hennar dersom vedkomande er g\u00e5tt inn i saka eller er varsla om ho. Det same gjeld for den som sj\u00f8lv krev \u00e5 vere den som slektskapssaka gjeld. \u00a7 5-5 Gjenopning Fristen etter tvisteloven \u00a7 31-6 andre leddet for \u00e5 krevje at saka blir teken opp att, gjeld ikkje i slektskapssaker. Del III Foreldreansvar, fast bustad og samv\u00e6r Kapittel 6 Foreldreansvaret \u00a7 6-1 Kven som har foreldreansvaret Dersom foreldra er gifte eller sambuarar n\u00e5r eit barn blir f\u00f8dt, har dei foreldreansvaret for barnet saman. Dersom foreldra ikkje er gifte eller sambuarar n\u00e5r eit barn blir f\u00f8dt, har den som f\u00f8dde barnet, foreldreansvaret aleine. Foreldra kan likevel avtale at dei skal ha foreldreansvaret saman, eller at den andre forelderen skal ha foreldreansvaret aleine. Foreldre som separerer eller skil seg eller flytter fr\u00e5 kvarandre, har framleis sams foreldreansvar, men dei kan avtale at den eine skal ha foreldreansvaret aleine. Er foreldra usamde om foreldreansvar etter denne paragrafen, m\u00e5 retten ta avgjerd. Retten kan gje \u00e9in av foreldra foreldreansvaret aleine berre dersom det er s\u00e6rlege grunnar for det. \u00a7 6-2 Foreldreansvar etter d\u00f8dsfall Dersom foreldra har foreldreansvaret saman og den eine d\u00f8yr, f\u00e5r den attlevande foreldreansvaret aleine. Dersom den attlevande forelderen er sikta eller tiltalt for forsettleg drap p\u00e5 den andre forelderen, skal retten ta f\u00f8rebels avgjerd om foreldreansvaret etter reglane i \u00a7 12-3. D\u00f8yr ein forelder som har foreldreansvaret aleine, f\u00e5r den attlevande foreldreansvaret dersom barnet budde saman med begge ved d\u00f8dsfallet. Dette gjeld ikkje n\u00e5r den attlevande er sikta, tiltalt eller d\u00f8md for forsettleg drap p\u00e5 den andre forelderen. Den attlevande forelderen og andre kan krevje \u00e5 f\u00e5 foreldreansvar etter reglane i \u00a7 12- 1. \u00a7 6-3 Melding om foreldreansvar til folkeregistermyndigheita N\u00e5r foreldra inng\u00e5r avtale om foreldreansvaret etter denne lova, skal dei melde avtalen til folkeregistermyndigheita. Avtale om foreldreansvar som ikkje er meld til folkeregistermyndigheita, er ikkje gyldig. Retten skal melde ei norsk avgjerd om foreldreansvaret til folkeregistermyndigheita. Dersom foreldreskap er fastsett og foreldra er folkeregistrerte p\u00e5 same adresse her i landet eller melder til folkeregistermyndigheita at dei bur saman her, skal folkeregistermyndigheita registrere at foreldra har foreldreansvaret saman. \u00a7 6-4 Omsorgsplikta som f\u00f8lgjer med foreldreansvaret For dei som har foreldreansvaret, skal omsynet til kva som er best for barnet, kome i f\u00f8rste rekkje. Dei som har foreldreansvaret, skal gje barnet omsorg, kj\u00e6rleik og ei oppseding med respekt for eigenverdet til barnet. Verken i oppsedinga eller i andre samanhengar skal dei utsetje barnet for vald eller noko anna som det kan ta fysisk eller psykisk skade av. \u00a7 6-5 Avgjerder som h\u00f8yrer til foreldreansvaret Foreldre med foreldreansvar har rett og plikt til \u00e5 ta avgjerder for barnet i personlege tilh\u00f8ve innanfor dei grensene som sj\u00f8lvr\u00e5deretten og retten til medverknad for barnet set . Foreldre som har sams foreldreansvar, skal ta avgjerdene saman. N\u00e5r ein forelder har foreldreansvaret aleine og det er avtalt eller fastsett samv\u00e6r, skal forelderen som har foreldreansvar, gje den andre forelderen h\u00f8ve til \u00e5 uttale seg f\u00f8r det blir teke avgjerder som vil gjere det vesentleg vanskelegare \u00e5 ut\u00f8ve samv\u00e6rsretten. For retten til \u00e5 ta avgjerder for barnet i \u00f8konomiske saker gjeld reglane i vergem\u00e5lsloven. Ein avtale om ekteskap som foreldre eller andre gjer p\u00e5 vegner av barnet, er ikkje bindande. \u00a7 6-6 Foreldra si plikt til \u00e5 oppfylle barnet sin sj\u00f8lvr\u00e5derett og rett til medverknad Foreldra skal h\u00f8yre p\u00e5 kva barnet har \u00e5 seie, f\u00f8r dei tek avgjerder som gjeld barnet. Dei skal leggje vekt p\u00e5 kva barnet meiner, alt etter kor gammalt og modent barne t er. Foreldra skal gje barnet gradvis st\u00f8rre sj\u00f8lvr\u00e5derett med alderen og fram til det fyller 18 \u00e5r eller f\u00e5r sj\u00f8lvr\u00e5derett etter s\u00e6rskilde f\u00f8resegner. \u00a7 6-7 Barnet sin rett til personvern og vern om privatlivet N\u00e5r foreldre samtykkjer til deling av personopplysningar p\u00e5 vegner av eit barn, skal dei alltid ta omsyn til den retten barnet har til personvern og vern om privatlivet. Eit barn som har fylt 13 \u00e5r, vel sj\u00f8lv om det skal samtykkje til deling av personopplysningar. Dersom det gjeld personopplysningar av eit av dei slaga som er nemnde i personvernforordningen artikkel 9 og 10, m\u00e5 barnet ha fylt 18 \u00e5r for \u00e5 kunne samtykkje sj\u00f8lv. Alle barn kan nekte foreldra \u00e5 samtykkje til deling av personopplysningar. \u00a7 6-8 Medlemskap i foreiningar Eit barn som har fylt 12 \u00e5r, avgjer sj\u00f8lv sp\u00f8rsm\u00e5l om \u00e5 melde seg inn eller ut av foreiningar. Ingen barn skal meldast inn i ei foreining mot sin vilje. \u00a7 6-9 Flytting Den eller dei som har foreldreansvaret, kan ta avgjerd om at barnet skal flytte. N\u00e5r foreldra har sams foreldreansvar, kan barnet berre flytte dersom begge samtykkjer til det. Eit barn som har fylt 12 \u00e5r, kan ikkje flytte utan ein forelder som har foreldreansvar, om ikkje barnet sj\u00f8lv samtykkjer til det. Dersom det er reist sak om foreldreansvaret, kan barnet ikkje flytte f\u00f8r saka er avgjord. Dersom ein av foreldra vil flytte og det er gjort avtale eller teke avgjerd om samv\u00e6r, skal den som vil flytte, varsle den andre seinast tre m\u00e5nader f\u00f8r flyttinga. Flytting tyder i denne lova at barnet flyttar ut av landet eller til ein annan bustad innanlands som forlengjer reisevegen mellom bustadene til foreldra vesentleg. \u00a7 6-10 Utanlandsferd med barnet Den eller dei som har foreldreansvaret, kan ta avgjerd om at barnet skal reise ut av landet. N\u00e5r foreldra har sams foreldreansvar, krevst det samtykke fr\u00e5 begge. N\u00e5r foreldra har sams foreldreansvar, kan den eine ta med eller sende barnet p\u00e5 kortare utanlandsferder utan samtykke fr\u00e5 den andre forelderen med foreldreansvar. Etter krav fr\u00e5 ein forelder som ikkje har foreldreansvar, kan retten avgjere i orskurd at vedkomande kan reise utanlands med barnet n\u00e5r alt tyder p\u00e5 at barnet vil kome attende. Avgjerda kan gjelde ei enkelt reise eller allment, og kan ogs\u00e5 takast i ein foreldretvist for retten eller i sak om flytting. Retten kan ta f\u00f8rebels avgjerd for tida fram til saka er endeleg avgjord. Eit barn som har fylt 12 \u00e5r, kan ikkje reise utanlands utan ein forelder som har foreldreansvar, om ikkje barnet sj\u00f8lv samtykkjer til det. \u00a7 6-11 Forbod mot utanlandsferd med barnet Har foreldra sams foreldreansvar, kan retten i orskurd setje forbod mot utanlandsferd dersom det er fare for at barnet ikkje kjem attende. Forbodet kan gjelde ei einskild reise eller allment. Forbodet kan setjast i sak for seg, i foreldretvist for retten og i sak om flytting. Retten kan setje f\u00f8rebels forbod mot utreise fram til saka er endeleg avgjord. Dersom det er fare for at barnet ikkje kjem attende, kan politiet setje f\u00f8rebels forbod mot utreise fram til retten tek avgjerd i saka. Det kan ikkje klagast p\u00e5 slike avgjerder om f\u00f8rebels utreiseforbod. Set retten eller politiet forbod mot utreise, skal passet til barnet trekkjast attende eller barnet f\u00f8rast ut av passet til den som vil reise fr\u00e5 landet. \u00a7 6-12 Rett til opplysningar om barnet Foreldre som har foreldreansvar, har rett til opplysningar om barnet n\u00e5r dei ber om det, om ikkje teieplikta gjeld andsynes foreldra. Foreldre utan foreldreansvar har rett til opplysningar om barnet fr\u00e5 barnehage, skule, helse- og sosialvesen og politi, om ikkje teieplikta gjeld andsynes foreldra. Dersom det kan vere til skade for barnet at desse foreldra f\u00e5r opplysningane i hende, kan ein nekte \u00e5 gje dei vidare. Ein forelder som ikkje har foreldreansvar, har \u00f2g rett til \u00e5 f\u00e5 opplysningar om barnet fr\u00e5 den andre forelderen n\u00e5r han eller ho ber om det. Foreldre kan klage til statsforvaltaren dersom dei f\u00e5r avslag p\u00e5 krav om opplysningar etter f\u00f8rste leddet f\u00f8rste punktumet og andre leddet f\u00f8rste og andre punktumet. Reglane i forvaltningsloven kapittel VI gjeld s\u00e5 langt dei h\u00f8ver, jamvel om avslaget er gjeve av private. I s\u00e6rlege h\u00f8ve kan statsforvalteren avgjere at den som ikkje har foreldreansvaret, skal tape retten til opplysningar etter denne paragrafen. Departementet er klageinstans for avgjerda til statsforvalteren. Kapittel 7 Fast bustad \u00a7 7-1 Kvar barnet skal bu fast Foreldre som ikkje bur saman, kan avtale at barnet skal bu fast hos begge eller hos ein av dei. Barnet kan berre bu fast hos foreldre med foreldreansvar. Er foreldra usamde, avgjer retten om barnet skal bu fast hos begge eller hos ein av dei. \u00a7 7-2 Avgjerder som kan takast av den som barnet bur fast saman med Har foreldra sams foreldreansvar, men barnet bur fast saman med berre den eine, kan den andre ikkje setje seg mot at den barnet bur fast saman med, tek dei viktigaste avgjerdene som gjeld dagleglivet til og omsorga for barnet, til d\u00f8mes om barnet skal g\u00e5 i barnehage, og kva fritidsaktivitetar det skal vere med p\u00e5. Kapittel 8 Samv\u00e6r \u00a7 8-1 Barnet og foreldra sin rett til samv\u00e6r Barnet og den forelderen som barnet ikkje bur fast saman med, har rett til samv\u00e6r med kvarandre. Dersom samv\u00e6r ikkje er til det beste for barnet, skal det ikkje vere noko samv\u00e6r. \u00a7 8-2 Omsorgsplikt og avgjerder som h\u00f8yrer til samv\u00e6ret Den som har samv\u00e6r med barnet, skal gje barnet omsorg, kj\u00e6rleik og ei oppseding med respekt for eigenverdet til barnet. Den som har samv\u00e6r med barnet, har rett og plikt til \u00e5 ta avgjerder som gjeld omsorga for barnet under samv\u00e6ret. F\u00f8resegna i \u00a7 6-6 gjeld p\u00e5 tilsvarande m\u00e5te for den som har samv\u00e6r med barnet. \u00a7 8-3 Omfanget av samv\u00e6ret med barnet Foreldra avtaler seg imellom kor mykje samv\u00e6r det skal vere mellom barnet og foreldra. Er foreldra usamde, avgjer retten om det skal vere samv\u00e6r, og i s\u00e5 fall kor mykje. \u00a7 8-4 Vilk\u00e5r for samv\u00e6r I avtale eller avgjerd om samv\u00e6r kan det setjast vilk\u00e5r for samv\u00e6ret, til d\u00f8mes at det skal vere privat tilsyn under samv\u00e6ret eller tiltak for ruskontroll. Dersom retten set som vilk\u00e5r at det skal f\u00f8rast privat tilsyn, kan retten peike ut ein tilsynsperson eller be foreldra gjere det. Den av foreldra som skal ha samv\u00e6r, dekkjer kostnadene med dei tiltaka som er sette som vilk\u00e5r for samv\u00e6r etter denne f\u00f8resegna. Retten kan i s\u00e6rlege h\u00f8ve fastsetje ei anna fordeling av kostnadene. \u00a7 8-5 Samv\u00e6r med st\u00f8ttande eller tryggjande tilsyn Dersom omsynet til barnet taler for det, kan retten i s\u00e6rlege h\u00f8ve gje p\u00e5legg om st\u00f8ttande tilsyn eller tryggjande tilsyn under samv\u00e6ret. St\u00f8ttande tilsyn g\u00e5r ut p\u00e5 at barnet eller samv\u00e6rsforelderen f\u00e5r st\u00f8tte eller rettleiing under samv\u00e6ret. Tryggjande tilsyn g\u00e5r ut p\u00e5 at foreldre og barn i tillegg til st\u00f8tte og rettleiing har tilsyn under heile samv\u00e6ret. Tryggjande tilsyn skal nyttast n\u00e5r det er naudsynt for \u00e5 tryggje den fysiske og psykiske helsa til barnet. Tilsyn kan p\u00e5leggjast i ein dom eller i ei f\u00f8rebels avgjerd etter \u00a7 11-9 eller i rettens avgjerd etter eit rettsforlik. I p\u00e5legget skal vilk\u00e5ra for samv\u00e6ret fastsetjast, mellom anna timetalet og varigheita. Retten kan gje p\u00e5legg om tilsyn under samv\u00e6r etter denne paragrafen for opp til tre \u00e5r. P\u00e5legg om tilsyn i meir enn eitt \u00e5r skal grunngjevast s\u00e6rskilt. Det offentlege dekkjer kostnadene med tilsyn etter denne paragrafen. Departementet kan gje forskrift om samv\u00e6r med st\u00f8ttande eller tryggjande tilsyn. \u00a7 8-6 Ansvaret for gjennomf\u00f8ring av samv\u00e6r Begge foreldra har ansvar for at samv\u00e6rsretten blir oppfylt. Foreldra skal gje kvarandre melding i rimeleg tid om noko kjem i vegen for det avtalte samv\u00e6ret. \u00a7 8-7 Samv\u00e6r ved kontaktforbod eller bes\u00f8ksforbod Den som har forbod mot kontakt med eit barn etter straffeloven \u00a7 57 eller straffeprosessloven \u00a7 222 a, kan ikkje ha samv\u00e6r med barnet etter avtale eller avgjerd etter denne lova. Dette gjeld likevel ikkje om forbodet etter n\u00e6rare f\u00f8resegner gjev h\u00f8ve til det. \u00a7 8-8 Reisekostnader ved samv\u00e6r med foreldra Reisekostnadene ved samv\u00e6r skal delast mellom foreldra etter kor stor inntekt dei har, dersom dei ikkje blir samde om noko anna. Dette gjeld reisekostnadene til barnet og foreldra sine naudsynte reisekostnader med \u00e5 f\u00f8lgje barnet til og fr\u00e5 samv\u00e6ret. Det gjeld \u00f2g dei naudsynte reisekostnadene og bukostnadene til samv\u00e6rsforelderen etter samv\u00e6r der barnet bur. Dersom foreldra ikkje blir samde om korleis kostnadene skal delast, kan kvar av dei reise sak for retten. Dersom begge vil, kan dei i staden be statsforvaltaren om \u00e5 avgjere sp\u00f8rsm\u00e5let. Departementet er klageinstans for vedtaket til statsforvaltaren. Vedtaket til statsforvaltaren eller departementet er tvangsgrunnlag for utlegg. Ei anna deling av reisekostnadene enn den som f\u00f8lgjer av f\u00f8rste leddet, kan fastsetjast berre dersom det er s\u00e6rleg grunn til det. N\u00e5r begge foreldra ber om det, kan statsforvaltaren fastsetje at ein skriftleg avtale om deling av reisekostnader skal kunne tvangsfullf\u00f8rast ved utlegg etter tvangsfullbyrdelsesloven kapittel 7. \u00a7 8-9 Samv\u00e6rsrett for andre enn foreldra N\u00e5r den eine av foreldra eller begge er d\u00f8de, eller ein av dei er nekta samv\u00e6r i dom, kan slektningane til barnet krevje at retten fastset om det skal vere samv\u00e6r mellom dei og barnet, og i s\u00e5 fall kor mykje samv\u00e6r. I andre s\u00e6rlege h\u00f8ve kan sysken eller personar som har ein n\u00e6r omsorgsrelasjon til barnet, krevje at retten fastset om det skal vere samv\u00e6r mellom dei og barnet, og i s\u00e5 fall kor mykje samv\u00e6r. N\u00e5r samv\u00e6r er fastsett ved avgjerd etter f\u00f8rste eller andre leddet, ber den som barnet har samv\u00e6r med, kostnadene sj\u00f8lv. Retten eller statsforvaltaren kan ta avgjerd om ei anna deling dersom det er s\u00e6rleg grunn til det. Del IV Handsaming av foreldretvistar m.m. Kapittel 9 Innleiande f\u00f8resegner \u00a7 9-1 Det beste for barnet Avgjerder i og handsaming av foreldretvistar og tvistar om flytting med barnet, skal f\u00f8rst og fremst rette seg etter kva som er best for barnet. \u00a7 9-2 Dei s\u00e6rlege pliktene til advokatar Advokatar som har saker etter kapitla 10 til 13, skal vurdere om partane kan kome fram til ei avtalel\u00f8ysing. Advokaten skal opplyse foreldra om dei ulike verkemidla som kan nyttast for \u00e5 kome fram til ei avtalel\u00f8ysing. \u00a7 9-3 Teieplikt for meklaren, den sakkunnige og advokaten eller representanten til barnet Den som meklar etter denne lova, har teieplikt om det som kjem fram om personlege tilh\u00f8ve i samband med oppdraget. Lov 19. juni 1997 nr. 62 om familievernkontorer \u00a7\u00a7 6, 7, 9 og 10 gjeld p\u00e5 tilsvarande m\u00e5te. Teieplikta er ikkje til hinder for at meklaren kan gje retten opplysningar som nemnde i \u00a7 11-6 andre leddet. Ein sakkunnig som gjer teneste etter denne lova, har teieplikt om det som kjem fram om personlege tilh\u00f8ve i samband med oppdraget. Teieplikta er ikkje til hinder for at den sakkunnige kan gje retten opplysningar som er mottekne i samband med oppdraget og har noko \u00e5 seie for det. Lov 19. juni 1997 nr. 62 om familievernkontorer \u00a7\u00a7 6, 7, 9 og 10 gjeld p\u00e5 tilsvarande m\u00e5te. Ein advokat eller annan representant for barnet som gjer teneste etter \u00a7 11-12, har teieplikt om det som kjem fram om personlege tilh\u00f8ve i samband med oppdraget. Retten kan oppheve teieplikta dersom advokaten eller representanten til barnet krev det. Kapittel 10 Foreldresamtale og mekling \u00a7 10-1 Foreldresamtale Ved samlivsbrot skal foreldre med sams barn under 16 \u00e5r m\u00f8te til foreldresamtale p\u00e5 familievernkontor. F\u00f8rem\u00e5let med foreldresamtalen er at foreldra skal leggje grunnlaget for samarbeidet etter brotet og bli samde om avtalar som gjeld barnet. Etter ein time med foreldresamtale skal det skrivast ut attest. Attesten er gyldig i seks m\u00e5nader. \u00a7 10-2 Mekling Dersom foreldra etter foreldresamtalen ikkje er samde om avtalar som gjeld barnet, skal dei f\u00e5 tilbod om mekling p\u00e5 familievernkontor eller hos annan godkjend meklar, jf. ekteskapsloven \u00a7 26. F\u00f8rem\u00e5let med meklinga er \u00e5 f\u00e5 foreldra til \u00e5 gjere ein skriftleg avtale om foreldreansvaret, om fast bustad for barnet og om samv\u00e6r, og \u00e5 f\u00e5 dei til \u00e5 bli samde n\u00e5r den eine vil flytte med barnet. Foreldre som inng\u00e5r avtale, kan be statsforvaltaren om \u00e5 ta avgjerd om tvangskraft for avtalen, jf. \u00a7 13-1. Foreldre med sams barn under 16 \u00e5r m\u00e5 m\u00f8te til mekling i seks timar f\u00f8r dei kan reise sak om sp\u00f8rsm\u00e5l som er nemnde i andre leddet. Dei har likevel ikkje plikt til \u00e5 mekle dersom tvingande grunnar gjer seg gjeldande. Til meklinga skal foreldra m\u00f8te personleg og til same tid. Dersom sterke grunnar taler for det, kan den som meklar, avgjere at foreldra skal m\u00f8te kvar for seg. Etter seks timars mekling mellom partane skal det skrivast ut meklingsattest. Foreldra kan f\u00e5 tilbod om mekling i ytterlegare tre timar dersom meklaren finn at dette kan f\u00f8re til at partane kan kome fram til ein avtale. Meklingsattest skal \u00f2g skrivast ut dersom partane blir fritekne fr\u00e5 meklingsplikt etter tredje leddet. Meklingsattesten er gyldig i seks m\u00e5nader. Departementet kan gje forskrifter om mekling. \u00a7 10-3 Barnet sin rett til medverknad i saker som er til mekling Foreldra skal s\u00f8rgje for at barnet f\u00e5r ytre meiningane sine fritt gjennom heile saksgangen, og skal leggje vekt p\u00e5 meiningene til barnet etter alder og modning. Barnet har rett til ein eigen samtale med meklar utan samtykke fr\u00e5 dei med foreldreansvar. Meklaren skal tilby barnet ein slik samtale. Meklaren skal opplyse barnet om at referatet fr\u00e5 samtalen blir oversendt til retten dersom ein av foreldra reiser sak. Meklar kan i s\u00e6rlege h\u00f8ve la vere \u00e5 oversende heile eller delar av referatet av omsyn til barnet. Dersom eit barn \u00f8nskjer endringar i ein avtale eller ei avgjerd, kan barnet be om at familieverntenesta kallar inn foreldra til foreldresamtale. Familieverntenesta kan p\u00e5leggje foreldra \u00e5 m\u00f8te til ny samtale n\u00e5r omsynet til barnet krev det. Kapittel 11 Handsaming av foreldretvistar m.m. i retten \u00a7 11-1 Tilh\u00f8vet til andre reglar om sakshandsaminga Domstolloven og tvisteloven gjeld for retten si handsaming av saker etter dette kapittelet, n\u00e5r ikkje noko anna f\u00f8lgjer av reglane her. \u00a7 11-2 Kva ein kan reise sak om Kvar av foreldra kan reise sak for retten i foreldretvistar. Foreldretvist tyder i denne lova usemje om eit eller fleire av desse sp\u00f8rsm\u00e5la: a) kven som skal ha foreldreansvar b) kvar barnet skal bu fast c) om det skal vere samv\u00e6r, kor mykje og p\u00e5 kva vilk\u00e5r. Ein forelder kan \u00f2g reise sak om foreldreansvar n\u00e5r det er ur\u00e5d \u00e5 kome fram til ein avtale fordi den andre forelderen ikkje bur i landet og ikkje l\u00e8t seg oppspore. Sak om flytting som nemnd i \u00a7 6-9 femte leddet kan reisast av forelder med foreldreansvar eller av forelder som samstundes reiser sak om foreldreansvar. Andre enn foreldra til barnet kan reise sak om samv\u00e6r etter \u00a7 8-9. F\u00f8resegnene i kapittelet her gjeld s\u00e5 langt dei h\u00f8ver for saker om samv\u00e6rsrett med andre enn foreldra, likevel slik at dei som vil reise sak, kan gjere det etter \u00e5 ha m\u00f8tt foreldra til mekling, jf. \u00a7 10-2, i ein time. \u00a7 11-3 Vilk\u00e5r for \u00e5 reise sak Det er eit vilk\u00e5r for \u00e5 reise sak etter \u00a7 11-2 at foreldra kan leggje fram gyldig meklingsattest. Ein forelder kan likevel reise sak utan meklingsattest dersom den andre forelderen er d\u00f8md for alvorleg vald mot eller overgrep mot barna sine etter straffeloven eller er overf\u00f8rt til tvunge psykisk helsevern eller id\u00f8md tvungen omsorg p\u00e5 grunn av slike handlingar. Departementet kan gje forskrift om kva som skal reknast som alvorleg vald eller overgrep. \u00a7 11-4 Kva for domstol saka h\u00f8yrer under Ei sak etter \u00a7 11-2 skal reisast der barnet har heimting p\u00e5 den tida saka blir reist. Dersom saka gjeld sysken som ikkje har same heimting, kan felles sak for barna reisast der eitt av barna har heimting. Dersom barnet bur p\u00e5 sperra adresse, jf. lov 9. desember 2016 nr. 88 om folkeregistrering med forskrifter, eller det er s\u00f8kt om eller gjeve l\u00f8yve til \u00e5 nytte fiktive personopplysningar om barnet, jf. lov 4. august 1995 nr. 53 om politiet \u00a7 14 a, kan saka reisast for Oslo tingrett. \u00a7 11-5 Korleis ein reiser sak I stemnem\u00e5let skal det st\u00e5 kva foreldra og barna heiter, kva adresse dei har, og kva usemja gjeld. Det skal \u00f2g st\u00e5 ei kort utgreiing om grunnlaget for usemja og p\u00e5standen til saks\u00f8kjaren. Meklingsattest skal leggjast ved. Ein kan nytte eit skjema for forenkla stemning. Retten skal forkynne stemnem\u00e5let for den saks\u00f8kte. I tilsvaret skal den saks\u00f8kte gjere greie for kva tvistepunkt det er usemje om, og greie kort ut om korleis han eller ho ser p\u00e5 saka. Tilsvaret m\u00e5 \u00f2g innehalde p\u00e5standen fr\u00e5 den saks\u00f8kte. Ein kan nytte eit skjema for forenkla tilsvar. \u00a7 11-6 Kva h\u00f8ve retten har til \u00e5 hente inn informasjon Retten kan be om n\u00e6rare utgreiing av saka fr\u00e5 partane dersom det trengst for \u00e5 f\u00e5 saka godt nok opplyst. Retten kan hente inn eit skriftleg notat fr\u00e5 meklaren som har mekla etter \u00a7 10-2. Notatet skal innehalde informasjon om kva partane er usamde om, ei vurdering av om saka er eigna for vidare mekling, og eit referat fr\u00e5 eventuell samtale med barnet, jf. \u00a7 10-3 andre leddet. Retten b\u00f8r hente inn fr\u00e5segner fr\u00e5 barnevernet og sosialtenesta der det trengst. Teieplikta etter barnevernloven \u00a7 6-7 er ikkje til hinder for at barnevernstenesta kan gje opplysningar til domstolen i foreldretvistar. \u00a7 11-7 Plikt til \u00e5 h\u00f8yre barnet (alternativ 1) Retten har plikt til \u00e5 s\u00f8rgje for at barn over seks \u00e5r og yngre barn som er i stand til \u00e5 gjere seg opp eigne meiningar, skal f\u00e5 tilstrekkeleg og tilpassa informasjon og h\u00f8ve til \u00e5 seie fritt kva dei meiner. Det skal leggjast vekt p\u00e5 meiningane deira i samsvar med alder og modning. Dommaren kan snakke med barnet aleine eller saman med ein sakkunnig eller ein annan eigna person, eller nemne opp ein sakkunnig eller ein annan eigna person til \u00e5 snakke med barnet. Det skal st\u00e5 i rettsavgjerda korleis retten har oppfylt barnet sin rett til \u00e5 bli h\u00f8yrt, og korleis retten har teke omsyn til kva barnet meinte. I saker der barnet har ytra meiningar, skal dommaren eller den dommaren peikar ut, orientere barnet om utfallet av saka og om korleis retten har teke omsyn til kv a barnet meinte. Staten ber kostnadene med tiltaka etter denne paragrafen. Avgjerder om val av tiltak etter denne paragrafen kan ikkje ankast. \u00a7 11-7 Plikt til \u00e5 h\u00f8yre barnet (alternativ 2) Retten har plikt til \u00e5 s\u00f8rgje for at barn som er i stand til \u00e5 gjere seg opp eigne meiningar, skal f\u00e5 tilstrekkeleg og tilpassa informasjon og h\u00f8ve til \u00e5 seie fritt kva dei meiner. Det skal leggjast vekt p\u00e5 meiningane deira i samsvar med alder og modning. Dommaren kan snakke med barnet aleine eller saman med ein sakkunnig eller ein annan eigna person, eller nemne opp ein sakkunnig eller ein annan eigna person til \u00e5 snakke med barnet. Det skal st\u00e5 i rettsavgjerda korleis retten har oppfylt barnet sin rett til \u00e5 bli h\u00f8yrt, og kor mykje omsyn retten har teke til kva barnet meinte. I saker der barnet har ytra meiningar, skal dommaren eller den dommaren peikar ut, orientere barnet om utfallet av saka og om korleis retten har teke omsyn til kva barnet meinte. Staten ber kostnadene med tiltaka etter denne paragrafen. Avgjerder om val av tiltak etter denne paragrafen kan ikkje ankast. \u00a7 11-8 Dei s\u00e6rlege pliktene til dommarar Dommaren skal p\u00e5skunde saka s\u00e5 mykje som mogleg. Dommaren skal p\u00e5 kvart steg i saka vurdere om ein kan f\u00e5 til forlik mellom partane, og skal leggje til rette for det. \u00a7 11-9 F\u00f8rebels avgjerd Dersom ein av partane krev det, kan retten ta f\u00f8rebels avgjerd i foreldretvistar og i tvistar om flytting med barnet. Ei f\u00f8rebels avgjerd kan gjelde for ei viss tid eller til saka er endeleg avgjord. Retten kan ta f\u00f8rebels avgjerd f\u00f8r saka er reist, dersom s\u00e6rlege grunnar taler for det. Etter krav fr\u00e5 ein part skal retten alltid ta f\u00f8rebels avgjerd n\u00e5r det er fare for at barnet kan bli utsett for vald eller noko anna som det kan ta fysisk eller psykisk skade av. Dersom ein av partane krev det, kan retten i ei f\u00f8rebels avgjerd forby den andre parten \u00e5 kome til huset der barnet bur, eller til nokon eigedom der barnet m\u00e5tte vere. Dersom det ikkje trengst ei avgjerd straks, skal den parten som kan bli ilagd forbod, om mogleg f\u00e5 h\u00f8ve til \u00e5 uttale seg for retten. N\u00e5r ei f\u00f8rebels avgjerd er teken f\u00f8r ei sak er reist, skal retten setje ein frist for \u00e5 reise sak. Retten kan forlengje fristen. Er det ikkje reist sak innan fristen, fell den f\u00f8rebels avgjerda bort. F\u00f8rebels avgjerder blir tekne i orskurd. Det er ikkje naudsynt med munnleg forhandling p\u00e5 f\u00f8rehand. S\u00e5 sant det er mogleg, skal krav om f\u00f8rebels avgjerder avgjerast innan fire veker. \u00a7 11-10 Saksstyring og plan for den vidare sakshandsaminga Retten skal styre saksf\u00f8rebuinga aktivt og planfast for \u00e5 f\u00e5 til ei rask, prosess\u00f8konomisk og forsvarleg handsaming til beste for barnet. S\u00e5 snart det er gjeve tilsvar etter \u00a7 11-5, skal retten planleggje handsaminga av saka etter dr\u00f8fting med partane, fastsetje fristar og ta naudsynte avgjerder. Retten skal fastsetje tid for hovudforhandling, jf. \u00a7 11-11 f\u00f8rste leddet. Retten skal \u00f2g klarleggje a) kva partane er usamde om b) om utanrettsleg mekling er pr\u00f8vd, og kor mange timar partane har mekla c) kva informasjon retten skal hente inn, jf. \u00a7 11-6 d) korleis retten skal h\u00f8yre barnet, jf. \u00a7 11-7, og om retten skal nemne opp advokat for barnet, jf. \u00a7 11-12 e) om det er naudsynt \u00e5 nemne opp sakkunnig, jf. \u00a7 11-13 f) om det er s\u00e6rlege tilh\u00f8ve i saka. Retten kan \u00f2g avgjere at nokre av tiltaka i \u00a7 11-11 andre og tredje leddet skal pr\u00f8vast ut f\u00f8r det blir halde hovudforhandling, eller at retten skal gje dom utan hovudforhandling, jf. \u00a7 11-11 fjerde leddet. Dr\u00f8ftinga med partane etter andre leddet skal skje i rettsm\u00f8te, som kan vere eit fjernm\u00f8te. Dersom det trengst av omsyn til framdrifta i saka, eller dr\u00f8fting i rettsm\u00f8te openbert ikkje er naudsynt, kan retten be om skriftleg fr\u00e5segn fr\u00e5 partane eller f\u00e5 den naudsynte avklaringa p\u00e5 anna vis. \u00a7 11-11 Saksgangen for retten N\u00e5r saka er f\u00f8rt inn for retten, er hovudregelen at saka skal avgjerast i hovudforhandling utan f\u00f8rebuande m\u00f8te. Der det verkar tenleg, kan retten vise partane tilbake til mekling i familievernet, eller vise partane til rettsmekling, jf. tvisteloven \u00a7 8-3. Dersom det er s\u00e6rlege grunnar til det, kan retten kalle inn partane til f\u00f8rebuande m\u00f8te. I f\u00f8rebuande m\u00f8te kan retten mekle mellom partane, der saka er eigna for det. I f\u00f8rebuande m\u00f8te kan retten \u00f2g gje partane h\u00f8ve til \u00e5 pr\u00f8ve ut ein f\u00f8rebels avtale for ei viss tid og, dersom det er naudsynt, nemne opp ein eigna person for \u00e5 rettleie foreldra i den fastsette pr\u00f8vetida. Retten kan gje dom utan hovudforhandling s\u00e5 framt partane samtykkjer til det og retten ser det som forsvarleg. Staten ber kostnadene med tiltaka som er nemnde i andre og tredje leddet. Avgjerder om val av tiltak etter denne paragrafen kan ikkje ankast. \u00a7 11-12 Advokat eller annan representant for barnet Dersom omsynet til barnet taler for det, kan retten nemne opp ein advokat eller ein annan person som kan vere representant for barnet. Representanten skal ta vare p\u00e5 interessene til barnet i samband med saka, snakke med barnet og gje informasjon og st\u00f8tte. Representanten skal f\u00e5 saksdokumenta og kan skriftleg eller i rettsm\u00f8te kome med framlegg om korleis sakshandsaminga kan leggjast opp til beste for barnet. Retten avgjer om og kor lenge representanten skal vere til stades i rettsm\u00f8ta. I rettsm\u00f8te kan representanten stille sp\u00f8rsm\u00e5l til partar og vitne. Staten ber kostnadene med tiltaka etter denne paragrafen. Dersom det skal nemnast opp ein advokat for barnet, har barnet rett til fri sakf\u00f8rsel utan behovspr\u00f8ving, jf. rettshjelpsloven \u00a7 16 f\u00f8rste leddet nr. 6. Ei avgjerd etter paragrafen her kan ikkje ankast. \u00a7 11-13 Bruk av sakkunnig Retten kan nemne opp ein sakkunnig som kan uttale seg om sp\u00f8rsm\u00e5l som saka reiser, n\u00e5r det trengst for \u00e5 opplyse saka. N\u00e5r det er sett fram p\u00e5standar om vald, overgrep, rus eller psykisk liding, skal retten alltid vurdere \u00e5 nemne opp ein sakkunnig. Retten kan nemne opp meir enn \u00e9in sakkunnig dersom saka krev det, jf. tvisteloven \u00a7 25-3 f\u00f8rste leddet. Retten kan nemne opp ein sakkunnig til \u00e5 vere med i f\u00f8rebuande m\u00f8te, jf. \u00a7 11-11 tredje leddet. Retten kan \u00f2g be den sakkunnige ha samtalar med barna og foreldra, rettlei e foreldra i ei pr\u00f8vetid og gjere unders\u00f8kingar for \u00e5 klarleggje tilh\u00f8va i saka. Retten fastset kva den sakkunnige skal gjere, etter at partane har f\u00e5tt h\u00f8ve til \u00e5 uttale seg. Retten sine avgjerder etter dette leddet kan ikkje ankast. Departementet kan gje forskrift om utforminga av mandata til dei sakkunnige og utgreiingane deira. Staten ber kostnadene med tiltaka etter denne f\u00f8resegna. Ein sakkunnig som blir oppnemnd etter denne f\u00f8resegna, skal f\u00e5 godtgjersle etter lov 21. juli 1916 nr. 2 om vidners og sakkyndiges godtgj\u00f8relse m.v. \u00a7 11-14 Barnesakkunnig kommisjon Retten kan berre leggje til grunn ei sakkunnig utgreiing som har vore vurdert av Barnesakkunnig kommisjon etter denne f\u00f8resegna. Kommisjonen skal vurdere kvaliteten p\u00e5 utgreiingane fr\u00e5 dei sakkunnige. Kommisjonen skal vurdere utgreiingar fr\u00e5 sakkunnige som er oppnemnde av retten etter \u00a7 11-13 f\u00f8rste leddet, og utgreiingar fr\u00e5 sakkunnige som parten har engasjert. Ein sakkunnig som er oppnemnd av retten etter \u00a7 11-13 f\u00f8rste leddet, skal sende utgreiinga si til kommisjonen med kopi til retten. Er den sakkunnige engasjert av ein part, skal parten sende inn utgreiinga p\u00e5 same m\u00e5ten. Kommisjonen skal sende vurderinga si til retten og den sakkunnige. Departementet nemner opp medlemmene i kommisjonen og kan gje forskrift om korleis kommisjonen skal vere organisert, kva oppg\u00e5ver han skal ha, og korleis han skal handsame sakene. \u00a7 11-15 Handsaming av personopplysningar i Barnesakkunnig kommisjon Personopplysningsloven gjeld for Barnesakkunnig kommisjon. Kommisjonen kan handsame personopplysningar, irekna personopplysningar som nemnde i personvernforordninga artikkel 9 og 10, n\u00e5r det m\u00e5 til for \u00e5 utf\u00f8re oppg\u00e5ver etter \u00a7 11-14 eller forskrift etter \u00a7 11-14 fjerde leddet. Departementet kan gje forskrift om korleis Barnesakkunnig kommisjon skal handsame personopplysningar etter denne lova. \u00a7 11-16 Endring av avtale eller avgjerd om foreldreansvar, flytting, bustad eller samv\u00e6r Foreldra kan endre avtalar og avgjerder om foreldreansvaret, om flytting med barnet, om kven barnet skal bu hos fast, og om samv\u00e6rsretten. Blir foreldra ikkje samde, kan kvar av dei reise sak for retten, jf. \u00a7 11-2. Dom, rettsforlik og avtale med tvangskraft kan endrast berre n\u00e5r tilh\u00f8va har endra seg p\u00e5 ein m\u00e5te som verkar inn p\u00e5 kva som er best for barnet. Ei f\u00f8rebels avgjerd etter \u00a7 11-9 kan endrast p\u00e5 same vilk\u00e5r av den domstolen som har hovudsaka. Dersom det er kl\u00e5rt at det ikkje har skjedd endringar som verkar inn p\u00e5 kva som er best for barnet, kan retten avgjere saka utan hovudforhandling. \u00a7 11-17 Forskrift om godtgjersle Departementet kan gje forskrift om godtgjersle til nokon som gjer teneste etter dette kapittelet. Kapittel 12 Rettargang i saker om foreldreansvar m.m. etter d\u00f8dsfall \u00a7 12-1 Kven som kan krevje foreldreansvaret etter d\u00f8dsfall Den attlevande kan alltid reise sak med krav om \u00e5 f\u00e5 foreldreansvaret. Andre kan reise sak med krav om \u00e5 f\u00e5 del i foreldreansvaret eller om \u00e5 f\u00e5 foreldreansvaret aleine dersom den attlevande som f\u00e5r foreldreansvaret etter \u00a7 6-3, ikkje budde saman med barnet d\u00e5 den andre forelderen d\u00f8ydde. Fristen for \u00e5 reise sak er seks m\u00e5nader etter d\u00f8dsfallet, og retten kan ta f\u00f8rebels avgjerd etter \u00a7 11-9. Andre kan \u00f2g reise sak med krav om \u00e5 f\u00e5 del i foreldreansvaret eller om \u00e5 f\u00e5 foreldreansvaret aleine dersom den attlevande er sikta, tiltalt eller d\u00f8md for forsettleg drap p\u00e5 den andre forelderen. Fristen for \u00e5 reise sak er seks m\u00e5nader etter at siktinga eller tiltalen er fr\u00e5fallen eller dom i straffesaka er rettskraftig. \u00a7 12-2 Retten si avgjerd i saker om foreldreansvar etter d\u00f8dsfall Retten kan la ein forelder f\u00e5 eller framleis ha foreldreansvaret sj\u00f8lv om andre f\u00e5r foreldreansvar. N\u00e5r fleire f\u00e5r foreldreansvar, skal retten \u00f2g ta avgjerd om kven barnet skal bu fast saman med. Retten kan alltid ta avgjerd om samv\u00e6r for den attlevande. Retten skal gje melding til den kommunale barnevernstenesta og statsforvaltaren dersom ingen har vendt seg til retten etter \u00a7 12-3 f\u00f8rste leddet, eller dersom avgjerda f\u00f8rer til at ingen har foreldreansvar for barnet. Barnevernstenesta skal plassere og f\u00f8lgje opp barnet etter reglane i barnevernloven. Reglane om sakshandsaming i kapittel 11 gjeld s\u00e5 langt dei h\u00f8ver. \u00a7 12-3 Retten si plikt til \u00e5 ta avgjerd om foreldreansvar etter d\u00f8dsfall Retten skal av eige tiltak og utan ugrunna opphald handsame sak om foreldreansvar n\u00e5r han f\u00e5r melding etter skifteloven \u00a7 12 a om at eit d\u00f8dsfall f\u00f8rer til at ingen lenger har foreldreansvaret for eit barn. Den som \u00f8nskjer foreldreansvaret, kan vende seg til retten der barnet bur. Retten skal av eige tiltak og utan ugrunna opphald ta f\u00f8rebels avgjerd om foreldreansvaret n\u00e5r han f\u00e5r melding om at den attlevande er sikta eller tiltalt for forsettleg drap p\u00e5 den andre forelderen, og den attlevande har eller krev \u00e5 f\u00e5 foreldreansvaret. Retten tek avgjerda i orskurd. Det er ikkje naudsynt med munnleg forhandling p\u00e5 f\u00f8rehand. Dersom ei f\u00f8rebels avgjerd f\u00f8rer til at ingen har foreldreansvaret, skal retten gje melding som nemnd i \u00a7 12-2 tredje leddet. S\u00e5 lenge ei f\u00f8rebels avgjerd om \u00e5 ta foreldreansvaret fr\u00e5 den attlevande gjeld, skal den attlevande ikkje bu fast saman med barnet eller ha samv\u00e6r med det. Retten skal av eige tiltak og utan ugrunna opphald avgjere kven som skal ha foreldreansvaret n\u00e5r det er teke ei f\u00f8rebels avgjerd og ingen har reist sak etter \u00a7 12-1. Dette gjeld ikkje dersom det etter andre leddet er teke avgjerd om at ingen skal ha foreldreansvaret, og det er gjeve melding som nemnd i \u00a7 12-2 tredje leddet. Reglane i \u00a7 12-2 gjeld s\u00e5 langt dei h\u00f8ver for saker etter denne paragrafen. \u00a7 12-4 Endring av avgjerd om foreldreansvar m.m. etter d\u00f8dsfall Den attlevande forelderen kan reise sak for retten med krav om endring av avgjerd etter \u00a7\u00a7 12-2 og 12-3. Ei avgjerd skal endrast berre n\u00e5r tilh\u00f8va har endra seg p\u00e5 ein m\u00e5te som verkar inn p\u00e5 kva som er best for barnet. Andre kan p\u00e5 same vilk\u00e5r reise sak om endring av ei f\u00f8rebels avgjerd etter \u00a7 12-3 andre leddet. Ei sak om endring etter tredje punktumet skal reisast for den domstolen som tok den f\u00f8rebels avgjerda. Dersom det er kl\u00e5rt at det ikkje har skjedd endringar som verkar inn p\u00e5 kva som er best for barnet, kan retten avgjere saka utan hovudforhandling. Kapittel 13 Tvangskraft for avtalar og tvangsfullf\u00f8ring \u00a7 13-1 Vedtak om tvangskraft for avtalar N\u00e5r begge foreldra ber om det, kan statsforvaltaren vedta at ein skriftleg avtale om fast bustad og samv\u00e6r skal f\u00e5 tvangskraft. Berre ein avtale som rettar seg etter kva som er best for barnet, kan f\u00e5 tvangskraft. Der det trengst, skal statsforvaltaren hente inn fr\u00e5segn fr\u00e5 sakkunnige, barnevernstenesta eller sosialtenesta. Eit vilk\u00e5r for \u00e5 leggje saka fram for statsforvaltaren etter f\u00f8rste leddet er at foreldra kan leggje fram ein gyldig attest etter foreldresamtale. Saka m\u00e5 leggjast fram for statsforvaltaren i det fylket der barnet bur p\u00e5 den tida saka blir reist. Eit vedtak av statsforvaltaren etter denne paragrafen er s\u00e6rleg tvangsgrunnlag. \u00a7 13-2 Bruk av sakkunnig, godkjend meklar eller ein annan tilsett ved familieverntenesta i saker om tvangsfullf\u00f8ring F\u00f8r retten tek avgjerd om tvangsfullf\u00f8ring, kan han nemne opp ein sakkunnig, ein godkjend meklar eller ein annan tilsett ved familieverntenesta som kan mekle mellom eller ha samtalar med foreldra. F\u00f8rem\u00e5let med meklinga eller samtalane er \u00e5 f\u00e5 foreldra til \u00e5 oppfylle pliktene sine frivillig. Retten kan fastsetje eit mandat for utf\u00f8ring av oppdraget. Retten skal setje ein frist for utf\u00f8ringa av oppdraget. Fristen skal normalt setjast til to veker etter oppnemninga. Fristen kan forlengjast om retten meiner at det er mogleg \u00e5 finne ei frivillig l\u00f8ysing mellom foreldra dersom meklinga eller samtalane held fram. Den som har f\u00e5tt oppdrag etter f\u00f8rste leddet, skal innan fristen levere ei utgreiing med opplysningar om kva for tiltak som er sette i verk, og om andre omstende som kan ha noko vesentleg \u00e5 seie for saka. I saker om tvangsfullf\u00f8ring gjeld \u00a7 11-13 f\u00f8rste leddet p\u00e5 tilsvarande m\u00e5te. \u00a7 13-3 Tvangsfullf\u00f8ring av avtalar og avgjerder i foreldretvistar N\u00e5r avtalar med tvangskraft, jf. \u00a7 13-1, og avgjerder om samv\u00e6rsretten og fast bustad for barnet skal tvangsfullf\u00f8rast, gjeld tvangsfullbyrdelsesloven kapittel 13. Ei f\u00f8rebels avgjerd etter \u00a7 11-9 er tvangskraftig sj\u00f8lv om avgjerda ikkje er rettskraftig. Eit krav om tvangsfullf\u00f8ring skal setjast fram for retten der den saks\u00f8kte har heimting. Reglane i \u00a7 4-3 andre leddet gjeld p\u00e5 tilsvarande m\u00e5te. Ein avtale eller ei avgjerd skal ikkje tvangsfullf\u00f8rast dersom det er umogleg, til d\u00f8mes n\u00e5r det er fare for at barnet kan bli utsett for vald eller noko anna som det kan ta fysisk eller psykisk skade av, eller n\u00e5r barnet set seg imot tvangsfullf\u00f8ring og har sterke grunnar til \u00e5 gjere det. Retten har plikt til \u00e5 h\u00f8yre barnet i saker om tvangsfullf\u00f8ring, jf. \u00a7 11-7. \u00a7 13-4 Korleis avgjerder og avtalar med tvangskraft kan tvangsfullf\u00f8rast Avgjerder og avtalar med tvangskraft om kvar barnet skal bu fast, kan tvangsfullf\u00f8rast med henting av barnet eller med tvangsbot. Retten kan \u00f2g avgjere at ein eigna person skal vere til stades n\u00e5r ei avgjerd om fast bustad skal fullf\u00f8rast. Staten ber kostnadene med at ein eigna person skal vere til stades. Avgjerder og avtalar med tvangskraft om samv\u00e6rsrett kan tvangsfullf\u00f8rast med tvangsbot. Retten kan \u00f2g avgjere at ein eigna person skal vere til stades n\u00e5r samv\u00e6ret tek til, men ikkje for meir enn tre samv\u00e6r. Staten ber kostnadene med at ein eigna person skal vere til stades. Retten kan fastsetje ei st\u00e5ande tvangsbot som for ei viss tid skal gjelde for kvar gong ein forelder ikkje oppfyller samv\u00e6rsretten. Retten skal avgjere kor leng e tvangsbota st\u00e5r. For \u00e5 leggje til rette for gjennomf\u00f8ring av fastsett samv\u00e6r kan retten gjere praktiske endringar i avgjerda i tilfelle der det er f\u00f8rem\u00e5lstenleg, til d\u00f8mes endre tida for henting og levering av barnet. Den som har kravd tvangsfullf\u00f8ring, m\u00e5 be skatteetaten ved Statens innkrevjingssentral om \u00e5 krevje inn tvangsbota. Bota g\u00e5r til statskassa. Bota skal ikkje krevjast inn for meir enn \u00e5tte veker om gongen. Dersom den som har retten etter lova, l\u00e8t det g\u00e5 lenger tid med inndrivinga, kjem inga ny bot til f\u00f8r den bota som er forfallen til betaling, er betalt, eller det er teke utlegg for bota. Del V Fors\u00f8rgingsplikt Kapittel 14 Fors\u00f8rgingsplikt \u00a7 14-1 Foreldra si plikt til \u00e5 fors\u00f8rgje barnet Foreldra har plikt til \u00e5 fors\u00f8rgje barnet etter evne, n\u00e5r barnet sj\u00f8lv ikkje har midlar til det. Reglane om fors\u00f8rgingsplikta til foreldra etter dette kapittelet gjeld p\u00e5 tilsvarande m\u00e5te for dei som f\u00e5r foreldreansvaret for barnet n\u00e5r begge foreldra er d\u00f8de. Barnebidrag som er fastsette etter denne lova, fell bort fr\u00e5 det tidspunktet bidrag kan fastsetjast etter barnevernloven \u00a7 9-2. \u00a7 14-2 Barnebidrag Foreldre som ikkje bur saman med barnet, skal betale barnebidrag til fors\u00f8rging av barnet. Foreldre som bur saman med barnet, kan \u00f2g p\u00e5leggjast \u00e5 betale barnebidrag. Barnebidraget skal reknast som midlar som h\u00f8yrer til barnet. Foreldra kan ikkje gje avkall p\u00e5 den retten barnet har etter denne paragrafen. N\u00e5r ikkje noko anna er fastsett, skal barnebidraget betalast p\u00e5 forskot for kvar m\u00e5nad til den forelderen som har krav p\u00e5 barnebidraget. Bidraget skal betalast fr\u00e5 og med den kalenderm\u00e5naden d\u00e5 kravet oppst\u00e5r, og ut den kalenderm\u00e5naden d\u00e5 vilk\u00e5ra for bidrag fell bort. \u00a7 14-3 S\u00e6rbidrag Foreldra kan p\u00e5leggjast \u00e5 yte s\u00e6rbidrag til s\u00e6rlege utlegg s\u00e5 lenge fors\u00f8rging splikta varer, s\u00e5 sant utlegga er rimelege og naudsynte og ikkje g\u00e5r inn under dei utgiftene som det faste barnebidraget skal dekkje. Krav om s\u00e6rbidrag m\u00e5 setjast fram innan eit \u00e5r etter at dei s\u00e6rlege utlegga kom p\u00e5. Departementet kan gje forskrift om s\u00e6rbidrag. \u00a7 14-4 Kor lenge fors\u00f8rgingsplikta varer Plikta foreldra har etter \u00a7\u00a7 14-1 til 14-3, varer til barnet er 18 \u00e5r, n\u00e5r ikkje noko anna er avtalt eller fastsett etter paragrafen her. Dersom barnet vil halde fram med vidareg\u00e5ande oppl\u00e6ring etter at det har fylt 18 \u00e5r, skal bidrag vidaref\u00f8rast utan s\u00f8knad n\u00e5r barnet fyller 18 \u00e5r, og skal betalast til og med den m\u00e5naden d\u00e5 barnet fullf\u00f8rer vidareg\u00e5ande oppl\u00e6ring, men likevel ikkje lenger enn fram til barnet fyller 20 \u00e5r. Vil barnet etter fylte 20 \u00e5r halde fram med vidareg\u00e5ande oppl\u00e6ring, kan det krevje bidrag for den tida skulegangen varer ved. Det skal fastsetjast ei tidsgrense for krav p\u00e5 bidrag etter denne regelen. Barnet sj\u00f8lv gjer avtale eller er part i sak om bidrag etter andre leddet. Bidraget skal utbetalast til barnet. \u00a7 14-5 Korleis barnebidrag blir fastsett Foreldra kan gjere avtale om barnebidrag til barnet. Dersom foreldra ikkje gjer avtale, kan kvar av dei krevje at bidragsmyndigheita tek avgjerd om bidraget. Departementet peikar ut kven som er bidragsmyndigheit etter denne lova. Dersom foreldra ikkje bur saman n\u00e5r barnet blir f\u00f8dt, og dei ikkje har gjort avtale om bidraget, skal bidragsmyndigheita av eige tiltak fastsetje barnebidrag til barnet. Dersom den bidragspliktige f\u00e5r fors\u00f8rgjartillegg fr\u00e5 Forsvaret i samband med f\u00f8rstegongstenesta eller har rett til anna yting fr\u00e5 det offentlege der barnetillegg er ein del av st\u00f8naden, kan bidragsmyndigheita av eige tiltak fastsetje barnebidrag til barnet for den tida d\u00e5 eit slikt tillegg blir utbetalt. Foreldra har plikt til \u00e5 opplyse bidragsmyndigheita om kva arbeid, utdanning, inntekt og formue dei har, og elles om alt som kan ha noko \u00e5 seie for fastsetjinga av barnebidraget. For \u00e5 fastsetje bidraget kan bidragsmyndigheita utan omsyn til teieplikta krevje dei opplysningane som trengst fr\u00e5 arbeidsgjevarar, skatteetaten, arbeids - og velferdsetaten og forsikringsselskap, bankar og andre som forvarer eller forvaltar formueverdiar. For \u00e5 fastsetje bidrag etter at barnet har fylt 18 \u00e5r, kan bidragsmyndigheita utan omsyn til teieplikta krevje at ein utdanningsinstitusjon opplyser om skulegangen til barnet, mellom anna om han er i gang, er avslutta eller skal halde fram, og om den faglege progresjonen. Departementet kan gje forskrift om gebyr for offentleg fastsetjing av barnebidrag. \u00a7 14-6 Offentleg utm\u00e5ling av barnebidrag Bidragsmyndigheita skal m\u00e5le ut bidraget slik at underhaldskostnadene blir fastsette etter barnet sin alder. Underhaldskostnadene blir delte mellom foreldra etter kor stor inntekt dei har. Bidraget skal likevel ikkje setjast h\u00f8gare enn at bidragspliktige har att fastsette midlar til \u00e5 fors\u00f8rgje seg sj\u00f8lv (bidragsevnevurderinga). N\u00e5r den bidragspliktige ikkje bur med barnet, skal bidraget som hovudregel reduserast for samv\u00e6r som er fastsett etter avtale eller avgjerd. N\u00e5r barnet bur fast hos begge foreldra, skal bidraget m\u00e5last ut etter kor mykje barnet bur hos kvar av foreldra. Bidragsmyndigheita skal av eige tiltak regulere bidraget n\u00e5r barnet kjem i ei ny aldersgruppe, om ikkje noko anna er fastsett i forskrift etter tredje leddet. Departementet kan gje forskrift om utm\u00e5ling av barnebidrag etter denne lova. \u00a7 14-7 Fastsetjing av barnebidrag for tid som har g\u00e5tt Det kan fastsetjast bidrag for tid som har g\u00e5tt, men likevel ikkje for tid som ligg lenger attende enn tre \u00e5r f\u00f8re den dagen kravet blir framsett for bidragsmyndigheita. Skal det fastsetjast bidrag for meir enn eitt \u00e5r f\u00f8re, er det eit vilk\u00e5r at parten som krev det, har hatt ein s\u00e6rleg grunn til \u00e5 setje fram kravet s\u00e5 seint. \u00a7 14-8 Indeksregulering av barnebidrag Alle faste barnebidrag skal indeksregulerast etter reglane i denne paragrafen dersom ikkje noko anna er fastsett i avgjerda eller avtalen. Indeksreguleringa gjeld \u00f2g for det bel\u00f8pet som er fastsett etter forskotteringsloven \u00a7 5 f\u00f8rste leddet, med mindre Stortinget gjer vedtak om noko anna. Reguleringa er knytt til endringane i konsumprisindeksen fr\u00e5 Statistisk sentralbyr\u00e5. Bidraga skal regulerast kvart \u00e5r ut fr\u00e5 endringa i konsumprisindeksen. Kvar reguleri ng gjeld berre for bidragsterminar som forfell i juni eller seinare. Bidraga skal regulerast med den prosentsatsen som konsumprisindeksen er endra med, rekna ut p\u00e5 n\u00e6raste tidel. Bidragssummen blir avrunda til n\u00e6raste heile ti kroner. Bidragsmyndigheita reknar om bidrag som skal krevjast inn etter bidragsinnkrevingsloven. Departementet kan gje forskrifter om gjennomf\u00f8ring og utfylling av reglane i paragrafen her. \u00a7 14-9 Endring av avtale eller avgjerd om barnebidrag Foreldra kan gjere om avtale eller avgjerd om barnebidrag. Foreldra kan krevje at bidragsmyndigheita tek avgjerd om endring i avtalt eller fastsett barnebidrag. Ei slik endring kan berre gjerast om det har g\u00e5tt minst eitt \u00e5r sidan bidraget vart avtalt, fastsett eller sist endra, eller dersom det er tale om ei endring p\u00e5 meir enn 15 prosent fr\u00e5 det avtalte eller fastsette bidraget. Departementet kan gje forskrift om endringar i fastsett barnebidrag. Eit bidrag som er eller skulle ha vore betalt d\u00e5 kravet om endring vart framsett, kan endrast eller ettergjevast dersom sterke grunnar taler for det. Departementet kan gje forskrift om ettergjeving av bidragsgjeld. Reglane i \u00a7 14-7 andre punktumet gjeld p\u00e5 tilsvarande m\u00e5te. Blir det teke avgjerd om \u00e5 setje ned bidrag som alt skulle vore betalt, skal priv ate og offentlege krav i bidraget for perioden som endringa gjeld, fastsetjast p\u00e5 nytt under omsyn til den nye bidragssatsen. Reglane i \u00a7 14-5 fjerde leddet om at bidragsmyndigheita kan fastsetje barnebidrag av eige tiltak, gjeld p\u00e5 tilsvarande m\u00e5te ved endring av bidrag. I saker om endring av bidrag etter denne paragrafen kan bidragsmyndigheita g\u00e5 utanfor det partane set fram p\u00e5stand om. \u00a7 14-10 Samla fastsetjing n\u00e5r den bidragspliktige har fleire barn I tilfelle der bidragspliktige med fleire barn ikkje har full bidragsevne eller samla bidragsplikt er h\u00f8gare enn ein viss prosent av inntekta, kan bidragsmyndigheita av eige tiltak fastsetje ei samla fordeling av bidraga til alle barna til den bidragspliktige. Det same gjeld der oppfostringsbidrag er fastsett etter barnevernloven \u00a7 9-2, n\u00e5r den bidragspliktige ikkje har full bidragsevne eller samla bidragsplikt er h\u00f8gare enn ein viss prosent av inntekta. Bidragsmyndigheita kan fastsetje slikt samla bidrag i saker om f\u00f8rstegongsfastsetjing, klage og endring, og der bidragsmyndigheita av eige tiltak kan ta opp eit krav. Regelen gjeld anten bidragspliktige har barn berre med same bidragsmottakar eller med fleire bidragsmottakarar. Eit bidrag som er fastsett etter f\u00f8rste leddet kan krevjast endra ein gong kvart \u00e5r, eller dersom det er tale om ei endring p\u00e5 meir enn 15 prosent. Departementet kan gje forskrift om samla fastsetjing og fordeling av bidrag. \u00a7 14-11 F\u00f8rebels avgjerd Bidragsmyndigheita kan fastsetje eit f\u00f8rebels bidrag. Hastar det, kan ei slik avgjerd takast utan at motparten f\u00e5r seie si meining. Bidragsmyndigheita kan etter krav fr\u00e5 ein av foreldra ta f\u00f8rebels avgjerd om \u00e5 setje ned eit bidrag n\u00e5r det er klart at vilk\u00e5ra for \u00e5 setje ned bidraget er oppfylte. Hastar det, kan ei slik avgjerd takast utan at motparten f\u00e5r seie si meining. Ei f\u00f8rebels avgjerd etter f\u00f8rste og andre leddet gjeld fr\u00e5 og med den m\u00e5naden d\u00e5 kravet om fastsetjing eller endring vart framsett. Ei slik avgjerd kan fullf\u00f8rast straks om ikkje noko anna er fastsett, og gjeld berre til det er teke ei endeleg avgjerd i saka. \u00a7 14-12 Klage p\u00e5 avgjerd om barnebidrag Ei avgjerd om barnebidrag kan klagast inn for det n\u00e6raste overordna organet eller det organet som bidragsmyndigheita peikar ut. Ein kan ikkje klage p\u00e5 ei avgjerd som berr e gjeld regulering ved overgang til ny aldersgruppe etter \u00a7 14-6 andre leddet. I klagesaker kan avgjerdsorganet g\u00e5 utanfor det partane set fram p\u00e5stand om. \u00a7 14-13 Innkrevjing og tvangsfullf\u00f8ring av avtalar og avgjerder om bidrag Barnebidrag kan krevjast inn etter reglane i bidragsinnkrevingsloven. Ei avgjerd om barnebidrag er tvangsgrunnlag for utlegg. Avgjerda har rettsverknader og kan fullf\u00f8rast f\u00f8r ho er endeleg, om ikkje noko anna er fastsett. Oppfyllingsfristen er tre dagar, om ikkje ein annan frist er fastsett. Ein skriftleg avtale om barnebidrag er tvangsgrunnlag for utlegg n\u00e5r bidrag etter avtalen blir kravd inn etter reglane i bidragsinnkrevingsloven. Det same gjeld gebyr for fastsetjing av bidrag. Dersom eit oppgjort bidrag blir sett ned etter \u00a7\u00a7 14-9 eller 14-11 eller etter klage, kan den bidragspliktige krevje at det organet som er utpeika med heimel i bidragsinnkrevingsloven \u00a7 4, gjer fr\u00e5drag i p\u00e5lagt l\u00f8nnstrekk m.m. p\u00e5 den m\u00e5ten og for dei terminane som organet finn rimeleg. \u00a7 14-14 Forskot p\u00e5 barnebidrag Forskot p\u00e5 barnebidrag kan krevjast utbetalt fr\u00e5 det offentlege etter reglane i forskotteringsloven. \u00a7 14-15 Tilbakebetaling av barnebidraget n\u00e5r foreldreskapen blir endra Dersom nokon har betalt p\u00e5lagt eller avtalt barnebidrag til eit barn og foreldreskapen som har lege til grunn for bidragsplikta, seinare blir endra etter reglane i denne lova, kan vedkomande krevje pengane attende fr\u00e5 folketrygda. Summen skal indeksregulerast i samsvar med konsumprisindeksen fr\u00e5 Statistisk sentralbyr\u00e5 fr\u00e5 bidraget vart betalt, og til det blir betalt attende. F\u00f8r indeksregulering skal det takast omsyn til fr\u00e5draga som den som har betalt bidrag, tidlegare har f\u00e5tt i skattefastsetjinga si for dei betalte bidraga. Fordelen av det tidlegare skattefr\u00e5draget skal setjast til 20 prosent. Kravet kan setjast ned eller falle bort dersom det er klart at den som betalte barnebidraget, ikkje hadde rimeleg grunn til \u00e5 vedg\u00e5 eller erkl\u00e6re foreldreskapen, eller at vedkomande burde ha reist sak om endring tidlegare. Den som har betalt barnebidrag, kan ikkje s\u00f8kje om \u00e5 f\u00e5 pengane attende fr\u00e5 barnet, den andre forelderen eller fr\u00e5 ein som seinare blir rekna som forelder til barnet. Departementet kan gje forskrift om tilbakebetaling av barnebidrag etter denne lova. Del VI Internasjonal privatrett Kapittel 15 Internasjonal privatrett \u00a7 15-1 Avtale med framand stat Reglane i dette kapittelet gjeld s\u00e5 langt ikkje noko anna f\u00f8lgjer av avtale med framand stat. N\u00e5r Noreg har inng\u00e5tt ein slik avtale, kan Kongen kunngjere han som gjeldande med lovs kraft her i riket og gje dei forskrifter som trengst for \u00e5 gjennomf\u00f8re avtalen. \u00a7 15-2 Lovval N\u00e5r ei sak skal avgjerast i Noreg i medhald av dette kapittelet, skal ho avgjerast etter norsk rett. Ved avgjerder i foreldretvistar, avgjerder om flytting med barnet og avgjerder om barnebidrag kan retten i s\u00e6rlege h\u00f8ve ta omsyn til retten i ein annan stat som saka er n\u00e6r knytt til, n\u00e5r det er til det beste for barnet. \u00a7 15-3 Jurisdiksjon i saker om foreldreskap Ei sak om morskap kan handsamast i Noreg a) dersom barnet har vanleg bustad i Noreg b) dersom mora hadde vanleg bustad i Noreg d\u00e5 barnet vart f\u00f8dt, eller c) dersom mora har f\u00e5tt vanleg bustad i Noreg etter at barnet vart f\u00f8dt. Farskap eller medmorskap kan fastsetjast i Noreg d) dersom barnet har vanleg bustad i Noreg, e) dersom mora hadde vanleg bustad i Noreg d\u00e5 barnet vart f\u00f8dt, eller f) dersom den som er nemnd som far eller medmor, har vanleg bustad i Noreg. Ei sak om foreldreskap skal likevel ikkje avgjerast i Noreg dersom partane har n\u00e6 r tilknyting til ein annan stat der dei kan krevje fastsetjing eller klarlegging av foreldreskapen, og saka vil bli betre opplyst og handsama i denne staten. Ei sak om endring av foreldreskap kan avgjerast i Noreg dersom nokon av dei som kan reise sak, har vanleg bustad i Noreg, eller dersom foreldreskap f\u00f8lgjer av denne lova. \u00a7 15-4 Lovval for foreldreskap etter lova Reglane om foreldreskap etter kapittel 2 gjeld n\u00e5r barnet ved f\u00f8dselen f\u00e5r vanleg bustad i Noreg. \u00a7 15-5 Godkjenning av foreldreskap Foreldreskap som f\u00f8lgjer direkte av eit anna lands rett, skal leggjast til grunn i Noreg. F\u00f8rste leddet gjeld ikkje dersom noko anna er fastsett i denne lova eller f\u00f8lgjer av ei utanlandsk avgjerd som skal leggjast til grunn i Noreg etter tredje til femte leddet. Foreldreskap som er fastsett i utlandet, skal leggjast til grunn i Noreg n\u00e5r det f\u00f8lgjer av ein avtale med framand stat. Kongen kan gje forskrift om at foreldreskap som er fastsett i utlandet, skal leggjast til grunn i Noreg. Kongen kan i kvart einskilt tilfelle avgjere at foreldreskap som er fastsett i utlandet, skal leggjast til grunn i Noreg. \u00a7 15-6 Jurisdiksjon i foreldretvistar og i saker om flytting med barnet Dersom barnet har vanleg bustad i Noreg, kan ein foreldretvist eller sak om flytting med barnet som nemnd i \u00a7 6-9 femte leddet avgjerast i Noreg. Ei f\u00f8rebels avgjerd etter \u00a7 11-9 kan takast i Noreg dersom barnet har opphald i Noreg. \u00a7 15-7 Jurisdiksjon i foreldretvistar og i saker om flytting med barnet etter ulovleg barnebortf\u00f8ring Dersom eit barn er ulovleg bortf\u00f8rt til Noreg, kan ein foreldretvist eller ei sak om flytting med barnet som nemnd i 6-9 femte leddet handsamast i Noreg dersom den eller dei som har foreldreansvar for barnet, har godteke bortf\u00f8ringa. Ei slik sak kan \u00f2g handsamast i Noreg n\u00e5r a) barnet har budd i Noreg i minst eitt \u00e5r etter at den eller dei som har foreldreansvar, har eller burde ha f\u00e5tt kjennskap til kvar barnet held til b) det ikkje er fremja krav om tilbakelevering og c) barnet har funne seg til rette i det nye milj\u00f8et sitt. Dersom eit barn er ulovleg bortf\u00f8rt fr\u00e5 Noreg, kan saker om foreldretvist og flytting med barnet som nemnd i \u00a7 6-9 femte leddet handsamast i Noreg s\u00e5 lenge ikkje den eller dei som har foreldreansvar for barnet, har godteke bortf\u00f8ringa. Saka kan likevel ikkje handsamast i Noreg n\u00e5r d) barnet har budd i eit anna land i minst eitt \u00e5r etter at den eller dei som har foreldreansvar, har eller burde ha f\u00e5tt kjennskap til kvar barnet held til e) det ikkje er fremja krav om tilbakelevering og f) barnet har funne seg til rette i det nye milj\u00f8et sitt. \u00a7 15-8 Lovval for foreldreansvar etter lova Reglane i \u00a7\u00a7 6-1 til 6-3 gjeld for barn som har vanleg bustad i Noreg. Foreldreansvar som f\u00f8lgjer direkte av retten i landet der barnet har vanleg bustad, skal leggjast til grunn i Noreg s\u00e5 framt det ikkje ligg f\u00f8re ei utanlandsk avgjerd som skal leggjast til grunn i Noreg etter \u00a7 15-9. N\u00e5r eit barn som har hatt vanleg bustad i eit anna land, f\u00e5r vanleg bustad i Noreg, skal foreldreansvar som f\u00f8lgjer direkte av lova i det andre landet, leggjast til grunn i Noreg s\u00e5 framt det ikkje ligg f\u00f8re ei utanlandsk avgjerd som skal leggjast til grunn i Noreg etter \u00a7 15-9. Ein forelder som ikkje hadde foreldreansvar for barnet i det landet der barnet tidlegare hadde vanleg bustad, f\u00e5r foreldreansvar for barnet i kraft av barnelova berre dersom denne forelderen har vanleg bustad i Noreg. \u00a7 15-9 Godkjenning av utanlandske avgjerder i foreldretvistar og utanlandske avgjerder om flytting Ei utanlandsk avgjerd i foreldretvist eller om flytting med barnet skal berre leggjast til grunn i Noreg direkte i kraft av lova n\u00e5r dette f\u00f8lgjer av avtale med annan stat. \u00a7 15-10 Jurisdiksjon i saker om barnebidrag Ei sak om barnebidrag kan avgjerast i Noreg dersom barnet eller ein av partane har vanleg bustad i Noreg. \u00a7 15-11 Godkjenning og fullf\u00f8ring av ei utanlandsk avgjerd om barnebidrag Ei utanlandsk avgjerd om barnebidrag skal leggjast til grunn og fullf\u00f8rast i Noreg n\u00e5r det f\u00f8lgjer av ein avtale med framand stat. \u00a7 15-12 Grunnleggjande rettsprinsipp (ordre public) Reglar i utanlandsk rett skal ikkje brukast og utanlandske avgjerder skal ikkje leggjast til grunn eller fullf\u00f8rast dersom sakshandsaminga eller resultatet strir mot grunnleggjande rettsprinsipp i norsk rett (ordre public). Det skal takast s\u00e6rleg omsyn til kva som er best for barnet. "
}