{
  "dokument_id": "8ad37518-4906-530d-9167-fce29d1d067e",
  "doc_type": "case_attachment",
  "kommune": 4601,
  "tittel": "Vedlegg 3 - Brev fra Kystverket 24.08.2017 - avklaring av eiendomsforhold",
  "url": "https://bergen.kommune.no/politikere-utvalg/api/fil/bk360/12720961/Vedlegg-3-Brev-fra-Kystverket-24-08-2017-avklaring-av-eiendomsforhold",
  "tekst": "Hovedkontoret Bergen kommune Postboks 7700 5020 BERGEN Deres ref.: V\u00e5r ref.: Arkiv nr.: Saksbehandler: Dato: 201300237-133 2014/5848-16 Ingvild Kragset 24.08.2017 ANSC Bergen kommunes havnekapital - avklaring av eiendomsforhold 1. Innledning Vi viser til brev datert 28. mars 2017 fra Bergen kommune, som var et svar p\u00e5 Kystverkets brev til kommunen datert 28. oktober 2016 hvor Kystverket ba om ytterligere informasjon vedr\u00f8rende tilordning av eiendommer til Bergen kommunes havnekapital. Kystverket forst\u00e5r det slik at kommunen opprettholder den tidligere skisserte tilordningen av eiendommer til henholdsvis bykassen og havnekapitalen. Kommunen mener at havnekapitalen er intakt med denne l\u00f8sningen ut fra to hovedperspektiver; gjeldsperspektivet og eierperspektivet. Kommunen mener at det ikke b\u00f8r kreves en detaljert gjennomgang av hver enkelt eiendom da dette ikke vil v\u00e6re praktisk mulig. Kommunen viser ogs\u00e5 til at havner\u00e5det har gitt sin tilslutning til l\u00f8sningen. Kystverket forst\u00e5r at det vil v\u00e6re krevende \u00e5 ta stilling til eierskap og sameiebr\u00f8ker i Bergen kommunes situasjon. Utfordringen blir \u00e5 finne praktikable l\u00f8sninger innenfor regelverkets rammer. Vi vil nedenfor kommentere kommunens perspektiver og metodikk. 2. Gjeldsperspektivet Kommunen peker p\u00e5 at det historisk sett har blitt overf\u00f8rt midler fra bykassen til havnekapitalen i form av overf\u00f8ringer med forbehold om tilbakebetaling (1945-1972), somunderskuddsdekning uten forbehold om tilbakebetaling (1972-2006) og overf\u00f8ringer som i realiteten m\u00e5 anses som investeringstilskudd. Vi vil kommentere de to f\u00f8rstnevnte kategoriene her, mens sistnevnte kategori kommenteres under \u00abEierperspektivet\u00bb nedenfor. Kommunen anser overf\u00f8ringer med forbehold om tilbakebetaling som l\u00e5n som bykassen har ytt til havnekapitalen. Kystverket er enig i denne betraktningsm\u00e5ten. Pengekravsrettslige prinsipper regulerer da forhold som rente, motregningsrett og bortfall av krav. Kystverkets holdning med hensyn til gjeld, er at bykassen ikke n\u00e5 kan innfordre pengekrav som den mener \u00e5 ha mot havnekapitalen, som er foreldet eller bortfalt ved passivitet. Etter Kystverkets mening kan ikke kommunens ansvar overfor \u00f8vrig befolkning medf\u00f8re at bykassens fordringer ikke skal v\u00e6re gjenstand for foreldelse p\u00e5 vanlig m\u00e5te. Kystforvaltningsavdeling Sentral postadresse: Kystverket Telefon: +47 07847 Internett: www.kystverket.no Postboks 1502 E-post: post@kystverket.no 6025 \u00c5LESUND For bes\u00f8ksadresse se www.kystverket.no Bankgiro: 7694 05 06766 Org.nr.: NO 874 783 242 Brev, sakskorrespondanse og e-post bes adressert til Kystverket, ikke til avdeling eller enkeltperson Bykassens underskuddsdekning ble foretatt med forbehold om tilbakebetaling \u00abhvis havnekassens stilling gj\u00f8r dette mulig\u00bb, en l\u00f8sning som dagjeldende havnelov \u00a7 9 uttrykkelig \u00e5pnet for. Det vil v\u00e6re naturlig \u00e5 benytte dette tidspunktet ogs\u00e5 i relasjon til foreldelse. Bergen kommune mener at kommunens rett til refusjon fra havnekapitalen \u00abfremdeles er gyldig i og med at det f\u00f8rst n\u00e5 utl\u00f8ses behov til \u00e5 allokere Bergen kommunes verdier spesifikt til enten havnekasse eller bykasse\u00bb og at n\u00e6rmere bestemt inng\u00e5elsen av intensjonsavtalen i fjor \u00abgjorde tilbakebetaling mulig\u00bb. Kystverket er uenig i at havnekapitalen ikke hadde mulighet til \u00e5 innfri gjelden f\u00f8r ved inng\u00e5elsen av intensjonsavtalen. Utsagnet om at det f\u00f8rst er n\u00e5 at behovet for \u00e5 allokere verdier til enten havnekapital eller bykasse utl\u00f8ses, medf\u00f8rer heller ikke riktighet. Bergen kommune har i hvert fall siden vedtakelsen av 1984-loven hatt plikt til, og dermed behov for, \u00e5 skille klart mellom havnekapitalen og bykassen. Hovedstolen for underskuddsdekning med forbehold om tilbakebetaling var i 1971 ca. 7,3 mill. kr. Hovedstolen har, s\u00e5 vidt Kystverket har forst\u00e5tt, ikke v\u00e6rt synlig i regnskapene p\u00e5 sv\u00e6rt mange \u00e5r. Videre legger vi til grunn at rente ikke har v\u00e6rt et tema verken i regnskap eller andre sammenhenger f\u00f8r i forbindelse med utviklingen av \u00abgjeldsperspektivet\u00bb. Kystverket har vanskelig for \u00e5 tro at kommunen, som er ansvarlig for at havnekapitalen forvaltes forsvarlig, har latt et krav fra bykassen mot havnekapitalen p\u00e5 7,3 mill. kr i det stille f\u00e5tt vokse til over en halv milliard. Etter Kystverkets mening har det derfor formodningen mot seg at det har v\u00e6rt meningen at gjelden skulle v\u00e6re renteb\u00e6rende f\u00f8r eventuelt tidligst fra det tidspunktet renter faktisk ble krevet. I kommunens forsendelser til Kystverket kan vi ikke se at verken foreldelse eller rentekrav, herunder foreldelse av rentekrav, har blitt vurdert tilstrekkelig. N\u00e5r det gjelder underskuddsdekning uten forbehold om tilbakebetaling, legger kommunen til grunn at disse overf\u00f8rslene ikke har dannet grunnlag for noe pengekrav mot havnekapitalen. Kommunen mener likevel at overf\u00f8ringen av verdier b\u00f8r tillegges vekt i fav\u00f8r av bykassen n\u00e5r man tar stilling til sluttresultatet. Kystverket er enig i at disse underskuddsdekningene ikke har medf\u00f8rt at bykassen har et pengekrav mot havnekapitalen. Kystverket legger videre til at underskuddsdekningene ikke kan \u00abkonverteres\u00bb til medeiendomsrett. Kommunen har adgang til \u00e5 ta forbehold om tilbakebetaling, og med dette er hensynet til kommunens \u00f8vrige oppgaver hensyntatt. N\u00e5r forbehold ikke er tatt, blir l\u00f8sningen at bykassen ikke skal kompenseres verken p\u00e5 den ene eller andre m\u00e5ten. Motsatt l\u00f8sning vil skape uryddighet. Etter Kystverkets mening har ikke kommunen pt sannsynliggjort at bykassen har noe krav mot havnekapitalen i anledning overf\u00f8ringer med forbehold om tilbakebetaling og underskuddsdekninger uten forbehold om tilbakebetaling. 3. Eierperspektivet 3.1 Innledning I eierperspektivet er fokuset p\u00e5 eierskap og p\u00e5 \u00f8konomiske bidrag fra kommunekassen til utvikling av havneeiendommer. Eiendomsportef\u00f8ljen som if\u00f8lge kommunen skal fordeles p\u00e5 henholdsvis bykassen og havnekapitalen, er de eiendommene som var oppf\u00f8rt i Bergen og Omland Havnevesens (BOHs) anleggsregister per 2011. Anleggsregisteret er et register over eiendommer som har ligget under BOHs vedtektsfestede disposisjonsrett. Eiendommene tilh\u00f8rer havnekapitalen, kommunen eller partene i sameie. Kommunen har foretatt en ny, overordnet gjennomgang av portef\u00f8ljen. Ved den nye gjennomgangen har kommunen bygget p\u00e5 opplysninger i den s\u00e5kalte Standalrapporten og Side 2 supplert med relativt lett tilgjengelig regnskapsmessig informasjon og historikk vedr\u00f8rende disposisjoner mellom bykassen og havnekassen. Kommunen opplyser at det har v\u00e6rt slik at \u00abi gode tider\u00bb har havnevesenet selv ervervet og utviklet eiendom, og i andre perioder har kommunekassen ytt investeringstilskudd, l\u00e5n eller foretatt dekning av underskudd med eller uten forbehold om tilbakebetaling. Kommunen opplyser videre at n\u00e5r det gjelder kaiomr\u00e5der, har disse stort sett opprinnelig v\u00e6rt eiet av kommunen, men at videre utvikling har blitt finansiert av havnekassen alene eller med tilskudd fra bykassen. I den nye gjennomgangen legges det stor vekt p\u00e5 bykassens \u00f8konomiske bidrag til utvikling. Formelle hjemmelsforhold oppgis ikke \u00e5 ha v\u00e6rt tillagt betydning. Balansef\u00f8ring i kommunekassens regnskaper tillegges noe vekt. Kommunen fremholder at de realverdiene som BOH har disponert, m\u00e5 fordeles mellom by- og havnekassen basert p\u00e5 et hovedprinsipp om at verdien tilh\u00f8rer den kassen som har finansiert investeringen. I gjennomgangen konkluderes det ofte med at \u00ab[v]erdiene b\u00f8r fordeles p\u00e5 de to kassene\u00bb. Kystverket antar at kommunen med denne formuleringen mener at en eiendom er i tingsrettslig sameie mellom de to kassene. Det er eierskap som er avgj\u00f8rende for tilordningen av eiendommene til de to kassene. Poenget med den nye gjennomgangen har v\u00e6rt \u00e5 vise at havnekapitalen er intakt dersom eiendommene i anleggsregisteret fordeles med 740 mill. kr til bykassen og 1 360 mill. kr til havnekapitalen. For dette form\u00e5let mener kommunen at det ikke er n\u00f8dvendig \u00e5 kartlegge eierforholdene i detalj. Kommunens gjennomgang er derfor ufullstendig p\u00e5 forskjellige m\u00e5ter, og den konkluderer heller ikke med konkrete eierbr\u00f8ker. Som kommunen selv p\u00e5peker, er ikke verdien av de opprinnelige tomtene tatt med. I gjennomgangen av \u00f8konomiske bidrag til utvikling, er det ikke tatt hensyn til om bidragene har g\u00e5tt til verdier som fortsatt er i behold eller ikke. Kommunen nevner at de heller har tatt hensyn til inntekter som BOH historisk har oppeb\u00e5ret ved kommersiell utleie av eiendommer som burde ha v\u00e6rt fordelt forholdsmessig mellom by- og havnekassen ut fra eierandel. Kystverket kan imidlertid ikke pt se at bykassen har noe krav mot havnekapitalen i anledning dette. BOH synes gjennom vedtektene \u00e5 v\u00e6re gitt en vederlagsfri disposisjonsrett over eiendommene i anleggsregisteret. Systemet under havne- og farvannsloven av 1984 var da ogs\u00e5 at vederlag for bruk og utleie av kommunens s\u00e6rlige havneinnretninger tilfalt havnekassen, jf. havne- og farvannsloven (1984) \u00a7 23 fjerde ledd. I tilfeller der kommunens s\u00e6rlige havneinnretninger ikke lenger benyttes til havneform\u00e5l, kan forvaltningen av innretningen i utgangspunktet flyttes tilbake til bykassen, men dette fordrer en rettslig disposisjon.1 I tillegg legger Kystverket til at \u00f8konomiske bidrag som skriver seg fra havnekapitalen og eventuelt andre kilder som skal tilskrives denne siden, ikke synes \u00e5 v\u00e6re fullstendig kartlagt, og er heller ikke omregnet til dagens pengeverdi. 3.2 Tilskudd fra bykassen til utvikling av eiendommer i anleggsregisteret Eierperspektivet bygger p\u00e5 et synspunkt om at kommunekassen skal tilbakef\u00f8res samtlige tilskudd til investering i havneinfrastruktur og i noen grad tilskudd til underskuddsdekning. L\u00f8sningen ligner den som ble foresl\u00e5tt i NOU 1987:19 Norsk havneplan av et mindretall (Kommunaldepartementets representant); \u00abVed salg av eiendommer og innretninger i havnen er det viktig at tidligere kommunale og statlige tilskudd tilbakef\u00f8res til kommunen til 1 TOSLO-2004-86298 (Trekanttomtdommen) under gjennomgangen av reelle hensyn. Side 3 dagens prisniv\u00e5. Eventuelle avkastninger av investeringene m\u00e5 ogs\u00e5 kunne tilfalle kommunen i forhold til det offentliges finansieringsandel\u00bb.2 Etter Kystverkets mening har ikke synspunktet st\u00f8tte i lovgivning eller rettspraksis. Slik Kystverket ser det, m\u00e5 kommunen ta stilling til eierskap etter ordin\u00e6re tingsrettslige kriterier, og da er det ikke slik at \u00f8konomiske bidrag til utvikling av eiendom n\u00f8dvendigvis f\u00f8rer til medeierskap. Ved tilordningen av eiendommer til de to kassene, m\u00e5 en ta utgangspunkt i det som er avtalt eller klart forutsatt. Dersom det ikke er mulig \u00e5 trekke konklusjoner ut fra dette, m\u00e5 det foretas en bredere vurdering. I den forbindelse vil hvordan finansieringen av den opprinnelige anskaffelsen skjedde, v\u00e6re et moment.3 Dersom bykassen finansierte det opprinnelige ervervet, taler dette for at det var meningen at bykassen ogs\u00e5 skulle v\u00e6re eier. N\u00e5r det gjelder finansiering av videreutvikling av eiendom, har ikke finansieringsmomentet samme gyldighet etter Kystverkets mening. Innledningsvis vil vi nevne at det at en part bidrar \u00f8konomisk til videreutvikling av en eiendom, vil kunne v\u00e6re en indikasjon p\u00e5 at vedkommende allerede er eier. Det \u00f8konomiske bidraget vil da v\u00e6re eiendomsforvaltning, og vil i utgangspunktet ikke endre de eksisterende rettighetsforholdene. I hvilken grad dette gj\u00f8r seg gjeldende for de respektive kassenes bidrag til eiendomsutvikling i Bergen, m\u00e5 avgj\u00f8res konkret. Motsatt, ikke \u00e5 bidra til finansiering av videreutvikling av eiendom, vil kunne indikere at man ikke er, eller ikke skal fortsette \u00e5 v\u00e6re, eier.4 I det f\u00f8lgende dr\u00f8ftes om kommunens tilskudd til videreutvikling i seg selv kan gi medeiendomsrett i havnekapitalens eiendom eller f\u00f8re til endring av eksisterende eierbr\u00f8ker i et sameie. Utgangspunktet er at \u00f8konomiske overf\u00f8rsler fra en part til en annen i forbindelse med eiendomsutvikling, kan v\u00e6re gave, l\u00e5n eller anskaffelse (dvs. betaling for medeierskap i eiendommen).5 Etter Kystverkets mening kan ikke det deklaratoriske utgangspunktet v\u00e6re at \u00f8konomiske bidrag i seg selv f\u00f8rer til medeierskap, selv om det er behov for bidraget. En slik l\u00f8sning har ikke st\u00f8tte i sameieloven, og rettspraksis synes \u00e5 stille krav om et rettsstiftende grunnlag i tillegg til det \u00f8konomiske bidraget for at medeierskap skal erverves.6 I Trekanttomtsaken for eksempel, fikk ikke staten medhold i at bruk av havnekassens midler til havneinfrastruktur skulle likestilles med delerverv av eiendomsrett i kommunale tomter.7 Hensynet til forutberegnelighet og lovmessig ivaretakelse av havnekapitalen tilsier at kommunale bidrag til eiendom som havnekapitalen er (med)eier i, ikke har rettsendrende virkning med mindre det foreligger et rettslig grunnlag som gir holdepunkter for dette, det vil si en eksplisitt avtale eller i hvert fall en forutsetning om \u00e5 bli (med)eier som har v\u00e6rt synlig for havnekapitalen. Kystverket legger etter dette til grunn at \u00f8konomiske bidrag fra bykassen til videreutvikling av eiendom ikke automatisk og i seg selv endrer de eksisterende eierforholdene. 2 NOU 1987:19 Norsk havneplan, side 90 3 Ot.prp. nr. 75 (2007-2008) om lov om havner og farvann, side 122 4 Dog kan ikke eiendom som inng\u00e5r i havnekapitalen, falle ut av havnekapitalen uten en p\u00e5visbar transaksjon til forretningsmessige betingelser. 5 P\u00e5 grunn av forbudet mot at havnekapitalen subsidierer bykassen kan ikke dette utgangspunktet sies \u00e5 gjelde for havnekapitalens eventuelle bidrag til utvikling av bykassens eiendommer. 6 LH-2016-104722 7 TOSLO-2004-86298 og LB-2007-61526 Side 4 Kommunens nye gjennomgang bygger i stor grad p\u00e5 et synspunkt om at tilskudd som kommunen har ytt i perioder da havnekassen har foretatt investeringer, skal likestilles med eiendomsanskaffelser fra kommunens side. Den nye gjennomgangen redegj\u00f8r derfor ikke, eller i liten grad for, hva som kan v\u00e6re det rettsstiftende grunnlaget som gir eller \u00f8ker eiendomsrett for kommunen i forbindelse med de enkelte tilskuddene. I den grad regnskapsbalansene til de to kassene anses som et troverdig uttrykk for de reelle eierforhold, kan endringer i balansene indikere medeierskap. Kystverket antar imidlertid at selv en troverdig balansef\u00f8ring i f\u00f8rste rekke ofte bare vil v\u00e6re en indikasjon p\u00e5 et opprinnelig eierskap, og ikke p\u00e5 at man tilsiktet endring av eksisterende eierbr\u00f8ker som f\u00f8lge av et tilskudd. 3.3 S\u00e6rlig om \u00f8konomiske bidrag fra havnekapitalen Ogs\u00e5 n\u00e5r det gjelder sp\u00f8rsm\u00e5let om havnekapitalen er eier av eiendommer i anleggsregisteret, gjelder utgangspunktet som er nevnt ovenfor om at en m\u00e5 ta utgangspunkt i det som er avtalt eller forutsatt, for deretter eventuelt \u00e5 foreta en bredere vurdering. I mangel av andre holdepunkter, vil det grunnleggende premisset om at havnekapitalen aldri skal v\u00e6re en inntektskilde for kommunens \u00f8vrige virksomhet, v\u00e6re viktig. Ogs\u00e5 for bidrag fra havnekapitalens side til videreutvikling av eiendom, kan det v\u00e6re slik at bidraget er en indikasjon p\u00e5 at havnekapitalen allerede er (med-)eier i eiendommen. I lovforarbeidene fremholdes det om bidrag fra havnekapitalen at \u00ab[n]\u00e5r det er p\u00e5 det rene at en eiendom eller innretning helt eller delvis har blitt bekostet med avgiftsmidler, vil det ikke v\u00e6re adgang for kommunen til \u00e5 overf\u00f8re den avgiftsfinansierte delen til kommunen, verken f\u00f8r eller etter ikrafttredelse av ny lov\u00bb.8 Temaet er ogs\u00e5 behandlet i Trekanttomtsaken, som gjaldt investeringer (jernbanespor og kaikant) som havnen hadde foretatt p\u00e5 kommunal tomt. Lagmannsretten kom til at havnens bidrag i den konkrete saken ikke kunne likestilles med delerverv, og at havnen heller ikke hadde krav p\u00e5 vederlag. Retten uttalte at \u00ab[i]nvesteringene var foretatt for havnens risiko, ogs\u00e5 hva ang\u00e5r tiden en kan nyttiggj\u00f8re seg investeringene. Skulle havnekassen ha rett til refusjon for sine utgifter m\u00e5tte dette ha hjemmel i avtale med grunneier eller f\u00f8lge av s\u00e6rskilt rettsgrunnlag. Dette synspunktet samsvarer med at investeringene ikke har noen verdi for grunneier med den bruk som havneomr\u00e5det senere ble konvertert til. Det er da heller ikke grunnlag for \u00e5 bygge p\u00e5 noe berikelsessynspunkt\u00bb. Lagmannsretten avviste at dette resultatet innebar tapping av havnekapitalen, og uttalte at \u00ab[i]nvesteringene representerer riktignok en utgift for havnekassen, men samtidig gir de grunnlag for inntekter uten at de samtidig tilf\u00f8rer kommunekassen verdier i form av \u00f8kte verdier p\u00e5 grunnarealene\u00bb. Ovennevnte tilsier at bidrag fra havnekapitalen til utvikling av eiendom som kommunekassen er eier av, etter omstendighetene kan f\u00f8re til at havnen f\u00e5r medeiendomsrett eller, i den grad bidragene har en verdi for kommunen, rett til vederlag. Dersom havnekapitalen har finansiert tomtestykker som lett kan skilles ut, for eksempel kaiutstikkere og utfylling, kan det v\u00e6re n\u00e6rliggende at det var tilsiktet at de nyinnvunnede arealene skulle tilh\u00f8re havnekapitalen, og kanskje ogs\u00e5 at de opprinnelige arealene skulle g\u00e5 over til havnekapitalen. Dersom de to kassenes investeringer ikke lar seg dele fysisk, kan man st\u00e5 man overfor et sameie hvor ideelle eierandeler m\u00e5 fastsettes. Alternativt m\u00e5 havnekapitalen kompenseres i den grad det er n\u00f8dvendig for \u00e5 hindre at kommunen vederlagsfritt tilegner seg verdier finansiert av havnekapitalen. 8 Ot.prp. nr. 75 (2007-2008) om lov om havner og farvann, side 123 Side 5 4. Oppsummering og videre prosess Etter gjennomgangen av gjeldsperspektivet og eierperspektivet konkluderer kommunen med at bykassen kan godskrives i hvert fall 442,4 MNOK for investeringer og 502,5 MNOK i underskuddsdekning i perioden 1945-1972. Dette er tilsammen 945 MNOK, og bel\u00f8pet overskrider derfor de 740 MNOK som kommunen planlegger \u00e5 tilordne bykassen. Ut fra dette mener kommunen at havnekapitalen ikke bare er intakt med \u00abBergensmodellen\u00bb, men at den ogs\u00e5 trolig styrkes. Kommunen mener at det derfor ikke er n\u00f8dvendig med en detaljert gjennomgang av hver enkelt eiendom. Det f\u00f8lger av det ovennevnte at Kystverket langt p\u00e5 vei avviser gjeldsperspektivet, i hvert fall har ikke kommunen etter Kystverkets mening sannsynliggjort at bykassen har et krav mot havnekapitalen p\u00e5 over en halv milliard kroner. I den grad kommunen opprettholder kravet, vil Kystverket foreta lovlighetskontroll, jf. havne- og farvannsloven \u00a7 48 andre ledd. Eierperspektivet er, som kommunen selv fremholder, ikke en fullstendig kartlegging av eiendomsportef\u00f8ljen, og det angis ikke eierbr\u00f8ker. En forutsetning i dette perspektivet er at bykassens \u00f8konomiske bidrag til havnekassen i \u00e5r da det har skjedd utvikling av havneeiendommer, skal tilbakef\u00f8res til bykassen. Kystverket er ikke enig i at det skal v\u00e6re automatikk p\u00e5 dette punktet, jf. punkt 3.2 ovenfor. Status slik Kystverket ser det, er alts\u00e5 at gjeldsperspektivet ikke tilf\u00f8rer noe og at eierperspektivet er ufullstendig. Kystverket kan v\u00e6re enig i at dersom det er sannsynlig at havnekapitalen styrkes med en gitt l\u00f8sning, kan man unnlate \u00e5 gjennomf\u00f8re en detaljert gjennomgang av samtlige eiendommer i portef\u00f8ljen. Konklusjonen om at havnekapitalen er intakt, kan imidlertid ikke baseres p\u00e5 gjeldsperspektivet og det faktum at kommunen har ytt investeringstilskudd til havnen. Kystverket mener at kommunen b\u00f8r bygge videre p\u00e5 eierperspektivet og konkludere n\u00e5r det gjelder eierskap etter de kriteriene vi har formidlet i dette og tidligere brev. I den grad bykassen tilordnes verdier som havnekapitalen har finansiert, m\u00e5 havnekapitalen kompenseres. Ved kartleggingen skal det som er mest sannsynlig, legges til grunn som resultat. Dersom to forskjellige resultat er omtrent like sannsynlige, oppst\u00e5r sp\u00f8rsm\u00e5let om hvordan slik tvil skal h\u00e5ndteres. Dersom usikkerheten gjelder mange eiendommer, vil en konsekvent anvendelse av presumsjon i fav\u00f8r av den ene kassen, f\u00f8re til \u00abfeil\u00bb resultat statistisk sett, og et resultat som er urimelig. Kystverket antar at man i en slik situasjon kan isolere de verdiene man er usikre p\u00e5, og dele dem likt mellom de to kassene. Bergensmodellen inneb\u00e6rer at bykassen i stor grad skal overta eiendommer, mens havnekapitalen skal best\u00e5 av mer likvide midler. For \u00e5 sikre at havnekapitalen ikke tappes med denne l\u00f8sningen, er det viktig at eiendomsmassen er riktig verdsatt. Kommunen m\u00e5 sikre at portef\u00f8ljen verdsettes til dagens markedsverdi. Kommunen planlegger, som nevnt, \u00e5 tilordne bykassen 740 mill. kr selv om man mener at dette trolig vil inneb\u00e6re en styrking av havnekapitalen. Dersom kommunen sannsynliggj\u00f8r at bykassen har verdier for 740 mill. kr i anleggsregisteret, og tilordner dette bel\u00f8pet til bykassen og resten til havnekapitalen, vil havnekapitalen v\u00e6re intakt. Det bel\u00f8pet som da skal tilordnes havnekapitalen, vil sannsynligvis v\u00e6re h\u00f8yere enn 1 360 mill. kr fordi markedsverdien p\u00e5 portef\u00f8ljen m\u00e5 antas \u00e5 v\u00e6re h\u00f8yere i dag enn i 2011. Med en slik metodikk slipper kommunen muligens \u00e5 ta stilling til eierskapet til samtlige eiendommer i anleggsregisteret. Side 6 Kystverket ber om \u00e5 bli holdt oppdatert med hensyn til hvordan kommunen legger opp det videre arbeidet. Vi ber ogs\u00e5 om en n\u00e6rmere redegj\u00f8relse vedr\u00f8rende Dokken vest med tanke p\u00e5 eierskap, verdsettelsesmetode og -tidspunkt da dette er noe uklart for oss. Med hilsen Sven Martin T\u00f8nnessen Ingvild Kragset avdelingsdirekt\u00f8r seniorr\u00e5dgiver Dokumentet er elektronisk godkjent og har derfor ikke h\u00e5ndskrevne underskrifter. Kopi: Bergen og Omland havnevesen Interne kopimottakere: Vest Vest KYV-V Side 7 "
}