{
  "dokument_id": "8e48926c-4900-5782-ae10-78697a10f95a",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Lillian Blom (SV) om energieffektivisering i kommunale bygg og boliger. Bestilling av notat",
  "url": "https://bergen.kommune.no/politikere-utvalg/api/fil/bk360/12207368/Svar-pa-representantforslag-fra-Lillian-Blom-SV-om-energieffektivisering-i-kommunale-bygg-og-boliger-Bestilling-av-notat",
  "tekst": " Byr\u00e5dsavdeling for finans Til Intern korrespondanse Bystyrets kontor V\u00e5r referanse: 2024/165908-6 Saksbehandler: Mette Kristin Gjerde Fra Dato: 20. mars 2025 Byr\u00e5d for finans Svar p\u00e5 representantforslag fra Lillian Blom (SV) om energieffektivisering i kommunale bygg og boliger Forretningsutvalget har i m\u00f8te 05.11.2024, i sak 362/24, fattet f\u00f8lgende vedtak: 1. Representantforslag fra Lillian Blom (SV) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 29.4.25. 3. Utvalg for finans, kultur og n\u00e6ring avgir innstilling i saken. Representanten Lillian Blom (SV) har fremmet f\u00f8lgende representantforslag: For \u00e5 n\u00e5 klimam\u00e5lene m\u00e5 man igjennom en storstilt elektrifisering av det norske samfunnet, der utslippskilder som i dag er fossile, m\u00e5 erstattes med utslippsfrie alternativer. Dette vil f\u00f8re til \u00f8kt str\u00f8mforbruk i mange sektorer. Det er samtidig et sv\u00e6rt stort potensial for en\u00f8k. Norges vassdrags- og energidirektorat anslo i 2021 at potensialet for l\u00f8nnsom energieffektivisering i bygg var p\u00e5 13 TWh, tilsvarende 10 pst. av Norges str\u00f8mforbruk. Hvis man skal klare \u00e5 n\u00e5 klimam\u00e5lene uten store tap av natur, vil reduksjon av dagens str\u00f8mforbruk v\u00e6re viktig. Kommunene i Norge har i dag ingen konkrete planer for hvordan en skal redusere str\u00f8mforbruket. En plan for gunstige en\u00f8k-tiltak i kommunale bygg er viktig og n\u00f8dvendig, man kan med det, f\u00e5 frigjort kraft til viktige prosjekter ellers i samfunnet. Det er mulig \u00e5 redusere str\u00f8mforbruket i bygg med 10 TWh innen 2030, men det vil kreve omfattende effektiviseringstiltak. Det viser en gjennomgang NVE har gjort p\u00e5 oppdrag for Energidepartementet. For \u00e5 oppn\u00e5 10 TWh redusert str\u00f8mforbruk i bygg, m\u00e5 det gj\u00f8res en rekke effektiviseringstiltak som har ulik virkning og ulike kostnader. Oppvarming av rom i boliger og yrkesbygg utgj\u00f8r 50 % av str\u00f8mforbruket i bygningsmassen. Derfor kan tiltak for oppgradering av eksisterende bygningsmasse v\u00e6re for eksempel: \u2022 isolering av vegger og loft \u2022 bytte vinduer og d\u00f8rer \u2022 installering av varmepumpe \u2022 oppgradering av ventilasjonssystem og systemer for energistyring Krevende, men mulig, \u00e5 redusere str\u00f8mforbruk med 10 TWh \u2013 NVE Samtidig kommer EUs nye bygningsenergidirektiv som handler i hovedsak om to ting: Energiforbruket i bygg skal ned med 16 prosent frem til 2030 og med 20\u201322 prosent frem til 2035. Og etter 2040 skal ikke olje og gass kunne brukes til oppvarming. I 2050 skal alle bygninger v\u00e6re s\u00e5kalte netto nullutslippsbygg og kvalifisere til energiklasse A. Dette skal bidra til store utslippskutt i Europa. I dag st\u00e5r bygg for en dr\u00f8y tredel av utslippene og rundt 40 prosent av energibruken. Energieffektiviseringsdirektivet (EED 2023) - regjeringen.no Viser videre til Budsjettekniske sp\u00f8rsm\u00e5l fra SV og svar 03.10.22 Hvor stort er behovet for isolering, energieffektivisering og lignende str\u00f8m- og energisparingstiltak i de kommunale boligene? Utdrag av svar: Den kommunale boligportef\u00f8ljen best\u00e5r av bygninger oppf\u00f8rt igjennom en periode p\u00e5 mer enn 100 \u00e5r, og har sv\u00e6rt forskjellige konstruksjoner. Det samlede vedlikeholdsetterslepet for kommunens boligportef\u00f8lje ble i 2019 beregnet til kr 202 mill. For tiden gjennomf\u00f8res en ny tilstandsanalyse som ventes sluttf\u00f8rt ved \u00e5rsskiftet. Ut i fra den betydelige kostnads\u00f8kningen innen byggfagene det siste \u00e5ret, er det usikkert hvordan kostnadsberegningen av vedlikeholdsetterslepet vil utvikle seg fra analysen i 2019 til 2023. Hvor stor andel av vedlikeholdsetterslepet som relaterer seg til \u00abisolering, energieffektivisering og lignende str\u00f8m- og energisparingstiltak\u00bb er ikke definert i tilstandsanalysen fra 2019. Imidlertid er utskifting av eldre vinduer, blant annet av Enova, definert som et av de mest effektive tiltak for \u00e5 begrense energibehovet, og det er n\u00e5 etablert egen tilskuddsordning for utskifting av vinduer og annet i kommunale boliger. Forslag til vedtak: Bystyret ber byr\u00e5det utarbeide oppdatert tilstandsanalyse og kostnadsberegninger for energieffektivisering og str\u00f8msparingstiltak i kommunale boliger og bygg. Bystyret ber byr\u00e5det utarbeide handlingsplan med tiltak for energieffektivisering og str\u00f8msparing for alle kommunale boliger og bygg, som viser hvordan Bergen kommune kan n\u00e5 kravene om at energiforbruket i bygg skal ned med 16 prosent eller (ca.1 TWh, Bergens andel av 10TWh) frem til 2030 og med 20\u201322 prosent frem til 2035. Byr\u00e5dets vurdering av representantforslaget: Forslagstiller ber byr\u00e5det: 1. Utarbeide oppdatert tilstandsanalyse og kostnadsberegninger for energieffektivisering og str\u00f8msparetiltak i kommunale boliger og bygg og 2. Utarbeide handlingsplan med tiltak for energieffektivisering og str\u00f8msparing for alle kommunale boliger og bygg, som viser hvordan BK kan n\u00e5 kravene om energiforbruk ned 16 % frem til 2030 og med 20-22 % frem til 2035. De to forslagene omfatter b\u00e5de kommunale boliger og \u00f8vrige bygg, noe som inneb\u00e6rer to sv\u00e6rt ulike vurderinger. Dette gj\u00f8r det hensiktsmessig \u00e5 besvare de to forslagene hver for seg. Boliger: 1. Utarbeide oppdatert tilstandsanalyse og kostnadsberegninger for energieffektivisering og str\u00f8msparetiltak i kommunale boliger og bygg Det ble f\u00f8rste gang utarbeidet en beregning av samlet vedlikeholdsetterslep for Bergen kommunes boliger i 2003. Siden har det v\u00e6rt utf\u00f8rt tilsvarende beregninger om lag hvert 5. \u00e5r for \u00e5 vurdere utviklingen. Siste analyse, den femte i rekken, ble ferdigstilt i 2022 og viste at vedlikeholdet fortsatt g\u00e5r i riktig retning. Det vil derfor v\u00e6re naturlig at man i 2026 starter arbeidet med en ny gjennomgang, slik at en ny samlet beregning kan foreligge i 2027. Prosessen er omfattende og ressurskrevende. Derfor er det god grunn til \u00e5 holde fast ved et intervall p\u00e5 5 \u00e5r. Selv om tilstandsrapportene ikke definerer eksplisitt hvor stor andel av vedlikeholdsetterslepet som er knyttet til \u00abisolering, energieffektivisering og lignende str\u00f8m- og energisparingstiltak\u00bb, er det en klar sammenheng mellom tilstand p\u00e5 et bygg og hvor energieffektivt bygget er. Eldre bygg med stort vedlikeholdsetterslep vil ofte ha isolasjon, vinduer og d\u00f8rer av d\u00e5rligere kvalitet, og potensiale for energieffektivisering vil for disse byggene v\u00e6re stor. Konklusjon: Byr\u00e5det mener at det ikke er behov for ytterligere analyse av tilstanden p\u00e5 boligene, enn de som allerede foreligger. 2. Utarbeide handlingsplan med tiltak for energieffektivisering og str\u00f8msparing for alle kommunale boliger og bygg, som viser hvordan BK kan n\u00e5 kravene om energiforbruk ned 16 % frem til 2030 og med 20-22 % frem til 2035. Bergen kommune har god oversikt over aktuelle tiltak for effektivisering og str\u00f8msparing for de kommunale boligene. Gjennom det planlagte vedlikeholdet og oppgradering av bygg blir det gjennomf\u00f8rt en rekke tiltak med m\u00e5lsetting om \u00e5 bedre energieffektiviteten. Dette er tiltak som \u00e5 skifte vinduer, men det kan ogs\u00e5 inneb\u00e6re etterisolering og andre tiltak knyttet til generell oppgradering. Noen av tiltakene fra de siste \u00e5rene: \u2022 I \u00e5rene 2023 og 2024 er det skiftet ut vinduer for til sammen ca. 35 millioner kroner. \u2022 I 2024 fikk Etat for boligforvaltning (EBF) innvilget tilskudd fra Husbanken og Enova p\u00e5 ca. kr. 40 millioner til energi\u00f8konomiseringstiltak i 439 kommunale boliger. Tilskuddet brukes til \u00e5 bytte vinduer til moderne energiglass, og oppgradering av tak og fasader. Arbeidet med \u00e5 gjennomf\u00f8re tiltaket startet i 2024 og vil fortsette i 2025. \u2022 Ved oppgradering av boligbygg er ogs\u00e5 energi\u00f8konomisering prioritert. Eksempelvis i et oppgraderingsprosjekt med 15 bygg og 142 boliger p\u00e5 Melkeplassen vil boligene f\u00e5 nye vinduer med energiglass. Ogs\u00e5 i \u00e5rene fremover vil energieffektivisering bli prioritert. For 2025 alene vil det bli gjennomf\u00f8rt tiltak knyttet til energieffektivitet for ca. 70 mill. kr. Det vil ogs\u00e5 i vedlikeholdsplaner for 2026 gis prioritet til tiltak som bidrar til energi\u00f8konomisering. For kommunale boliger er det utfordrende \u00e5 sette m\u00e5l for effekten av tiltak. Grunnen er at det i kommunale boliger er leietaker selv som tegner str\u00f8mabonnement og som huseier har vi derfor ikke oversikt over str\u00f8mforbruk og eventuelt reduksjon i forbruk. Effekten av tiltakene er alts\u00e5, som f\u00f8lge av dette, vanskelig \u00e5 fastsl\u00e5. Kommunen kan som huseier og utleier likevel tilrettelegge for lavere energibehov, og det er nettopp det vi gj\u00f8r gjennom blant annet etterisolering og bytte til energieffektive vindu. Dette har v\u00e6rt prioritert de siste \u00e5rene og Husbanken bidrar med gode tilskuddsordninger. For beboerne kan det bety sparte penger og en bedre bolig. Konklusjon: P\u00e5 bakgrunn av at kommunen allerede har god kontroll over tiltak som er n\u00f8dvendige, mener byr\u00e5det at det ikke er hensiktsmessig \u00e5 utarbeide en slik handlingsplan for boliger som representanten foresl\u00e5r. Andre kommunale bygg i Etat for eiendom sin portef\u00f8lje: 1. Utarbeide oppdatert tilstandsanalyse og kostnadsberegninger for energieffektivisering og str\u00f8msparetiltak i kommunale boliger og bygg Etat for bygg og eiendom (EBE) arbeider med \u00e5 oppdatere tilstandsrapport for alle kommunen sine prim\u00e6rbygg. Per 31.12.2024 var 60% av disse tilstandsrapportene revidert, og resterende 40% tilstandsrapporter skal v\u00e6re revidert i l\u00f8pet av 2025. Videre har EBE ogs\u00e5 tett oppf\u00f8lging av energiforbruket for byggene, gjennom et eget nettbasert energioppf\u00f8lgingssystem (EOS). Gjennom tilstandsrapportene og oversikten over forbruk har dermed Bergen kommune god oversikt over energiforbruket til sine bygg, og hvordan tilstanden p\u00e5 byggene p\u00e5virker dette. Konklusjon: Byr\u00e5det mener hensikten bak representantens forslag blir oppfylt i allerede p\u00e5g\u00e5ende arbeider med tilstandsrapporter og mener det derfor ikke er behov for en tilstandsanalyse utover denne kunnskapen. 2. Utarbeide handlingsplan med tiltak for energieffektivisering og str\u00f8msparing for alle kommunale boliger og bygg, som viser hvordan BK kan n\u00e5 kravene om energiforbruk ned 16 % frem til 2030 og med 20-22 % frem til 2035. Bergen kommune har satt seg et m\u00e5l om \u00e5 redusere energiforbruket i sine offentlige bygg med 30 % innen 2030, med basis i energiforbruket for 2019. Ved utgangen av 2024 var det oppn\u00e5dd en samlet besparelse p\u00e5 ca. 10%, det gjenst\u00e5r da \u00e5 spare ytterligere 20% innen 2030. Samlet energiforbruk for denne bygningsmassen var 142 000 000 kWh eller 142 GWh. For \u00e5 kunne oppn\u00e5 en ytterligere besparelse p\u00e5 20% tilsvarer dette om lag 28 GWh. Bergen kommune har m\u00e5lsettinger knyttet til \u00e5 redusere energiforbruket i byggene, og fokuserer p\u00e5 \u00e5 f\u00e5 dette til b\u00e5de i drift og vedlikehold av byggene, og i n\u00e5r det gjennomf\u00f8res oppgraderings- eller nybyggprosjekter. EBE bruker sin kompetanse og erfaring, og erfaringstall fra for eksempel Enova n\u00e5r de beslutter hvilke tiltak som b\u00f8r gj\u00f8res. Drift og vedlikehold av bygg N\u00e5r det kommer til drift og vedlikehold av bygg handler det om \u00e5 ha riktig kompetanse til \u00e5 drifte byggene, god energistyring, utnytte teknologi og gj\u00f8re n\u00f8dvendige tekniske oppgraderinger. EBE har installert moderne automatikkanlegg p\u00e5 store deler av bygningsmassen. Det er et potensiale for \u00e5 installere flere automatikkanlegg, noe som vil bidra til en ytterligere besparelse. Likeledes ved varmegjenvinning i ventilasjonsaggregat. Andre tiltak som allerede er gjennomf\u00f8rt eller igangsatt: \u2022 Energiledelse og styring: EBE er sertifisert i ISO 9001 - kvalitet og ISO 14001 - milj\u00f8. Det er ogs\u00e5 igangsatt et arbeid for at EBE skal bli sertifisert i ISO 50001 - energiledelse. Ved \u00e5 ta i bruk overordnet energiledelse i ISO 50001 med m\u00e5lrettet styring av energi er det vurdert \u00e5 kunne gi en samlet besparelse p\u00e5 ca. 3%, dette utgj\u00f8r 4 GWh. \u2022 Overgang til LED-belysning: Fra 25. august 2023 ble produksjon og salg av T5- og T8-lysstoffr\u00f8r forbudt i EU og E\u00d8S. Som f\u00f8lge av dette er det avsatt et eget budsjett til installasjon av ny LED-belysning. LED bruker 50\u201370 % mindre str\u00f8m enn tradisjonelle lysstoffr\u00f8r, samt at LED-lys varer 30-40 000 timer mer. Det er vurdert at dette kan gi en besparelse p\u00e5 ca. 1,5%, dette utgj\u00f8r 2 GWh. \u2022 Kursing av byggdriftere: For \u00e5 kunne drifte byggene optimalt er det viktig at byggdriftern, som har ansvar for daglig drift av bygninger og de tekniske anleggene inne i byggen, holder seg faglig oppdatert. Det anbefales at byggdrifterne gjennomf\u00f8rer nettbaserte kurs samt bedriftsintern oppl\u00e6ring for \u00e5 spisse sin kompetanse og holde seg faglig oppdatert. Det er vurdert at dette kan gi en besparelse p\u00e5 ca. 1,5%, dette utgj\u00f8r 2 GWh. \u2022 Regulering av temperatur, ventilasjon, vann og belysning i kommunale bygg: Det foreligger krav knyttet til energiforbruk i kommunale bygg, som setter maksimal grense for bruk av energi til oppvarming, ventilasjon og belysning i bygg og sv\u00f8mmehaller. Dette gir store besparelser. Oppgradering og nybygg Oppgradering av gamle bygg vil i seg selv gi en energieffektiviseringsgevinst. B\u00e5de oppgraderings- og nybyggsprosjekter gir mulighet til \u00e5 gj\u00f8re valg som gir positiv effekt p\u00e5 energiforbruket. Noen tiltak som er gjennomf\u00f8rt eller igangsatt: \u2022 Krav i nye og oppgraderte bygg: Nye og rehabiliterte bygg tilfredsstiller Bygningstekniske forskrifter, samt Bergen kommune sine egne krav til energieffektivisering. Dette inneb\u00e6rer at energiforbruket reduseres n\u00e5r eldre bygg erstattes med enten nye eller oppgraderte bygg med lavere energiforbruk. Det er vurdert at dette kan gi en besparelse p\u00e5 ca. 1%, dette utgj\u00f8r 1,5 GWh. \u2022 Installere automatikkanlegg: EBE har installert moderne automatikkanlegg p\u00e5 store deler av bygningsmassen. \u2022 Varmepumper: Varmepumper avgir i snitt ca. 3 ganger s\u00e5 mye varme som den forbruker av energi. Installasjon av varmepumper vil derfor i mange tilfeller v\u00e6re en l\u00f8nnsom investering. Det er i dag installert mange varmepumper i kommunale bygg. \u2022 Etterisolering: Etterisolering alene er sjelden et l\u00f8nnsomt tiltak. Det er imidlertid ofte l\u00f8nnsomt \u00e5 etterisolere samtidig med utskiftning av tak eller ytterkledning p\u00e5 vegg. I oppgradering av bygg er dette et naturlig tiltak. \u2022 Utskiftning eller tetting av vindu: Det er sjelden l\u00f8nnsomt \u00e5 skifte ut et vindu kun for \u00e5 spare energi, men det er et godt tiltak n\u00e5r vinduer skal skiftes. N\u00e5r det er behov for \u00e5 skifte vinduer p\u00e5 et bygg, s\u00e5 benyttes det stort sett alltid vinduer med lavere varmetap. F\u00f8lgelig vil utskiftning av eldre vinduer redusere energiforbruket i bygget. \u2022 Varmegjenvinning i ventilasjonsaggregat: Moderne ventilasjonsanlegg har ofte roterende varmegjenvinner med virkningsgrad p\u00e5 ca. 80-85%, i motsetning til eldre ventilasjonsanlegg som ofte hadde kryssvarmeveksler med virkningsgrad p\u00e5 ca. 60%. Jo h\u00f8yere virkningsgraden er, jo mindre energi m\u00e5 tilf\u00f8res for \u00e5 oppn\u00e5 samme temperatur p\u00e5 luften som bl\u00e5ses inn i bygget. Etat for bygg og eiendom har gjennomf\u00f8rt flere prosjekter med ombygging av ventilasjonsanlegg for \u00e5 f\u00e5 opp virkningsgraden p\u00e5 varmegjenvinnere. Arbeid fremover Kunnskap om tiltak som fungerer har vi, og mange tiltak for energieffektivisering gjennomf\u00f8res allerede i dag. Det viktig at vi ogs\u00e5 fremover har fokus p\u00e5 energieffektivisering, De effektive tiltakene kommunen allerede gj\u00f8r m\u00e5 utvides, eksempelvis instillasjon av flere varmepumper, etterisolering og utskifting av vinduer. Vi m\u00e5 ogs\u00e5 fortsette arbeidet knyttet til energistyring, utnytte den teknologien og systemene vi har i dag bedre og utvide bruken av dem. Samtidig m\u00e5 vi ogs\u00e5 fremover bruke b\u00e5de intern kunnskap og erfaring fra andre til \u00e5 vurdere nye tiltak. Konklusjon: Byr\u00e5det viser til at det er utarbeidet og igangsatt en lang rekke tiltak for energieffektivisering listet opp i de ulike avsnitt over. Disse beskriver hvordan man arbeider med \u00e5 spare energi p\u00e5 flere ulike m\u00e5ter. Byr\u00e5det mener at det ikke er behov for en egen handlingsplan utover dette. Christine B. Meyer - Byr\u00e5dsleder Jacob M\u00e6hle - Byr\u00e5d for finans Dokumentet er godkjent elektronisk. "
}