{
  "dokument_id": "5eb9e8d9-8f94-523e-ac60-ecaa0fc4cb13",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 93 fra Christian Haugen (FrP) om diskriminering og hatvold i Bergen - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11286199/Svar-pa-skriftlig-sporsmal-nr-93-fra-Christian-Haugen-FrP-om-diskriminering-og-hatvold-i-Bergen-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/151840-3 Saksbehandler: Mari Garaas L\u00f8chen Fra Dato: 17. oktober 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 93 fra Christian Haugen (FrP) om diskriminering og hatvold i Bergen - Utvalg for helse og sosial 2024 Representanten Christian Haugen (FrP) har den 2. oktober 2024 sendt inn f\u00f8lgende skriftlige sp\u00f8rsm\u00e5l: I handlingsplanen mot diskriminering av og hat mot muslimer vises det til en rapport fra Vista Analyse og KIFO i 2021. Rapporten viste til at det fantes omfattende rasisme og diskriminering i Bergen kommune, s\u00e6rlig i skolen og i arbeidslivet. Rapporten har sett mer p\u00e5 religi\u00f8s tilh\u00f8righet fremfor hudfarge eller etnisitet. I desember 2017 ble rapporten \u201cHoldninger til j\u00f8der og muslimer i Norge\u201d lagt frem av Holocaustsenteret. Den viste at 1 av 3 av et representativt utvalg av befolkningen ga uttrykk for utpregede fordommer mot muslimer. Det kommer frem funn om at norsk-afrikanske barn har opplevd rasistisk mobbing i Bergens-skolen og 40 prosent av respondentene i den kvantitative unders\u00f8kelsen oppgir at de har opplevd forskjellsbehandling som arbeidss\u00f8ker, s\u00e6rlig er innbyggere med bakgrunn fra afrikanske land med m\u00f8rk hudfarge og deres barn som utsettes for grovere tilfeller av rasisme. Det ble oppfattet p\u00e5 bakgrunn av innspillene kommunen mottok fra mosk\u00e9milj\u00f8ene og funn fra Vista Analyse/KIFO som at det er en underrapportering i Vest politidistrikt p\u00e5 saker knyttet til hatkriminalitet mot personer med muslimsk bakgrunn i 2021. Rapporten finner grunn til \u00e5 stille sp\u00f8rsm\u00e5l knyttet til at andelen saker hvor offeret eller ofrenes religion er grunnlaget for hatkriminalitet i Vest politidistrikt er klart lavere enn i Oslo Politidistrikt. P\u00e5 grunnlag av informantdata kan det v\u00e6re grunn til \u00e5 stille sp\u00f8rsm\u00e5l om hvorvidt det lokale politiets rutiner, kompetanse og/eller kapasitet i forhold til etterforskning og ikke minst oppf\u00f8lging av tilbakemeldinger til personer som har valgt \u00e5 anmelde hatkriminalitet, er gode nok. Vest politidistrikt sin rapport for utviklingen av kriminalitet p\u00e5 vestlandet viser at det i 2023 ble anmeldt 63 tilfeller av hatvold og tallet er relativt stabilt de siste 5 \u00e5rene, men oppklaringsprosenten er synkende fra rundt 50 prosent til 45 prosent det er alvorlig. https://www.politiet.no/globalassets/tall-og-fakta/strasak/2023/omtale-av-resultat- vestpolitidistrikt-2023.pdf I Livskvalitetsunders\u00f8kelsen 2021 ble respondenter nasjonalt spurt om de i l\u00f8pet av det siste \u00e5ret hadde opplevd \u00e5 bli behandlet d\u00e5rligere enn andre p\u00e5 grunn av blant annet alder, kj\u00f8nn, sykdom, etnisk bakgrunn eller seksuell identitet. I denne unders\u00f8kelsen m\u00e5les folks opplevelse av diskriminering, ikke om det n\u00f8dvendigvis har funnet sted. Selve opplevelsen av \u00e5 bli urettmessig forskjellsbehandlet kan ha betydning for b\u00e5de livskvaliteten og helsen. 46 prosent av de som hadde opplevd diskriminering har lav tilfredshet med livet. Det er dobbelt s\u00e5 stor andel som de som ikke hadde opplevd diskriminering p\u00e5 22 prosent. I 2022 svarte nesten \u00e9n av fire innvandrere at de har opplevd diskriminering p\u00e5 grunn av etnisk bakgrunn. Videre oppgir 12 prosent at de har blitt diskriminert p\u00e5 grunn av hudfarge og 7 prosent p\u00e5 grunn av religion/livssyn. https://www.ssb.no/sosiale-forhold-og- kriminalitet/levekar/artikler/en-av-femopplever-diskriminering BA meldte at natt til 22. september ble 25 \u00e5r gamle Hamse Ali brutalt overfalt p\u00e5 vei hjem fra lagfest av flere menn som angivelig uttrykte rasistiske bemerkninger. Offeret for voldshandlingen har uttrykt at han opplevde det som vold motivert av hans hudfarge. Politiet henla f\u00f8rst saken, men har etter ny vurdering gjen\u00e5pnet etterforskningen. Torsdag 03. oktober har n\u00e6rmilj\u00f8et p\u00e5 M\u00f8hlenpris og Nyg\u00e5rdsparken tatt initiativ til en markering og fakkeltog mot rasisme i Bergen. Det er ufattelig trist og provoserende at mennesker i Bergen blir utsatt for vold pga hudfarge eller religi\u00f8s tilknytning. All form for hatvold er uakseptabel i byen v\u00e5r, men n\u00e5r vi ser de ferske tallene fra Ramb\u00f8ll fra Bergens-skolen ser det ut som vi har en stor jobb foran oss som samfunn: https://www.bergen.kommune.no/politikere- utvalg/api/fil/bk360/10737578/Rasisme-ibergensskolen-rapport Sp\u00f8rsm\u00e5l til byr\u00e5den: 1. Vet byr\u00e5det om utviklingen har g\u00e5tt riktig vei i Bergen siden vi vedtok handlingsplan mot diskriminering av muslimer og om tiltakene har virket? 2. Gjennomf\u00f8res det medarbeiderunders\u00f8kelser blant ansatte i Bergen kommune om de opplever rasisme og diskriminering p\u00e5 bakgrunn av etnisitet, hudfarge, kj\u00f8nn, funksjonsevne og legning? 3. Opplever byr\u00e5det at Vest politidistrikt tar hatvold p\u00e5 alvor? Svar fra byr\u00e5den: 1. Byr\u00e5den takker for sp\u00f8rsm\u00e5let, og vil understreke at all form for rasisme er uakseptabelt i Bergen. Bergen skal v\u00e6re en trygg by for alle, og ingen skal utsettes for rasisme eller vold i byen v\u00e5r. Bergen kommune har flere planer som har som m\u00e5l \u00e5 bekjempe rasisme. Sp\u00f8rrer sp\u00f8r konkret om utviklingen siden vi vedtok handlingsplan mot diskriminering av muslimer. Siden 2016 har det v\u00e6rt et kontinuerlig samarbeid mellom Bergen kommune, Vest politidistrikt, RVTS Vest og det muslimske milj\u00f8et i Bergen. Partene har en kort kommunikasjonslinje, og faste m\u00f8tepunkter. Diskriminering og hatkriminalitet er jevnlig tema p\u00e5 disse m\u00f8tene, og gjennom flere \u00e5r med kontakt og dialog har det bygget seg opp en god struktur for samarbeid. Et av tiltakene i Handlingsplan mot diskriminering av og hat mot muslimer var \u00e5 opprette en lavterskel meldings- og konsultasjonstjeneste for opplevd diskriminering p\u00e5 grunnlag av etnisk og/eller religi\u00f8s bakgrunn, funksjonsnedsettelser, seksuell orientering eller kj\u00f8nnsidentitet. Dette ble gjort ved \u00e5 gi tilskudd til Diskriminerings- og meglingsbenken (DiMe), som ble etablert i Bergen h\u00f8sten 2021DiMe melder selv at de opplever \u00e5 bli tatt godt imot i det muslimske milj\u00f8et i Bergen. I forbindelse med overfallet p\u00e5 Hamse Ali opplyser DiMe at de har f\u00e5tt henvendelser fra personer som ikke var direkte involverte i hendelsen, men som allikevel f\u00f8ler seg ber\u00f8rte. Hendelser som den i Nyg\u00e5rdsparken natt til 22. september skaper frykt blant mange, og her fungerer DiMe som et viktig kontaktpunkt for de som \u00f8nsker informasjon. Selv om det gj\u00f8res mye godt forebyggingsarbeid, er det viktig \u00e5 anerkjenne at det forekommer hatvold og rasistiske hendelser i Bergen. Det er viktig at diskriminering og hatkriminalitet kommer til overflaten, og blir h\u00e5ndtert riktig. Det er vanskelig \u00e5 si om utviklingen av diskrimineringen i Bergen som f\u00f8lge av planen bystyret vedtok, men det som er klart er at arbeidet mot diskriminering er forbedret ved at det er mer strukturert. 2. Medarbeiderunders\u00f8kelsen som Bergen kommune benytter (10- faktor) dekker ikke temaer knyttet til rasisme og diskriminering. Som en del av det systematiske HMS-arbeidet er det utarbeidet et skjema for kartlegging av psykososiale risikofaktorer i arbeidsmilj\u00f8et. Her ligger det inne sp\u00f8rsm\u00e5l om mobbing, trakassering og seksuell trakassering, men unders\u00f8kelsen sp\u00f8r ikke om konkret bakgrunn for dette. Dette kartleggingsverkt\u00f8yet gir i dag heller ikke mulighet for aggregere resultater til et overordnet niv\u00e5. Bergen kommune er som arbeidsgiver forpliktet etter likestillings- og diskrimineringslovens \u00a7 26 til \u00e5 arbeide aktivt, m\u00e5lrettet og planmessig for \u00e5 fremme likestilling og hindre diskriminering. Loven formulerer en metode for \u00e5 kartlegge risikoomr\u00e5der for diskriminering og iverksette tiltak. Dette skal skje i samarbeid med ansattes representanter og i Bergen kommune ligger ansvaret for dette til byr\u00e5dsavdelingenes arbeidsmilj\u00f8utvalg. Det er utarbeidet en veileder for dette, og det rapporteres p\u00e5 dette arbeidet i kommunens \u00e5rsmelding. 3. Byr\u00e5det mener at Vest politidistrikt tar hatvold p\u00e5 alvor, samtidig som det er viktig \u00e5 anerkjenne at dette er et kontinuerlig arbeid med rom for forbedring. Unders\u00f8kelsen om strukturell rasisme i Bergen som ble lagt frem i 2021, belyser Vest politidistrikt sin satsning p\u00e5 hatkriminalitet de siste \u00e5rene. Vest politidistrikt peker selv p\u00e5 at det etter alt \u00e5 d\u00f8mme fortsatt er store m\u00f8rketall p\u00e5 hatkriminalitet, og at dette er et felt som m\u00e5 jobbes med kontinuerlig. I 2021 opprettet politiet et nasjonalt kompetansemilj\u00f8 mot hatkriminalitet. Vest Politidistrikt har egne faggrupper med ansvar for blant annet \u00e5 drive oppl\u00e6ring, og de siste to \u00e5rene har denne faggruppen drevet kompetanseheving om hatkriminalitet internt i Vest Politidistrikt. Samtidig er politiet i en situasjon der de m\u00e5 prioritere innenfor knappe ressurser. Til tross for fokus p\u00e5 hatkriminalitet i politiets arbeid er byr\u00e5det ogs\u00e5 kjent med at det er en opplevelse i det muslimske milj\u00f8et i Bergen at det er sjelden at anmeldte saker om hatvold kommer frem til p\u00e5tale. Det er et generelt inntrykk blant mange at slike saker ofte blir henlagt. At saker som gjelder hatkriminalitet blir raskt henlagt, slik som saken om Hamse Ali, kan svekke minoritetsgruppers tillitt til politiet. Samtidig er det positivt at saken n\u00e5 er tatt frem igjen. Byr\u00e5det vil ta opp viktigheten av etterforskning av hatkriminalitet med Vest politidistrikt i det sentrale politir\u00e5dsm\u00f8tet. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}