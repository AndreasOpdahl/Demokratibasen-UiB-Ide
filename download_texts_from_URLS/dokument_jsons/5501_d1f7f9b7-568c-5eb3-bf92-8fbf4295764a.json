{
  "dokument_id": "d1f7f9b7-568c-5eb3-bf92-8fbf4295764a",
  "doc_type": "case_attachment",
  "kommune": 5501,
  "tittel": "Referat dr\u00f8ftingsm\u00f8te plan for forebygging av omsorgssvikt og atferdsvansker",
  "url": "https://innsyn.tromso.kommune.no/application/getMoteDokument?dokid=2001726823",
  "tekst": "Dr\u00f8ftingsm\u00f8te \u00abTrygg oppvekst \u2013 Troms\u00f8 kommunes plan for forebygging av omsorgssvikt og atferdsvansker 2024- 2030\u00bb Til stede: Anette Karlsen Eines, Norsk sykepleierforbund (NSF) Referent: Janne Wilhelmsen (JW) \u2013 tverrfaglig r\u00e5dgiver, Ressurssenter for barn og familie, Seksjon barn og familie, Troms\u00f8 kommune M\u00f8tedato: 07.05.2024 JW hadde innkalt hovedtillitsvalgte til dr\u00f8ftingsm\u00f8te p\u00e5 vegne av seksjonsleder, Seksjon barn og familie, om planen \u00abTrygg oppvekst \u2013 Troms\u00f8 kommunes plan for forebygging av omsorgssvikt og atferdsvansker, 2024 \u2013 2030\u00bb. Kun NSF deltok i dr\u00f8ftingsm\u00f8tet, men Utdanningsforbundet sendte inn en skriftlig kommentar som de har bedt om legges ved dette referatet. NSF stiller seg bak det utdanningsforbundet skriver i sitt innspill (nedenfor) om at arbeidsgruppen har jobbet grundig med planen og har f\u00e5tt med det viktigste i arbeidet med \u00e5 forebygge omsorgssvikt og atferdsvansker. God voksentetthet i tjenestene gir tid til veiledning og oppf\u00f8lging. NSF uttrykker samtidig bekymring for 1) helsesykepleiernormen i skolehelsetjenesten baserer seg p\u00e5 gamle tall, som sier lite om virkeligheten i dagens skolehelsetjeneste, noe som gj\u00f8r at kapasiteten er for lav i forhold til \u00e5 klare \u00e5 jobbe helsefremmende og forebyggende og 2) om Troms\u00f8 kommune har ressurser til \u00e5 iverksette de foresl\u00e5tte tiltakene. De uttrykker at tjenestene ogs\u00e5 m\u00e5 se p\u00e5 tiltak de har, hva som fungerer og ikke fungerer, og v\u00e5ge \u00e5 tenke nytt. Det som eventuelt ikke fungerer/ikke har effekt, b\u00f8r avsluttes. NSF mener det er viktig at nye tiltak som igangsettes m\u00e5 v\u00e6re forskningsbaserte. NSF fremhever viktigheten av tidlig innsats og tverrfaglig samarbeid p\u00e5 alle niv\u00e5er. Med flerfaglighet i skolen (eks. helsesykepleiere, milj\u00f8terapeuter, m.fl.) m\u00e5 det v\u00e6re tydelig hvem som kan hjelpe til med hva og kjennskap til hverandres omr\u00e5der. Helsesykepleier burde delta i lokalt og utvidet R-team p\u00e5 alle skoler. Det vil v\u00e6re forebygging og samarbeid p\u00e5 lavest mulig niv\u00e5. M\u00f8tet hevet,0935. Innspill fra Utdanningsforbundet nedenfor. Innspill fra Utdanningsforbundet Troms\u00f8 til TRYGG OPPVEKST - Troms\u00f8 kommunes plan for forebygging av omsorgssvikt og atferdsvansker2024 \u2013 2030: Vi ser at arbeidsgruppen har jobbet grundig med planen, og har klart \u00e5 fange opp kompleksiteten i det forebyggende arbeidet mot barn og unge; hvor viktig det er \u00e5 samordne innsatsen, og hvor viktig det er \u00e5 sikre tilstrekkelig med ressurser til dette viktige arbeidet. Utdanningsforbundet registrerer at det er en lang rekke gode tiltak knyttet til denne planen, men er naturlig nok bekymret for at dette blir nok et dokument som er fylt med gode intensjoner, men som ikke lar seg gjennomf\u00f8re p\u00e5 grunn av manglende ressurser. Vi \u00f8nsker \u00e5 trekke frem s\u00e6rlig sju tiltak som vi mener vil v\u00e6re sv\u00e6rt viktig for \u00e5 kunne ivareta i alle fall deler av intensjonen i denne planen: - \u00d8kt l\u00e6rertetthet og/eller styrke kontaktl\u00e6rertiden i skolen - \u00d8ke sosiall\u00e6rerressurser/sosialpedagogiske ressurser i skolen - \u00d8ke grunnbemanning i barnehagene - Milj\u00f8veiledere/milj\u00f8terapeuter i barneskolen - Sosiall\u00e6rere/sosialpedagogiske r\u00e5dgivere i barneskolen - Opprette flere m\u00f8teplasser for barn og unge, ogs\u00e5 i distriktene - Styrke eksisterende m\u00f8teplasser i kommunen, eksempelvis fritidsklubber Det er ogs\u00e5 viktig \u00e5 se p\u00e5 ressurser til ledelse og st\u00f8ttefunksjonene rundt enhetslederne i dette arbeidet. De blir viktige n\u00f8kkelpersoner i koordineringen mellom ulike instanser i kommunen. Bes\u00f8ksadresse: R\u00e5dhusgata 2, 9008 Troms\u00f8 E-post: postmottak@tromso.kommune.no tromso.kommune.no Postadresse: Postboks 6900 Langnes, 9299 Troms\u00f8 Bankkonto: 4750 05 08236 Telefon: 77 79 00 00 Org.nr.: Foretaksregisteret NO 940 101 808 MVA Telefax: 77 79 00 01 "
}