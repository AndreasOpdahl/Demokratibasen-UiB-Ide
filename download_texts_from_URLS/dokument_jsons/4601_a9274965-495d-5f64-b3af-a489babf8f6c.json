{
  "dokument_id": "a9274965-495d-5f64-b3af-a489babf8f6c",
  "doc_type": "case_attachment",
  "kommune": 4601,
  "tittel": "11 - Innlegg i utvalgsm\u00f8te 191124 Ytre Arna ved rektor",
  "url": "https://bergen.kommune.no/politikere-utvalg/api/fil/bk360/11579280/11-Innlegg-i-utvalgsmote-191124-Ytre-Arna-ved-rektor",
  "tekst": "Rektor Torunn Reistad Skurtveit, Ytre Arna skule 19.11.24 Jeg er s\u00e5 heldig \u00e5 v\u00e6re rektor p\u00e5 Ytre Arna skule! Heldig p\u00e5 grunn av de fantastiske elevene, foreldrene og ansatte- og for n\u00e6rmilj\u00f8 med stort mangfold og engasjement. Trygghet, trivsel og l\u00e6ring for alle- er visjonen v\u00e5r. Skolemilj\u00f8et og de faglige resultatene har f\u00e5tt kjempel\u00f8ft de siste fem \u00e5rene. Men. Skolebygget, fra 50-tallet, og er slitt, utdatert og har ikke v\u00e6rt helseverngodkjent p\u00e5 veldig mange \u00e5r. Vi flikker og pynter, vi lufter ut og vi tenker fleksibelt. Men som rektor blir jeg urolig- er det trygt nok, er det et lovbrudd p\u00e5 Oppl\u00e6ringsloven kap. 12-7 og Forskrift om milj\u00f8rettet helsevern? Skolen v\u00e5r har d\u00e5rlig ventilasjon og et inneklima der det i mange rom er umulig i \u00e5 regulere temperaturen. Det kan gi helseplager b\u00e5de hos barn og voksne. Det som likevel bekymrer meg mest, er brannvern-systemet v\u00e5rt. Alt er manuelt styrt. I hoveddelen av skolen finnes ikke r\u00f8ykvarslere tilknyttet anlegget. Begynner det \u00e5 brenne, m\u00e5 noen manuelt trykke p\u00e5 r\u00f8d brannmelder for at alarmen skal g\u00e5. For at brannvesenet skal tilkalles, m\u00e5 vi manuelt ringe 110. Det vil v\u00e6re for vanskelig og kostbart \u00e5 utbedre det gamle systemet i bygget slik det st\u00e5r n\u00e5, forteller brann-teknikerne meg. Jeg har v\u00e6rt lettet for at det kun er et \u00e5r igjen til rehabilitering, til vi skal ut. Det siste \u00e5ret har jeg jobbet tett med byggprosjekt-gruppen, med \u00e5 planlegge, beregne og tegne. Men n\u00e5 ser det ut som vi m\u00e5 leve i dette utdaterte bygget i flere \u00e5r til. Er en skole uten skikkelig brannsikring forsvarlig og trygg? Mener virkelig politikerne at barna i Ytre Arna skal g\u00e5 p\u00e5 skole her i flere \u00e5r til? Vi har en skole med elever fra rundt 30 ulike nasjoner, og vi har innf\u00f8ringsklasse som tar mot alle nyankomne elever i hele \u00c5sane og Arna bydel. Vi er stolt av og glad for mangfoldet v\u00e5rt! At sv\u00f8mmebassenget p\u00e5 skolen foresl\u00e5s nedlagt, vil inneb\u00e6re et tap for alle v\u00e5re elever, for de f\u00e5r sv\u00f8mmetime hver uke. Men s\u00e6rlig vil det f\u00e5 konsekvenser for v\u00e5re nye landsmenn i bydelene Arna og \u00c5sane. Forskning viser at innvandrere har svakere sv\u00f8mmeferdigheter enn norske barn og unge, og i statistikken er de overrepresentert i drukningsulykker. Sv\u00f8mmeoppl\u00e6ringen de f\u00e5r i skolen kan redde liv. Byr\u00e5det viser til at nytt basseng som n\u00e5 bygges p\u00e5 Garnes, vil kunne dekke behovet i bydelen. I dag er Ytre Arna sitt basseng det eneste, og det dekker langt fra behovet til de fem grunnskolene og den videreg\u00e5ende skolen i Arna. Flere av skolene busser ukentlig klasser til AdO. Det politikerne kanskje ikke vet, er at kropps\u00f8vingsfaget kun er 1,8 timer i uken. En bussing til AdO krever ca 50 min hver vei. Hvilke fag skal disse timene til reise tas fra? Norsk, matte? \u00c5 ikke ha nok basseng-tilgang i n\u00e6rmilj\u00f8et er ikke bare tungvidt og gir et d\u00e5rligere tilbud i sv\u00f8mming, det vil ogs\u00e5 f\u00e5 konsekvenser for l\u00e6ring i andre fag. Sist, men ikke minst. Ytre Arna er et levek\u00e5rs-omr\u00e5de i Bergen. \u00c5 ha fritidstilbud i n\u00e6rmilj\u00f8et er avgj\u00f8rende for \u00e5 beholde et godt og trygt tilbud utenfor skolen for barn og unge! I fjor ble omr\u00e5desatsningen i Ytre Arna tatt bort. N\u00e5 er tiden inne for \u00e5 holde l\u00f8ftene som er gitt over mange \u00e5r om rehabilitering av skolen, inkludert \u00e5 beholde bassenget som b\u00e5de skolen, bygden og bydelen har behov for. Konsekvensene av budsjettforslaget rammer alts\u00e5 b\u00e5de elevenes trygghet og livsviktig oppl\u00e6ring, og tar fra dem som har minst. "
}