{
  "dokument_id": "6e326e6c-4abf-516f-8c08-de11ec7eb774",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 22 fra Ingrid Nergaard Fjeldstad (V) om ny strategi fisketorget. Utvalg for milj\u00f8 og byutvikling ",
  "url": "https://bergen.kommune.no/politikere-utvalg/api/fil/bk360/9819746/Svar-pa-skriftlig-sporsmal-nr-22-fra-Ingrid-Nergaard-Fjeldstad-V-om-ny-strategi-fisketorget-Utvalg-for-miljo-og-byutvikling-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/12447-3 Saksbehandler: Malene Nesse Gr\u00f8nningen Fra Dato: 1. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 22 fra Ingrid Nergaard Fjeldstad (V) om ny strategi fisketorget. Utvalg for milj\u00f8 og byutvikling 2024 H\u00f8yre gikk til valg p\u00e5 en 100 dagers plan hvor partiet var tydelig p\u00e5 at Bergenserne skulle merke at H\u00f8yre var i byr\u00e5d. N\u00e5 har H\u00f8yre straks styrt byen i 100 dager, og jeg lurer p\u00e5 status p\u00e5 hvordan det g\u00e5r med 100 dagers planen. 11. Lage ny strategi for Fisketorget Bergenserne skal v\u00e6re stolt av fisketorget v\u00e5rt. Slik det er i n\u00e5 er det rotete og mer matservering enn salg av ferskvarer. Sp\u00f8rsm\u00e5l til byr\u00e5den: Sp\u00f8rsm\u00e5l til punktet er om det er laget ny strategi for fisketorget? Svar fra byr\u00e5den: Kommunens arbeid med drift, utvikling og forvaltning av Fisketorget skal v\u00e6re i tr\u00e5d med m\u00e5l og prinsipper i strategien \u00abTorgets fremtid \u2013 strategi for utvikling av Torget og Mathallen\u00bb. Byr\u00e5den har nylig bedt Bymilj\u00f8etaten om \u00e5 levere en statusmelding om kommunens oppf\u00f8lging av strategien. Statusmeldingen skal synliggj\u00f8re hvordan kommunen har arbeidet s\u00e5 langt i strategiperioden, og hvordan strategiske og konkrete m\u00e5l i vedtatt strategi er fulgt opp. Statusmeldingen skal redegj\u00f8re for dagens forhold knyttet til blant annet organisering av Fisketorget, leievilk\u00e5r, aktivitetstilbud, estetiske tilpasninger, tilbud av ulike varer, resultater fra gjennomf\u00f8rte markedsunders\u00f8kelse etc. Kommunen har i det siste gjennomf\u00f8rt og igangsatt flere utviklingsprosjekter, i tett samarbeid med torghandlerne og andre akt\u00f8rer. Eksempelvis skal to nye og lokaltilpassede pilotboder testes ut p\u00e5 Fisketorget i \u00e5rets sommersesong. I etterkant av testperioden skal praktiske erfaringer, s\u00e5 vel som bodenes visuelle og estetiske utrykk, evalueres. Evalueringen og statusmeldingen vil til sammen danne et godt kunnskapsgrunnlag for v\u00e5rt videre arbeid med \u00e5 l\u00f8fte Fisketorget, slik at byen kan oppleve Fisketorget p\u00e5 sitt beste. Christine Kahrs - Byr\u00e5d for byutvikling Dokumentet er godkjent elektronisk. "
}