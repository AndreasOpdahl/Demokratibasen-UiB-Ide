{
  "dokument_id": "cdb52fb0-e71e-5230-945c-1c3677d83efd",
  "doc_type": "case_attachment",
  "kommune": 5501,
  "tittel": "Dr\u00f8ftingsnotat - prinsipper for utvalgskrets",
  "url": "https://innsyn.tromso.kommune.no/application/getMoteDokument?dokid=2001928373",
  "tekst": "Utvalgskretser ved omstilling i avdeling for helse og omsorg 2024/2025 - H\u00f8ringsnotat Avdeling for helse og omsorg gjennomg\u00e5r, i likhet med store deler av kommunen, en stor omstillingsprosess for \u00e5 redusere kostnader og f\u00e5 driften i samsvar med budsjett 2025. Dette arbeidet inneb\u00e6rer utarbeidelse av nye rammer, utarbeidelse av d\u00f8gnrytmeplaner, bemanningsplaner og til slutt kalenderplan (turnus). De \u00f8konomiske rammene tilsier at avdelingene m\u00e5 drifte med f\u00e6rre ansatte. Dette inneb\u00e6rer mulighet for at det er n\u00f8dvendig med personalomstilling. Samtidig har tjenesten betydelige rekrutteringsutfordringer og har mange ledige stillinger. Det er ogs\u00e5 en kontinuerlig omskifting av personell. Samlet sett betyr det at sannsynligheten for at det blir behov for personalomstilling ikke er s\u00e5 stor. I arbeidet med personalomstilling er definisjon av utvalgskretser sentralt. Det er et prinsipp at ved overtallighet skal de som har h\u00f8yst kompetanse i forhold til stillingen ha f\u00f8rsterett p\u00e5 \u00e5 beholde sin jobb. Dersom det ikke er mulig \u00e5 avgj\u00f8re p\u00e5 kompetanse vil ansiennitet i kommunen bli f\u00f8rende. I utgangspunktet skal hele virksomheten (Troms\u00f8 kommune) v\u00e6re utvalgskrets. Men arbeidsgiver kan velge \u00e5 innskrenke utvalgskretsen, dersom det er gode grunner for en slik innskrenkning. Dersom man skal beholde kommunen som utvalgskrets vil dette inneb\u00e6re at en omstillingsprosess som skjer i en yrkesgruppe ett sted, kan ha konsekvenser for ansatte i helt andre deler av kommunen. Dersom det f.eks. skulle bli overtallige sykepleiere i en enhet m\u00e5 man i s\u00e5 tilfelle gjennomf\u00f8re kartlegginger av alle ansatte i sykepleierstilling i hele kommunen for \u00e5 velge ut den med minst kompetanse, subsidi\u00e6rt den med minst ansiennitet. Fordelen vil v\u00e6re en absolutt likebehandling av alle sykepleiere i hele kommunen. Ulempen vil v\u00e6re at usikkerhet blant ansatte. Troms\u00f8 kommune er en stor arbeidsgiver, og det vil hele tiden p\u00e5g\u00e5 store eller sm\u00e5 omstillingsprosesser. Og man vil n\u00e5r som helst kunne bli dratt inn i en av disse prosessene. Spesielt for nyutdannete og nyansatte vil dette skape kontinuerlig usikkerhet. Det vil ogs\u00e5 v\u00e6re ekstremt ressurskrevende \u00e5 skulle gjennomf\u00f8re kartleggingssamtale av alle ansatte i hele kommunen innenfor den aktuelle yrkesgruppen i enhver omstillingsprosess som m\u00e5tte p\u00e5g\u00e5. Avdeling for helse og omsorg vil derfor definere enhetene som omstillingskretser. Dette inneb\u00e6rer at ved overtallighet vil kartleggingen bli begrenset til innad i enheten for \u00e5 definere hvilke personer som er overtallig. Personer som blir overtallig p\u00e5 enhetsniv\u00e5 vil likevel ha mulighet til \u00e5 bli tildelt stillinger i andre deler av tjenesten. F\u00f8rst innenfor seksjonen, deretter innenfor hele Avdeling for helse og omsorg. F\u00f8rst n\u00e5r dette ikke lykkes vil overtallige bli overf\u00f8rt til stillingsbanken (v\u00e5rt indre arbeidsmarked (VIA)) for videre oppf\u00f8lging. Dersom det skulle oppst\u00e5 s\u00e6rtilfeller der det kan v\u00e6re fornuftig \u00e5 utvide utvalgskretsen vil dette bli diskutert i overordnet omstillingsgruppe. "
}