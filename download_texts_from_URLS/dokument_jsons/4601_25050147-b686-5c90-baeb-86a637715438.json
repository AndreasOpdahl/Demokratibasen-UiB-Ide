{
  "dokument_id": "25050147-b686-5c90-baeb-86a637715438",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - forslag til forskrift om omsetning og innf\u00f8rsel av produkter med lystgass",
  "url": "https://bergen.kommune.no/politikere-utvalg/api/fil/bk360/12041738/Framstilling-Horingsuttalelse-forslag-til-forskrift-om-omsetning-og-innforsel-av-produkter-med-lystgass",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/113322-2 H\u00f8ringsuttalelse - forslag til forskrift om omsetning om innf\u00f8rsel av produkter med lystgass Hva saken gjelder: Helse- og omsorgsdepartementet har sendt ut p\u00e5 h\u00f8ring forslag til forskrift om omsetning og innf\u00f8rsel av produkter med lystgass. H\u00f8ringsfrist: 19. mars 2025 Det foresl\u00e5s et forbud mot \u00e5 omsette lystgass til rusform\u00e5l, et forbud mot \u00e5 omsette lystgass til personer under 18 \u00e5r, begrensninger p\u00e5 hvor mye som kan selges til en forbruker per dag (17 g), krav til tilbyder om \u00e5 f\u00f8re kontroll med at omsetningsbegrensningene etterleves samt samme alderskrav og mengdebegrensning ved innf\u00f8rsel. Det bes om h\u00f8ringsinstansenes innspill til om det heller b\u00f8r gis et totalforbud mot import av lystgass til privatpersoner og innf\u00f8res en autorisasjonsordning for salg av lystgass. Bakgrunn Lystgass (N2O, dinitrogenoksid) er et bed\u00f8velsesmiddel. Gassen er fargel\u00f8s og har en lett s\u00f8tlig lukt. Ved inhalasjon vil man oppleve en smertestillende og beroligende effekt som varer noen f\u00e5 minutter. Lystgass brukes medisinsk, industrielt, kommersielt og i forskning. Gassen brukes blant annet som kj\u00f8lemiddel, oksidasjonsmiddel, kjemisk reagens, som tilsetning til drivstoff i racerbiler, samt i produksjonen av elektrisk, elektronisk og optisk utstyr. I desember 2022 publiserte EMCDDA (EUDA f.o.m. juli 2024) rapporten: \u00abRecreational use of nitrous oxide: a growing concern for Europe\u00bb. Rapporten viste at det hadde v\u00e6rt en \u00f8kning i rekreasjonell bruk av lystgass i europeiske land siden 2010, med en s\u00e6rlig \u00f8kning fra omkring 2017. \u00d8kningen ble koblet til \u00f8kt tilgjengelighet og salg av store beholdere med lystgass. Lystgass er relativt billig, lett \u00e5 kj\u00f8pe og lett \u00e5 bruke. If\u00f8lge rapporten kan de som bruker lystgass til rusform\u00e5l ogs\u00e5 ha en oppfatning om at det er et trygt rusmiddel. Flere spesialiserte, ofte nettbaserte, utsalg for lystgass har dukket opp, og sosiale medier spiller en stor rolle i reklame og som salgskanal. Ettersom antall brukere har \u00f8kt, har antall forgiftninger ogs\u00e5 \u00f8kt. Omtrent samtidig med at EMCDDA publiserte sin rapport var det flere saker i norske medier om \u00f8kt bruk av lystgass som rusmiddel blant unge. Tolletaten melder om en kraftig vekst i import av lystgass over de to siste \u00e5rene og knytter dette til \u00f8kende bruk av lystgass til rusform\u00e5l blant unge. Kripos melder om en tilsvarende utvikling. Hyppig og repeterende bruk av lystgass gir mange sm\u00e5 episoder med oksygenmangel, som til sammen kan for\u00e5rsake hjerne- og hjerteskade. Dette kan arte seg som problemer med konsentrasjon, hukommelse, innl\u00e6ring, beslutningsvegring, og som blodpropp og hjertesykdom. Ved langvarig og overdreven bruk av lystgass over opptil flere m\u00e5neder kan 1 det oppst\u00e5 alvorlige og langvarige organskader, som benmargsskade med redusert dannelse av blodceller, og nerveskade (nevropati). Folkehelseinstituttet (FHI) fikk i oppdrag fra Helse- og omsorgsdepartementet (HOD) \u00e5 beskrive hvilken informasjon som finnes om omfang av bruk av lystgass i Norge i dag, oppsummere kunnskapen om potensielle helseskader (psykiske og fysiske) som bruk kan medf\u00f8re, ansl\u00e5 faktisk omfang av helseskader som f\u00f8lge av bruk i Norge per i dag, oppsummere kunnskapen om omfang av bruk og skader i andre land, reguleringer tatt i bruk og ev. effekten av reguleringer og eventuelle andre tiltak i andre land hvis dette er evaluert. Basert p\u00e5 rapporten fra FHI har HOD utarbeidet et h\u00f8ringsnotat med forslag om \u00e5 regulere omsetning av lystgass til privatpersoner. H\u00f8ringsnotat med forslag til forskrift er vedlagt saken. I h\u00f8ringsnotatet fremkommer at HOD mener omsetning at av lystgass b\u00f8r reguleres og begrunner dette med at tiltaket b\u00e5de vil kunne redusere tilgjengeligheten og ettersp\u00f8rselen etter lystgass brukt som rusmiddel, og dermed tilh\u00f8rende skader og problemer knyttet til slik bruk. Videre fremkommer det at HOD mener at privatpersoners bruk og besittelse av lystgass ikke b\u00f8r reguleres p\u00e5 n\u00e5v\u00e6rende tidspunkt. Det vil ut fra n\u00e5v\u00e6rende kunnskap om de helsemessige og sosiale skadene ved bruk av lystgass, etter departementet syn, ikke v\u00e6re forholdsmessig \u00e5 innf\u00f8re forbud mot bruk og besittelse for privatpersoner. Departementet har ogs\u00e5 vurdert om det burde v\u00e6re en autorisasjonsordning for salg av lystgass, men foresl\u00e5r ikke dette n\u00e5. HOD vil p\u00e5 sikt vurdere om det b\u00f8r innf\u00f8res en slik autorisasjonsordning for \u00e5 selge lystgass. Departementet ber om h\u00f8ringsinstansenes innspill til hvordan en slik ordning i s\u00e5 fall eventuelt kan innrettes. Departementet mener at en innf\u00f8ring av regulering av omsetning av lystgass m\u00e5 evalueres for \u00e5 avdekke hvilken innvirkning reguleringen har hatt p\u00e5 ulike typer omsetning, bruk og medf\u00f8lgende helseskader og eventuelt behov for justeringer i regelverket. Byr\u00e5dens vurdering og forslag til h\u00f8ringsuttalelse: Bergen kommune st\u00f8tter at det innf\u00f8res reguleringer for omsetning av lystgass til privatpersoner, slik det kommer frem i h\u00f8ringsnotatet, og i forslag til forskrift om omsetning og innf\u00f8rsel av produkter med lystgass. Bergen kommune begrunner dette med samfunnets allmenne forpliktelse og ansvar for \u00e5 beskytte ungdommer mot skader. Videre st\u00f8tter Bergen kommune \u00e5 fastsette en aldersgrense for forbud mot omsetning av lystgass til alle form\u00e5l, og at denne b\u00f8r sammenfalle med myndighetsalderen p\u00e5 18 \u00e5r. Bergen kommune st\u00f8tter HOD sin vurdering av \u00e5 ikke innf\u00f8re en autorisasjonsordning for omsetning av lystgass p\u00e5 n\u00e5v\u00e6rende tidspunkt, men heller avvente for \u00e5 vurdere effekten av forskriften og dens reguleringer over tid. Om autorisasjonsordning skal innf\u00f8res mener Bergen kommune at forholdet mellom tilgjengelighet til produktet og mulighetene for \u00e5 misbruke ordningen m\u00e5 n\u00f8ye vurderes. Eksempelvis kan salg via dagligvarebutikker medf\u00f8re at enkeltpersoner gj\u00f8r flere enkeltkj\u00f8p i ulike butikker. Det b\u00f8r vurderes om autorisasjon for salg over disk b\u00f8r begrenses til butikker som driver salg av kjemiske varer og gassprodukter. H\u00f8ringsinstansene er bedt om \u00e5 gi innspill til om det heller b\u00f8r gis et totalforbud mot import av lystgass til privatpersoner og innf\u00f8res en autorisasjonsordning for salg av lystgass. Bergen kommune mener at et totalforbud mot import av lystgass til privatpersoner ikke b\u00f8r innf\u00f8res. Bestilling av produkter over internett er en praktisk for dagens forbrukere. Lystgass 2 er i utgangspunktet et lovlig produkt som privatpersoner benytter blant annet som tilsettingsmiddel i matlaging/baking. Vedtakskompetanse: Byr\u00e5dets fullmakter pkt. 2.10.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8tet 14.01.2025 i sak 10/25 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring - forslag til forskrift om omsetning om innf\u00f8rsel av produkter med lystgass\u00bb p\u00e5 vegne av Bergen kommune\u00bb. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Bergen kommune avgir h\u00f8ringsuttalelse til Helse- og omsorgsdepartementet slik den fremkommer av byr\u00e5dens forslag. 2. Melding om vedtak oversendes Bystyrets kontor. Dato: 11. mars 2025 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: 1. H\u00f8ring \u2013 forslag til forskrift om omsetning og innf\u00f8rsel av produkter med lystgass. 2. H\u00f8ringsnotat \u2013 forslag til forskrift om omsetning og innf\u00f8rsel av produkter med lystgass. 3 "
}