{
  "dokument_id": "8d3782eb-ee93-56ba-9752-87710e46342c",
  "doc_type": "case_attachment",
  "kommune": 5501,
  "tittel": "H\u00f8ringssvar NHO ",
  "url": "https://innsyn.tromso.kommune.no/application/getMoteDokument?dokid=2001731711",
  "tekst": "Troms\u00f8 Kommune V\u00e5r dato: 05.04.2024 postmottak@tromso.kommune.no Deres dato: 21.03.2024 (sendes kun elektronisk) V\u00e5r referanse: NHO Arktis Deres referanse: Nina-Helen Br\u00e6ndeland H\u00f8ringsuttalelse vedr. nye retningslinjer for servering-, tobakk- og alkoholservering for bevillingsperioden 2024-2028, Troms\u00f8 kommune Det vises til utsendte h\u00f8ringsdokumenter vedr. overst\u00e5ende. NHO er den st\u00f8rste arbeidsgiverorganisasjonen for private bedrifter i Norge og Troms\u00f8, og representerer medlemmer p\u00e5 tvers av forskjellige bransjer, derunder turistbransjen, serveringsbransjen og servicen\u00e6ringen. NHO Arktis (NHO sin regionforening for Svalbard, Troms og Finnmark) har i samarbeid med NHO Reiseliv Lokallag Troms\u00f8 (heretter sammen omtalt som \u00abNHO\u00bb) f\u00f8lgende innspill til de nye retningslinjene for 2024-2028. Kommentarene knyttes til nummereringen i utkastet til de nye retningslinjene. *** 1.2.1 Tiltak: Ansvarlig vertskapskurs NHO er positiv til at bransjen tilbys kurs i ansvarlig vertskap. Det er i forslaget lagt opp til at \u00abStyrer og stedfortreder skal gjennomf\u00f8re kurset i regi av Troms\u00f8 kommune.\u00bb. Ordlyden legger opp til at dette er en plikt (jf. \u00abskal\u00bb). NHO mener det er un\u00f8dvendig at styrer og stedfortreder p\u00e5legges \u00e5 ta ansvarlig vertskapskurs i tillegg til kunnskapspr\u00f8ven, da disse kursene har en del overlappende tematikk. Dersom man likevel fastholder at styrer og stedsforstreder skal avholde ansvarlig vertskapskurs, b\u00f8r kravet anses oppfylt ved at styrer og stedfortreder gjennomf\u00f8rer kurset via Helsedirektoratet sin digitale l\u00f8sning.1 En eventuell endring fordrer ogs\u00e5 endring i punkt 3.10 (Styrer og stedfortreder) siste avsnitt, punkt 6.10 (Styrer og stedfortreder) andre avsnitt samt punkt 8 (Ansvarlig alkoholh\u00e5ndtering) andre avsnitt. 1 https://ansvarligvertskap.helsedirektoratet.no/ 1.2.4 Tiltak: Gi bevilling til ordin\u00e6re serverings- og skjenkesteder Det heter under dette punkt at \u00abTroms\u00f8 kommune skal gi alminnelig skjenkebevilling til ordin\u00e6re serverings- og skjenkesteder [...]\u00bb og videre at \"Skjenkebevilling kan gis til konsepter som har en naturlig sammenheng med bruk av alkohol, som for eksempel serveringssteder, utesteder og kulturarrangementer.\". I fjerde ledd presiseres det at \u00abDette inneb\u00e6rer at virksomheter som prim\u00e6rt er i en annen bransje enn serveringsn\u00e6ringen som hovedregel ikke vil regnes som ordin\u00e6re serverings- og skjenkesteder, og f\u00f8lgelig ikke gis skjenkebevilling.\u00bb. Ovennevnte utgangspunkt medf\u00f8rer at steder som spa- og velv\u00e6resentre og skj\u00f8nnhets- og fris\u00f8rsalonger blir nektet skjenkebevilling. NHO mener kommunen b\u00f8r \u00e5pne opp for skjenkebevilling ogs\u00e5 for denne bransjen. Velv\u00e6re- og skj\u00f8nnhetsbransjen har utviklet seg til \u00e5 bli en allsidig bransje med en rikholdig variasjon og tilbud. Flere steder i landet kan man kombinere f.eks. spa eller brudeoppsett hos fris\u00f8ren med et glass musserende vin. NHO mener akt\u00f8rene innenfor dette segmentet ogs\u00e5 i Troms\u00f8 b\u00f8r f\u00e5 anledning til skjenking. \u00c5 \u00e5pne opp for alkoholservering p\u00e5 disse plassene vil formodentlig ikke medf\u00f8re noen samfunnsmessige merkostnader som man ellers forbinder med alkoholservering (\u00e5penbar beruselse, vold etc.). Servering p\u00e5 disse stedene er knyttet til avslappende kvalitetstid med ro, velv\u00e6re og h\u00f8ytidelighet i fokus, fremfor fest og utskeielse. NHO foresl\u00e5r derfor at utgangspunktet kan st\u00e5 fast, men det foresl\u00e5s f\u00f8lgende endring i setningen: \u00abSkjenkebevilling kan gis til konsepter som har en naturlig sammenheng med bruk av alkohol, som for eksempel serveringssteder, utesteder, og kulturarrangementer, spa- og velv\u00e6resentre og skj\u00f8nnhets- og fris\u00f8rsalonger.\u00bb En endring p\u00e5 dette punkt fordrer tilsvarende endring under punkt 6.1 (Tildeling av skjenkebevilling). 2. Vilk\u00e5r for bevillinger i Troms\u00f8 kommune I annet ledd fremkommer det at \u00abTildeling av bevilling for salg og skjenking av alkoholholdig drikk gjelder frem til 30.09.2028, dersom ikke annet er fastsatt i enkeltvedtak, eller bevillingen av andre grunner er falt bort.\u00bb. NHO oppfordrer kommunen til \u00e5 gi bevillinger uten opph\u00f8r jf Alkoholloven \u00a7 1-6 tredje ledd. Side 2 av 7 En slik l\u00f8sning gj\u00f8res i dag av flere og flere kommuner, deriblant Oslo kommune. Dette vil v\u00e6re ressursbesparende da full saksbehandling knyttet til alle bevillinger hvert fjerde \u00e5r er un\u00f8dvendig, all den tid majoriteten f\u00e5r fornyet sin bevilling. Vi viser ogs\u00e5 i den anledning til Helsedirektoratets kommentarer til alkoholloven \u00a7 1-6 tredje ledd p\u00e5 dette punkt: [...] kommunen i stedet skal kunne bruke ressursene p\u00e5 en annen og mer effektiv m\u00e5te, der en fornyelse etter kommunens skj\u00f8nn ikke er n\u00f8dvendig for \u00e5 ivareta alkoholpolitiske hensyn. Dersom kommunen benytter unntaksbestemmelsen og lar bevillinger l\u00f8pe videre uten ny behandling, vil kommunen for eksempel kunne kanalisere midler til en grundigere oppf\u00f8lging gjennom kontroll og dialogbasert samarbeid for \u00e5 sikre etterlevelse av bevillingsregelverket. Troms\u00f8 kommune vil uansett ha i behold sin adgang til enhver tid \u00e5 inndra bevillingen overfor serveringssteder som ikke lengre oppfyller vilk\u00e5rene. Troms\u00f8 kommune kan vurdere \u00e5 kombinere en slik l\u00f8pende bevillingsordning med at bevillingshaverne hvert fjerde \u00e5r bes om \u00e5 sende inn opplysninger om eventuelle endringer av relevans for bevillingen. Ovennevnte gjelder ogs\u00e5 for punkt 13 (Bevillingsperioden). 3.8 Kommunal skj\u00f8nnsut\u00f8velse I punkt 3.8 legges det opp til at kommunen kan vektlegge antall etablerte skjenkesteder i vurderingen ved behandling av nye bevillingss\u00f8knader. NHO vil minne om at etableringsfriheten er en sentral bestemmelse i E\u00d8S-regelverket, og at erfaring fra andre bransjer, slik som antallbegrensning i drosjel\u00f8yver, har blitt ansett ulovlig av ESA. En kommunal begrensning p\u00e5 etablering av nye skjenkesteder vil virke konkurransevridende i fav\u00f8r allerede etablerte akt\u00f8rer, og vil i ytterste konsekvens kunne gi et dyrere og d\u00e5rligere tilbud til byens innbyggere. Skj\u00f8nnsvilk\u00e5ret om at kommunen kan \u00ablegge vekt p\u00e5 antallet salgs- og skjenkesteder\u00bb b\u00f8r derfor anvendes sv\u00e6rt varsomt, alternativt fjernes. Side 3 av 7 6.1 Tildeling av skjenkebevilling Vann lett tilgjengelig i lokalet I punkt 6.1 annet ledd heter det at \u00abDet settes krav at skjenkestedet skal ha vann lett tilgjengelig i lokalet.\u00bb. Kommunen oppfordres til \u00e5 presisere n\u00e6rmere hva som ligger i dette kravet. Er det eksempelvis tilstrekkelig at det er vann p\u00e5 toalettet, eller kreves ogs\u00e5 vann bak bardisken? En lignende uklar klausul i Bergen kommune resultert etter NHO\u2019s kjennskap i en problematisk sak der. Mattilsynet og Arbeidstilsynet som h\u00f8ringsinstans I punkt 6.1.fjerde ledd heter det at \u00abF\u00f8r s\u00f8knaden avgj\u00f8res skal det innhentes uttalelse fra sosialtjeneste og politi. Det kan ogs\u00e5 innhentes uttalelse fra skatte- og avgiftsmyndighetene, Mattilsynet og Arbeidstilsynet.\u00bb. Det er ikke noe krav etter Alkoholloven \u00a7 1-7 om at Mattilsynet og Arbeidstilsynet skal v\u00e6re h\u00f8ringsinstans ved s\u00f8knad om serverings- og skjenkebevilling. NHO kan ikke se at Mattilsynet og Arbeidstilsynet er relevante h\u00f8ringsinstanser i relasjon til tildeling av skjenkebevilling: alkoholloven har aldri v\u00e6rt ment \u00e5 v\u00e6re en regulativ lov mot eksempelvis brudd p\u00e5 arbeidsmilj\u00f8lovgivningen og/eller lovgivningen rundt matsikkerhet. Eksempelvis er ikke Alkoholloven ment til \u00e5 brukes for inndra/nekte et serveringssted skjenkebevillingen ved brudd p\u00e5 arbeidsmilj\u00f8loven. Slike brudd kan sanksjoneres etter arbeidsmilj\u00f8loven, og det ligger etter NHO\u2019s oppfatning utenfor alkohollovens form\u00e5l \u00e5 skulle hensynta slike forhold. Slik utkastet til retningslinjene lyder n\u00e5, er det ogs\u00e5 uklart hvilken vekt eventuelle brudd p\u00e5 henholdsvis arbeidsmilj\u00f8lovgivning og/eller matlovgivningen skal tillegges i skjenkesaker. NHO p\u00e5peker at det heller ikke uten videre er rettslig anledning til \u00e5 vektlegge slike forhold i skjenkesaker, noe som i s\u00e5 fall kommunen oppfordres til \u00e5 utrede n\u00f8ye dersom vilk\u00e5rene opprettholdes. NHO mener at \u00abMattilsynet og Arbeidstilsynet\u00bb b\u00f8r tas ut av punkt 6.1 fjerde ledd, b\u00e5de fordi det er irrelevant, men ogs\u00e5 fordi det vil medf\u00f8re un\u00f8dvendig saksbehandling og saksbehandlingstid for b\u00e5de kommunen, bevillingss\u00f8ker og Arbeidstilsynet/Mattilsynet. Side 4 av 7 6.2 Alkoholfrie soner I punkt 6.2 heter det at \"Alkoholfrie soner etableres i alle store byrom og parker, for eksempel Stortorget, Strandtorget, Telegrafbukta, Kongeparken osv., og i publikumsarealer som er \u00e5pne for allmennheten p\u00e5 idrettsarenaer.\". \u00c5 operere med bestemte \"alkoholfrie soner\" bygger et p\u00e5 et gammelmodig syn der man ser p\u00e5 alkoholkonsum som uforenelig med annet samfunnsliv og rekreasjon. Erfaring, b\u00e5de nasjonalt og lokalt, viser derimot at ansvarlig skjenking via restauranter og barer gir positivt liv og ringvirkninger til bydelsomr\u00e5dene de er etablert i, se f.eks. p\u00e5 bydelen Vervet og utelivet p\u00e5 og rundt Strandtorget. Bestemmelsen slik den n\u00e5 lyder, med spesifikke definerte \u00abalkoholfrie soner\u00bb som Stortorget og Strandtorget, fremst\u00e5r uansett som en inkonsekvent sovende regel, ettersom \u00abkart og terreng\u00bb ikke stemmer. Vi viser i den sammenheng til at det allerede er veletablerte skjenkesteder med lang historikk ved b\u00e5de nevnte Stortorget (T-Tapas, Heidis Bier Bar, Rakettkiosken) og Strandtorget (Skarven, Biffhuset, Bastard Bar). F\u00f8rste avsnitt foresl\u00e5s derfor fjernet. I andre avsnitt heter det videre at \"Det kan s\u00f8kes om skjenkebevilling (gr. 1 og 2) for et avgrenset omr\u00e5de under store fotballarrangement (ikke tribune). Dette gjelder de to \u00f8verste niv\u00e5 i norsk liga og internasjonale kamper.\". I Troms\u00f8 kommune er det kun ett fotballag som i skrivende stund oppfyller kravet om \u00e5 spille i de to \u00f8verste niv\u00e5. Samtidig har vi en annen fotballklubb, TUIL, som veksler mellom \u00e5 spille i nedre ligaer og de to \u00f8verste. TUIL er en sentral bydelsklubb, som har tilrettelagt sin stadion og publikumskonsept for at det skal kunne serveres alkohol. Som profesjonell fotballklubb er TUIL avhengig av inntekter fra de f\u00e5 inntektskildene de som fotballklubb har, og slik reglene er n\u00e5 rammer nedrykk TUIL ekstra hardt n\u00e5r de samtidig mister dette inntektsgrunnlaget p\u00e5 grunn av ligaskifte. Publikum og den ansvarlige vertskapsrollen er uansett den samme om laget spiller i de to \u00f8verste ligaene eller i tredje liga (Postnord-ligaen). NHO klarer ikke se noen gode argumenter for en slik begrensning som dagens regelverk inneholder. Avslutningsvis vil vi oppfordre kommunen til \u00e5 gj\u00f8re adgangen n\u00f8ytral for hvilken idrett som spilles. Det b\u00f8r likebehandles for andre idrettsgrener, slik som f.eks. ishockey og h\u00e5ndball. Andre avsnitt foresl\u00e5s derfor endret til: \"Det kan s\u00f8kes om skjenkebevilling (gr. 1 og 2) for et avgrenset omr\u00e5de under store fotball idrettsarrangement (ikke tribune). Dette gjelder de to tre \u00f8verste niv\u00e5 i norsk liga og internasjonale kamper.\". En endring under de to ovennevnte punkt fordrer ogs\u00e5 tilsvarende endring i likelydende bestemmelse under punkt 1.2.6 (Tiltak: Sikre alkoholfrie arenaer i offentlige rom). Side 5 av 7 6.3 Blandingskonsept I punkt 6.3 heter det: \u00abFor spisesteder som har mer enn et konsept i lokalet, skal matservering v\u00e6re hovedkonseptet for at det kan tildeles skjenkebevilling. For skjenkesteder som har mer enn et konsept i lokalet, skal skjenking v\u00e6re hovedkonseptet.\u00bb Det mangler begrunnelse for hvorfor man p\u00e5legger slike begrensninger. Etter NHO sitt syn er det heller ingen innlysende god grunn til hvorfor denne bestemmelsen finnes overhodet. Punkt 6.3 foresl\u00e5s fjernet i sin helhet. 6.7 Skjenkebevilling til serveringssteder som ligger i kj\u00f8pesenter Alkoholgruppebegrensning NHO er forn\u00f8yd med at det ble \u00e5pnet for skjenkebevilling til serveringsteder p\u00e5 kj\u00f8pesentre i forrige bevillingsperiode. Etter v\u00e5r kunnskap har endringen fungert med utelukkende positive erfaringer, og de akt\u00f8rene som har etablert seg har v\u00e6rt akt\u00f8rer med en allmennvennlig og ansvarlig profil (Egon Jekta og Sabrura Sushi Nerstranda). Kj\u00f8pesentrene er opptatt av \u00e5 holde en allmennvennlig profil, og vil selv i stor grad regulere hvilke konsepter som passer inn og ikke. Med det som bakteppe, mener NHO at serveringsteder p\u00e5 kj\u00f8pesentre b\u00f8r behandles likt som andre serveringsteder, og at begrensningen p\u00e5 kun alholholgruppe 1 og 2 b\u00f8r fjernes. Det er flere konsepter som vil kunne etableres p\u00e5 kj\u00f8pesentre i takt med at Troms\u00f8 utvikler seg til \u00e5 bli en internasjonal turistby, der man kan se for seg f.eks. cotailservering tilpasset internasjonale gjester og et hjemmepublikum med stadig mer interkontinentale drikkepreferanser. Ettersom kj\u00f8pesentre har en begrenset \u00e5pningstid, samt internt fokus p\u00e5 allmennvennlighet, er det ingen grunn til \u00e5 tro at \u00e5pning for alkoholgruppe 3 skal medf\u00f8re noen \u00f8kning i \u00e5penbar beruselse og br\u00e5k p\u00e5 disse stedene, hvor konsumet foreg\u00e5r i begrenset og kontrollert omfang. Flere av de landsdekkende kjedeakt\u00f8rene som etablerer seg har fastsatte drikkemenyer, og slik reglene er i dag, er kjedene n\u00f8dt \u00e5 gj\u00f8re s\u00e6regne justeringer p\u00e5 tvers av deres konsept for restaurantene i Troms\u00f8. Etter NHO sin kjennskap er Troms\u00f8 en av f\u00e5 storbyer som har en slik s\u00e6regen begrensning i alkoholklasse 3 for serveringsteder p\u00e5 kj\u00f8pesentre. Side 6 av 7 NHO foresl\u00e5r derfor at f\u00f8rste setning endres til: \u00abDet gis skjenkebevilling for alkoholgruppe 1, og 2 og 3 til spisesteder som er lokalisert i kj\u00f8pesenter.\u00bb. Kravet om egen utvendig inngang Videre foresl\u00e5r NHO at setningen \u00abServeringssteder med skjenkebevilling skal ha egen utvendig inngang.\u00bb fjernes. S\u00e5 lenge det f\u00f8rst foreg\u00e5r servering og det eksiterer en hovedinngang til kj\u00f8pesenteret, vil hovedmajoriteten av alle gjester, uavhengig av om de skal konsumere alkohol eller ikke, benytte samme hovedinngang. Vilk\u00e5ret om egen utvendig inngang fremst\u00e5r derfor ulogisk og un\u00f8dvendig byr\u00e5kratisk, og skaper betydelig etableringsutfordring og kostbare ombygginger. Tiltaket har etter v\u00e5rt syn ingen merkbar effekt i noen positiv retning. NHO takker for at vi p\u00e5 vegne av det private n\u00e6ringslivet i Troms\u00f8 har f\u00e5tt anledning til \u00e5 komme med innspill, og h\u00e5per disse forslagene gis forst\u00e5else og st\u00f8tte. Kontaktperson fra NHO i denne saken er advokat Sigurd Eide Kinge. Vennlig hilsen Sigurd Eide Kinge Kjell Ola Berg Sigrid Ina Simonsen Advokat Advokat Regiondirekt\u00f8r NHO Arktis NHO Reiseliv NHO Arktis Side 7 av 7 "
}