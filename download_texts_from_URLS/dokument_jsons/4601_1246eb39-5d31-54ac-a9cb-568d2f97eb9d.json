{
  "dokument_id": "1246eb39-5d31-54ac-a9cb-568d2f97eb9d",
  "doc_type": "case_attachment",
  "kommune": 4601,
  "tittel": "\u00c5sane gnr 216 bnr 1169 Strandveien. Klage over avslag p\u00e5 s\u00f8knad om oppf\u00f8ring av trapper m.m.",
  "url": "https://bergen.kommune.no/politikere-utvalg/api/fil/bk360/11607197/Asane-gnr-216-bnr-1169-Strandveien-Klage-over-avslag-pa-soknad-om-oppforing-av-trapper-m-m-",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/138138-5 \u00c5sane gnr 216 bnr 1169 Strandveien. Klage over avslag p\u00e5 s\u00f8knad om oppf\u00f8ring av trapper m.m. Hva saken gjelder: Saken gjelder klage over avslag p\u00e5 s\u00f8knad om etablering av steintrapp, tretrapp og trebenk p\u00e5 ca. 3 meter, samt n\u00f8dvendige terrenginngrep i denne sammenheng. Tiltaket er allerede etablert, og det er dermed tale om en legaliseringssak. Denne sak ses i sammenheng med klagesak for legaliseringss\u00f8knad for utf\u00f8rte tiltak p\u00e5 naboeiendommen gbnr. 216/1170 Strandveien 26, se cirka omriss: Avslaget ble gitt den 20.08.2024 da en kom til at det ikke forel\u00e5 rettslig grunnlag for \u00e5 dispensere fra KPA 2018 \u00a7 3.1 om plankrav og \u00a7 6.1.1 om byggegrense langs sj\u00f8, samt fra pbl. \u00a7 29-4 om avstand til nabogrense, jf. pbl. \u00a7 19-2. Plan- og bygningsetaten er ogs\u00e5 kommet til at tiltaket ikke har gode visuelle kvaliteter, jf. pbl. \u00a7 29-2. Vedtaket er p\u00e5klaget av tiltakshaverne Stian Steinsland Jenssen, Anne Gro Vea Salvanes og J\u00f8rgen Christoffer Urdahl. Ansvarlig s\u00f8ker er Bygg og Milj\u00f8 Hus AS v/Stian Steinsland Jenssen. Eiendommen inng\u00e5r i reguleringsplan 50790000 fra 1961, men det er ikke vist noen bebyggelse eller lignende p\u00e5 arealene. KPA 2018 viser eiendommen som \u00f8vrig byggesone, og den er innenfor hensynssone for kulturmilj\u00f8 og for funksjonell strandsone. Tiltaket er avhengig av oms\u00f8kte dispensasjon fra KPA 2018 \u00a7\u00a7 3.1 og 6.1.1, og fra pbl. \u00a7 29-4, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. 1 Bymilj\u00f8etaten v/Natur- og milj\u00f8forvaltningsseksjonen frar\u00e5der at det innvilges dispensasjoner. Interesser tilknyttet strandsonen st\u00e5r sentralt i denne sak, og vurderingen beror p\u00e5 overordnede m\u00e5lsetninger og retningslinjer for \u00e5 sikre strandsonen for allmennhetens praktisering av friluftsliv, samt hensynet til natur- og kulturmilj\u00f8, landskap og andre allmenne interesser. Bymilj\u00f8etaten vurderer at de ulovlige utf\u00f8rte tiltakene har gitt, og fortsetter \u00e5 gi, negative konsekvenser for ovennevnte hensyn. Tiltaket er ogs\u00e5 \u00e5 anse som bit-for-bit nedbygging, med \u00f8kt fare for presedensvirkninger. Tiltakene er fremtredende i det skr\u00e5nede terrenget ned mot sj\u00f8en og er ikke beliggende innenfor den private sf\u00e6ren av boligen. Dette har privatiserende effekt p\u00e5 omr\u00e5det, og utgj\u00f8r vesentlige endringer og inngrep i strandsonen. Bergen Havn viser til at de oms\u00f8kte tiltakene ikke vil komme i konflikt med de hensynene som de skal ivareta etter havne- og farvannsloven. Bergen Havn har dermed ingen merknader i saken. Klage: Klagen er omfattende, og det er kun hovedpunktene som gjengis i det f\u00f8lgende. For \u00f8vrig vises det til klagen i sin helhet. \u2022 Eiendommen er fellesomr\u00e5de for tilgrensende boligeiendommer og tiltaket utgj\u00f8r i realiteten en reparasjon av tilkomstvei og benk som har eksistert i n\u00e6r 100 \u00e5r. Retting inneb\u00e6rer ikke tilbakef\u00f8ring til ur\u00f8rt natur. \u2022 Klager bestrider kommunes vurderinger, og mener det er tale om tiltak av lite omfang. Det har videre ingen presedensvirkende eller privatiserende effekt, og det er rettslig grunnlag for \u00e5 innvilge oms\u00f8kte dispensasjoner. Tiltaket er ogs\u00e5 tilpasset omgivelsene og de visuelle endringene er minimale. \u2022 Det vises til tiltak p\u00e5 n\u00e6rliggende strandsoneeiendommer i omr\u00e5det, og anf\u00f8res usaklig forskjellsbehandling. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 3.1 om plankrav, \u00a7 6.1.1 om byggegrense langs sj\u00f8 og fra pbl. \u00a7 29-4 om avstand til nabogrense. Fagetaten gjengir i all hovedsak de vurderinger som f\u00f8lger av avslagsvedtaket. Hovedpunktene gjengis i det f\u00f8lgende: \u2022 Strandsonen langs Eidsv\u00e5gen er under stort utbyggingspress. Tiltaket beslaglegger omr\u00e5det til privat bruk og er av negativ betydning for allmenne interesser. Tiltaket svekker ogs\u00e5 omr\u00e5dets karakter, som i st\u00f8rre grad ivaretas av tidligere grussti. Tiltaket inneb\u00e6rer bit-for-bit nedbygging, og b\u00f8r heller inng\u00e5 i plan. \u2022 Selv om tiltaket kan ha gode kvaliteter i seg selv, er det ikke sikkert det kan plasseres i alle typer omgivelser. Kystlandskapet er visuelt s\u00e5rbart, og endringene er s\u00e5pass vesentlige at omr\u00e5det mister sin opprinnelige karakter. \u2022 Fagetaten kan ikke se at tiltaket kan sammenlignes med andre tiltak i n\u00e6romr\u00e5det. Det er med andre ord ingen faktisk likhet, og derfor ikke tale om usaklig forskjellsbehandling. Fagetaten p\u00e5peker ogs\u00e5 at dersom sammenligningen skulle f\u00e5 gjennomslag, ville dette kunne medf\u00f8re at sv\u00e6rt mange mindre tiltak vil m\u00e5tte gis tillatelse. Det vises til vedlagt avslagsvedtak og vedlagt fagnotat i sin helhet. Byr\u00e5dens vurdering og konklusjon: Byr\u00e5den er enig i fagetatens vurderinger om at byggesaksbehandlingen ikke beror p\u00e5 usaklig forskjellsbehandling, men er av en annen oppfatning hva gjelder saken for \u00f8vrig. Byr\u00e5den er derfor kommet til at klagen kan tas til f\u00f8lge. 2 Kort om hva som er godkjent situasjon for eiendommen Av hensyn til at saken skal vurderes som om tiltaket ikke allerede er gjennomf\u00f8rt, m\u00e5 en avklare hva som faktisk er godkjent situasjon for gbnr. 216/1169. Tiltaket inng\u00e5r i fagetatens ulovlighetsoppf\u00f8lging i sak ULOV-2022/26985, og unders\u00f8kelser viser at oms\u00f8kte trapp og benk er etablert i perioden mellom 2019 og 2022: Utklipp fra ovennevnte vedtak. Flyfoto fra hhv. 2019 og 2022 I stadfestet vedtak om p\u00e5legg om retting og ilegging av tvangsmulkt datert 27.11.2023, er det gitt p\u00e5legg om at \u00abden plassbygde benken og trappene m\u00e5 fjernes og gangveien tilbakef\u00f8res til grusvei\u00bb. Byr\u00e5den viser i denne sammenheng til flyfoto fra 2005: Med hensyn til flyfoto fra 2005, p\u00e5peker byr\u00e5den at selve kaien og tredekket er forhold som fagetaten har avst\u00e5tt fra \u00e5 forf\u00f8lge. Dispensasjon fra KPA 2018 \u00a7\u00a7 3.1 og 6.1.1, jf. pbl. \u00a7 19-2 Tiltaket er i strid med KPA 2018 \u00a7 3.1 om plankrav og \u00a7 6.1.1 om byggegrense langs sj\u00f8, og det er s\u00f8kt om dispensasjon fra bestemmelsene, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 3 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Hovedhensynet bak byggeforbudet langs sj\u00f8 og vassdrag er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 og vassdrag reduseres. Byr\u00e5den anser det hensiktsmessig \u00e5 vurdere dispensasjonene samlet for oms\u00f8kte tiltak. Etter byr\u00e5dens syn, handler denne sak i hovedsak om endret tilkomstvei til eksisterende kai. Det vil si at byr\u00e5den stiller sp\u00f8rsm\u00e5l ved om i hvilken grad oms\u00f8kte trapper tilsidesetter gjeldende hensyn i forhold til situasjonen med tilkomst via grussti. Selv om grussti kan sies \u00e5 ha et mer naturlig preg, er det ingen vesentlige forhold som tilsier at trapp (verken i stein eller tre) uten videre vil endre allmennhetens interesser i omr\u00e5det. Det vil si at trapper kan ha en funksjon som tilgjengeliggj\u00f8r arealene, da p\u00e5 tilsvarende m\u00e5te som grussti. Trapper som atkomst til eksisterende oppholdsarealer i strandsonen, representerer heller ikke et fremmed element i landskapet. Hvert fall ikke for omr\u00e5der med varierte terrengforhold, som for landarealene langs Eidsv\u00e5gen. Videre vil byr\u00e5den p\u00e5peke at forutsetningene for det konkrete omr\u00e5det hvor trappene er oms\u00f8kt plassert, er blitt betydelig endret i forbindelse med godkjent bolighus p\u00e5 gbnr. 216/1170. Endringene inneb\u00e6rer at de sj\u00f8n\u00e6re arealene i st\u00f8rre grad er privatisert, enn situasjonen i 2005. Trappene vurderes \u00e5 utgj\u00f8re en hensiktsmessig atkomst til kaien i lys av dens n\u00e6re plassering til boligeiendommen. Ellers mener byr\u00e5den at den plassbygde benken har liten eller ingen betydning for hensynene som gj\u00f8res gjeldende. Dette er et beskjedent tiltak som \u00f8ker brukskvalitetene til kaien og som ikke utgj\u00f8r noen betydningsfull privatiserende effekt i forhold til eksisterende situasjon. For vurderinger om materialbruken, henviser byr\u00e5den til vurderingen om tiltakets visuelle kvaliteter. Med dette mener byr\u00e5den at det ikke foreligger noe nevneverdig grunnlag for at tiltaket b\u00f8r inng\u00e5 i reguleringsplan. Det vises i denne sammenheng til at det er tale om \u00e5 erstatte eksisterende atkomst via grussti med trapper. Tiltaket er ellers beskjedent og tilpasset b\u00e5de kaien i seg selv og utviklingen p\u00e5 stedet for \u00f8vrig. Byr\u00e5den er etter dette kommet til at hensynene ikke blir \u00abvesentlig tilsidesatt\u00bb, jf. pbl. \u00a7 19-2. N\u00e5r det gjelder fordeler og ulemper knyttet til oms\u00f8kte dispensasjoner, er det naturlig \u00e5 p\u00e5peke at \u00f8nsket tilkomstvei til kaien vil ha positiv betydning for grunneiernes interesser. Byr\u00e5den mener imidlertid at fordelene knyttet til grunneiernes \u00f8nsker om en mer tilrettelagt tilkomstvei enn godkjent grussti, kan likes\u00e5 gj\u00f8res fullt ut gjeldende for allmennhetens interesser. Det inneb\u00e6rer at byr\u00e5den ikke kan identifisere betydningsfulle forskjeller mellom tilkomst til kai via trapp i stein og tre i forhold til tilkomst via grussti. Betydningen for hensynet til allmennhetens interesser og strandsonevernet synes da \u00e5 v\u00e6re likt uavhengig av alternativ for tilkomstvei til grunneiernes eksisterende kai med tredekke, som i utgangspunktet er den konstruksjonen som er av vesentlig betydning for omr\u00e5det. Byr\u00e5den vil likevel p\u00e5peke at trappen i tre kunne v\u00e6rt noe redusert i sitt omfang, men mener det ikke er rettslig grunnlag for \u00e5 stille vilk\u00e5r om dette. Det vises til at krav om kun en minimal endring ikke anses forholdsmessig i dette tilfellet. Byr\u00e5den er samlet sett av den oppfatning at fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjon fra pbl. \u00a7 29-4, jf. pbl. \u00a7 19-2 Tiltakets plassering er i strid med pbl. \u00a7 29-4 annet ledd om avstand til nabogrense, og det er s\u00f8kt om dispensasjon fra bestemmelsen, jf. pbl. \u00a7 19-1. Hovedhensynet bak plan- og 4 bygningsloven \u00a7 29-4 andre ledd er \u00e5 hindre brannspredning til andre byggverk og ivareta behovet for luft, lys, utsikt samt hindre innsyn. Byr\u00e5den mener tiltaket ikke vil ha betydning for brannsikkerheten p\u00e5 stedet, eller vil kunne p\u00e5virke forhold knyttet til utsikt, lys eller innsyn. Plasseringen av trappen vil til en viss grad ha en innvirkning p\u00e5 behovet for luft mellom eiendommene i strandsonen, men dette anses ikke \u00e5 v\u00e6re i kjernen av hva bestemmelsen er ment \u00e5 omfatte. Tiltaket plasseres dessuten tett p\u00e5 eiendommer, som i henhold til kommunens matrikkelregister, eies av vedkommende tiltakshavere i denne sak. Det foreligger ingen innsigelser i form av merknader eller lignende. Tiltaket vurderes derfor \u00e5 ikke vesentlig ber\u00f8re form\u00e5let med avstandsbestemmelsen, og hensynene blir derfor ikke \u00abvesentlig tilsidesatt\u00bb, jf. pbl. \u00a7 19-2. Tiltakets plassering synes \u00e5 v\u00e6re tilpasset en snever passasje mellom gbnr. 216/1170 og gbnr. 216/1171, se utklipp. Byr\u00e5den mener dette er gjennomf\u00f8rt p\u00e5 en hensynsfull m\u00e5te, og finner ikke nevneverdige ulemper knyttet til dispensasjon. Fordelene er at en f\u00e5r en form\u00e5lstjenlig atkomst for alle brukerne av eksisterende kai. Fordelene som er nevnt over, gj\u00f8res ogs\u00e5 gjeldende. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2. Utklipp fra kommunens kartsystemer Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Tiltakets visuelle kvaliteter, jf. pbl. \u00a7 29-2 Etter pbl. \u00a7 29-2 f\u00f8rste ledd skal ethvert tiltak \u00abprosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Byr\u00e5den finner ikke noe grunnlag for \u00e5 g\u00e5 n\u00e6rmere inn p\u00e5 de visuelle kvalitetene knyttet til oms\u00f8kte steintrapp. Denne vurderes som et beskjedent tiltak, som \u00e5penbart har tilfredsstillende visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. Byr\u00e5den vil imidlertid belyse sitt syn for oms\u00f8kte tretrapp og plassbygde benk. 5 Disse tiltakene vurderes \u00e5 inneha tilfredsstillende visuelle kvaliteter i seg selv. Byr\u00e5den er imidlertid generelt av den oppfatning at tiltak av oms\u00f8kte omfang og med oms\u00f8kte materialbruk, ikke er tilpasset strandsonens naturlige preg. Dette gj\u00f8r seg likevel ikke gjeldende med styrke for de konkrete tiltak av hensyn til tredekket p\u00e5 eksisterende kai. Med dette mener byr\u00e5den at tiltakenes utforming er prosjektert for \u00e5 skape en sammenhengende struktur, b\u00e5de med tanke p\u00e5 tiltakets bygde og naturlige omgivelser. I dette tilfellet er byr\u00e5den derfor kommet til at tiltaket har tilfredsstillende visuelle kvaliteter i sin helhet, jf. pbl. \u00a7 29-2. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 20.08.2024 oppheves i medhold av fvl. \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7\u00a7 3.1 og 6.1.1 og fra pbl. \u00a7 29-4. 3. Med hjemmel i pbl. \u00a7 20-1, jf. \u00a7 21-4 gis det rammetillatelse til etablering av oms\u00f8kte steintrapp, tretrapp og trebenk, med tilh\u00f8rende terrenginngrep. 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 11. desember 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 11.11.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage p\u00e5 avslag 5. Avslag p\u00e5 s\u00f8knad 6. Bymilj\u00f8etaten uttalelse 7. Uttalelse fra Bergen Havn 8. S\u00f8knad 9. Tegninger 10. Befaringsrapport 6 "
}