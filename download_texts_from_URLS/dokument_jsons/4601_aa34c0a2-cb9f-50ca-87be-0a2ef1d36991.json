{
  "dokument_id": "aa34c0a2-cb9f-50ca-87be-0a2ef1d36991",
  "doc_type": "case_attachment",
  "kommune": 4601,
  "tittel": "Knyttet til av Bystyrets kontor - Innspill fra regionleder i NFFs Region Vest",
  "url": "https://bergen.kommune.no/politikere-utvalg/api/fil/bk360/11477455/Knyttet-til-av-Bystyrets-kontor-Innspill-fra-regionleder-i-NFFs-Region-Vest",
  "tekst": "Flytter p\u00e5 fysioterapeutene i Bergen: \u2013 Pulveriserer en tjeneste som p\u00e5 sikt kan spare kommunen for store bel\u00f8p Etat for vurdering og rehabilitering i Bergen kommune skal n\u00e5 bli lagt under Etat for helsetjenester. Fysioterapeutene flyttes til andre avdelinger. Dette melder Bergensavisen. Stig Fl\u00f8isand i Norsk Fysioterapeutforbund er bekymret for utviklingen. John Henry StrupstadAnsvarlig redakt\u00f8r Publisert tirsdag 05. november 2024 - 14:07 Sist oppdatert tirsdag 05. november 2024 - 20:36 Del p\u00e5 FacebookDel p\u00e5 TwitterDel p\u00e5 e-post Annonse Les saken i Bergensavisen (bak betalingsmur). I etaten som legges ned finner vi Enhet for koordinering og rehabilitering, Enhet for vurdering og rehabilitering, Ergo og-fysioterapitjenesten-sor-vest, Ergo og-fysioterapitjenesten-nord-sentrum, Vurderingskontor-for-voksne-og-eldre, Egenandel for opphold p\u00e5 institusjon og Kraftsenter for rehabilitering. Har forst\u00e5else Det jobber til sammen 308 ansatte fordelt p\u00e5 276 \u00e5rsverk i etaten som legges ned. \u2013 Omorganiseringer er alltid krevende, og jeg har forst\u00e5else for at dette kan v\u00e6re utfordrende for alle ansatte som blir ber\u00f8rt og s\u00e6rlig for ansatte i etatsadministrasjonen som avvikles, sier byr\u00e5d Marte Monstad (Frp) til Bergensavisen (ba.no). Ergo- og fysioterapitjenesten i Bergen kommune best\u00e5r idag av 63 \u00e5rsverk, fordelt p\u00e5 to enheter og fire geografiske avdelinger if\u00f8lge regionleder i NFFs Region Vest, Stig Fl\u00f8isand. Stig Fl\u00f8isand mener politikerne i Bergen kan gj\u00f8re kommunen en bj\u00f8rnetjeneste. Foto: Tone Elise Eng-Gal\u00e5en. Veldig bekymret Fl\u00f8isand ser med stor bekymring p\u00e5 det som n\u00e5 skjer i Bergen. \u2013 Dette vil rasere et viktig fagmilj\u00f8 og utvanne viktig kompetanse i Norges nest st\u00f8rste kommune, sier han til Fysioterapeuten. \u2013 Hvordan da? \u2013 Med denne omorganiseringen vil tjenesten gj\u00f8res mye mer s\u00e5rbar. Det \u00e5 g\u00e5 fra ett stort fagmilj\u00f8 til flere sm\u00e5 enheter med bare noen f\u00e5 fysioterapeuter p\u00e5 hvert sted er dramatisk for milj\u00f8ene. Samhandlingsreformen Fl\u00f8isand nevner ogs\u00e5 samhandlingsreformen: \u2013 I forbindelse med samhandlingsreformen fra 2012 ble flere oppgaver overf\u00f8rt fra spesialist- til prim\u00e6rhelsetjenesten. Dermed blir de faglige kravene til fysioterapeuter i kommunene tilsvarende h\u00f8ye. Det rapporteres om h\u00f8yere grad av komplekse pasienter i kommunene, noe som underst\u00f8tter dette, sier han. \u2013 For \u00e5 kvalitetssikre vurderingen og oppf\u00f8lgingen av pasienter, benytter man seg som fysioterapeut daglig av kollegaer for \u00e5 kunne nyttiggj\u00f8re seg av den kompetansen og de ressursene som finnes i en fysioterapigruppe. Fl\u00f8isand fortsetter: \u2013 Muligheten for \u00e5 spille p\u00e5 kollegaer er avgj\u00f8rende for \u00e5 kvalitetssikre pasientoppf\u00f8lging, spesielt n\u00e5r det gjelder de komplekse tilfellene man gjerne m\u00e5 ivareta i dagens kommunehelsetjeneste. \u2013 Pulveriserer en tjeneste ved \u00e5 spare under 5 millioner p\u00e5 kort sikt \u2013 Sparer egentlig kommunene penger p\u00e5 \u00e5 endre tjenestene p\u00e5 denne m\u00e5ten tror du? \u2013 For \u00e5 spare under 5 millioner p\u00e5 kort sikt, pulveriseres her en tjeneste som p\u00e5 sikt kan spare kommunen for mye st\u00f8rre bel\u00f8p. Her kan det nevnes at Bergen kommune sin hjemmetjeneste til n\u00e5 i \u00e5r har brukt 165 millioner p\u00e5 vikarbruk. Denne prioriteringen viser p\u00e5 ingen m\u00e5te at Bergen kommune satser p\u00e5 \u00e5 forebygge, mener Fl\u00f8isand. \u2013 I tillegg vil det \u00e5 holde pasienter frisk lengst mulig kunne avlaste andre tjenester i kommunen som hjemmesykepleie, noe som vil v\u00e6re viktig n\u00e5r en vet at det vil bli mangel p\u00e5 helsepersonell om f\u00e5 \u00e5r. I kommuneplaner og stortingsmeldinger st\u00e5r det s\u00e5 fint at en skal jobbe mer forebyggende og holde folk ute av institusjoner, sier han. \u2013 Vet du hva, eller hvem, som forsvinner helt fra kartet? \u2013 Med denne omorganiseringen forsvinner 6 lederstillinger og 4 r\u00e5dgiverstillinger fra fysio- og ergoterapivirksomheten i kommunen. Dette er stillinger som kan p\u00e5virke p\u00e5 styrende niv\u00e5, som n\u00e5 forsvinner med ett pennestr\u00f8k . Dermed forsvinner styrende fagstemmer. \u2013 Samtidig har vi i NFF jobbet i \u00e5revis for \u00e5 f\u00e5 flere fysioterapeuter inn i denne typen stillinger. Redd for at fysioterapeuter blir irrelevante Fl\u00f8isand legger til at han ogs\u00e5 er bekymret for at fysio- og ergoterapeuter blir irrelevante p\u00e5 grunn av at de n\u00e5 blir spredt rundt i kommunen. \u2013 Hva tror du brukerne fremover kan forvente av tjenesten? \u2013 Vi lurer jo p\u00e5 hva som vil skje med tilbudet til grupper som i dag har et tilbud, men som ikke h\u00f8rer inn under hjemmetjenesten eller institusjoner. Hvordan kommer psykisk utviklingshemmede, brukere med BPA uten andre tjenester, dagsentere og pasienter med psykiske lidelser til fysioterapeut fremover? Hvordan vil de bli ivaretatt under og etter den nye organiseringen, sp\u00f8r regionlederen retorisk. \u2013 N\u00e5r Norges nest st\u00f8rste kommune tar dette grepet - hva tenker du om en eventuell smitteeffekt til andre kommuner? \u2013 Ja, det er absolutt n\u00e5 en reell fare for at Bergen kan sette en slags standard som vil bli fulgt av andre og mindre kommuner. \u2013 Hva gj\u00f8r NFF med denne saken fremover? \u2013 Vi i regionen ber n\u00e5 Bergen kommune om \u00e5 revurdere vedtaket om \u00e5 legge ned fysio- og ergoterapivirksomheten fordi vi mener at det vil ha for mange mange negative ringvirkninger, sier Fl\u00f8isand, som legger til at tillitsvalgt i kommunen allerede har sendt inn en bekymringsmelding til kommunen. \u2013 Vi skal gj\u00f8re det vi kan, avslutter han. "
}