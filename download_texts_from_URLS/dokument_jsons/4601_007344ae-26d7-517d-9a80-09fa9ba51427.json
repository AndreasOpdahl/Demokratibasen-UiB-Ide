{
  "dokument_id": "007344ae-26d7-517d-9a80-09fa9ba51427",
  "doc_type": "case_attachment",
  "kommune": 4601,
  "tittel": "Korrigert oppmoding om busetting 2024 - Bergen kommune",
  "url": "https://bergen.kommune.no/politikere-utvalg/api/fil/bk360/9383217/Korrigert-oppmoding-om-busetting-2024-Bergen-kommune",
  "tekst": "Bergen kommune Postboks 7700 5020 BERGEN Dokumentnr.: 23/33374 Dato: 10.11.2023 Korrigert oppmoding om busetting av flyktningar i 2024 \u2013 Bergen kommune Integrerings- og mangfaldsdirektoratet (IMDi) ber om at brevet vert distribuert til: \u2022 Ordf\u00f8rar \u2022 Kommunedirekt\u00f8r/ byr\u00e5dsleiar Dei store innkomstane av flyktningar fr\u00e5 Ukraina som starta i mars 2022 har fortsett gjennom 2023. Som f\u00f8lgje av dette bad IMDi i 2023 alle kommunar om \u00e5 ta imot til saman 38 000 flyktningar, noko som er eit rekordh\u00f8gt tal. Behovet for busetting av flyktningar har aldri vore st\u00f8rre, og busettinga har samstundes vore rask. Kommunane har vist ei sv\u00e6rt positiv busettingsvilje i sidan krigen braut ut, og Bergen kommune har gjort ein viktig innsats i arbeidet med busetting og integrering av flyktningar. Dette er avgjerande i ei kritisk tid og noko det er behov for \u00e5 vidaref\u00f8re i 2024. Det er uvisst kor lenge krigen i Ukraina vil vare og kor mange som vil kome til Noreg, men det er venta at innkomstane vil vere store ogs\u00e5 i tida framover. Noreg skal samstundes busette flyktningar fr\u00e5 andre konfliktomr\u00e5de i verda, og det samla behovet for busetting er difor venta \u00e5 vere h\u00f8gt ogs\u00e5 i 2024. Kommunane har ei n\u00f8kkelrolle n\u00e5r det gjeld Noregs handtering av det som er den st\u00f8rste massefluktsituasjonen i v\u00e5r tid. Busettingsplassane som blir vedtatt og gjort tilgjengeleg for busetting er avgjerande for Noregs samla evne til \u00e5 ta hand om flyktningane som kjem til landet. Vi oppfordrar difor kommunane til \u00e5 fatte vedtak i samsvar med oppmodinga. Oppmoding for 2024 Prognosane fr\u00e5 berekningsgruppa for utlendingsforvaltninga viser at behovet for busetting i 2024 er berekna til \u00e5 vere om lag 37 000 personar. Men behovet kan ogs\u00e5 endrast. Det er difor viktig at kapasiteten til \u00e5 busette flyktningar kan justerast i samsvar med behovet. Flyktningane kjem gjennom heile \u00e5ret og behovet for busetting av 37 000 flyktningar gjeld for heile \u00e5ret. Det er og forventa h\u00f8ge innkomstar av barn og ungdom som kjem til Noreg utan f\u00f8lgje av foreldre eller andre vaksne med foreldreansvar. Arbeids- og inkluderingsdepartementet har fastsett kriterium som legg f\u00f8ringar for korleis det nasjonale busettingsbehovet skal delast mellom kommunane i 2024 (sj\u00e5 IMDi.no). Det vert lagt st\u00f8rst vekt p\u00e5 kapasiteten og tenestetilboda i kommunane, samt erfaringar fr\u00e5 busettingsarbeidet i 2023. Side 1 av 3 Fylkeskommunane har kome med anbefalingar om kor mange flyktningar som b\u00f8r busettast i kvar kommune i lys av det nasjonale busettingsbehovet. Kommunesektorens organisasjon (KS) har gitt innspel og tilslutnad til fordelinga. Med bakgrunn i dette, oppmodar IMDi difor Bergen kommune om \u00e5 busette til saman 1200 flyktningar i 2024. Vi ber om at 5 av dei 1200 plassane vert nytta til busetting av einslege mindre\u00e5rige under 15 \u00e5r og at 20 av plassane vert nytta til busetting av einslege mindre\u00e5rige over 15 \u00e5r. Om alderssamansetninga for dei einslege mindre\u00e5rige endrar seg, ber vi om at kommunen er fleksibel og buset i begge aldersgrupper, det vil seie b\u00e5de fr\u00e5 Barne-, ungdoms- og familieetaten sine omsorgssenter, og fr\u00e5 Utlendingsdirektoratet sine mottak for einslege mindre\u00e5rige. Kommunane bes gjere seg kjent med informasjon om busetting av einslege mindre\u00e5rige p\u00e5 IMDis nettsider. Talet p\u00e5 einslege mindre\u00e5rige det vert oppmoda om \u00e5 busette, gjeld i hovudsak einslege mindre\u00e5rige utan f\u00f8lgjeperson, og handlar om kommunen si kapasitet i butiltak. Kommunen m\u00e5 i tillegg rekne med \u00e5 f\u00e5 fordelt einslege mindre\u00e5rige med f\u00f8lgjeperson, d\u00e5 desse inng\u00e5r i ordin\u00e6r kvote og ikkje inng\u00e5r i oppmodingstalet for einslege mindre\u00e5rige. Plassar som ikkje vert nytta i 2023 blir ikkje overf\u00f8rt til 2024. Personar som er s\u00f8kt ut til kommunen i 2023, men som f\u00f8rst vert registrert som busett etter \u00e5rsskiftet, vil telje p\u00e5 kommunens vedtak for 2024. Dette er ei vidaref\u00f8ring av gjeldande praksis. Svar p\u00e5 oppmodinga IMDi set stor pris p\u00e5 den formidable innsatsen som kommunen har lagt ned i arbeidet med busetting og integrering av flyktningar i 2023, og ber om svar p\u00e5 oppmodinga om busetting i 2024. Vi ber om at svaret tek omsyn til f\u00f8lgjande: 1. Det m\u00e5 kome tydeleg fram av vedtaket kor mange flyktningar kommunen vedtek \u00e5 busette i 2024. 2. Vi oppfordrar om \u00e5 fatte vedtak i tr\u00e5d med talet det er oppmoda om. 3. Vedtaket kan ikkje inkludere familiegjenforeina eller innehalde andre reservasjonar. 4. Vi ber om ei vurdering av kor mange fleire flyktningar, av desse einslege mindre\u00e5rige, kommunen potensielt kan busette i 2024 om behovet aukar. 5. Vi ber om ei vurdering om kva som skal til for \u00e5 oppretthalde h\u00f8g kapasitet for busetting i kommunen. Frist for \u00e5 svare p\u00e5 oppmodinga er 25.02.2024. Dersom fristen ikkje kan m\u00f8tast, ber vi om tilbakemelding p\u00e5 om n\u00e5r saka kan handsamast i kommunen. Vi legg til grunn at busettinga i kommunen kan fortsette i p\u00e5vente av politisk handsaming i kommunen i tr\u00e5d med praksis. N\u00e5r kommunen fattar vedtak skal det \u2022 sendast skriftleg kopi av vedtaket til post@imdi.no med kopi til KS ved nina.gran@ks.no og til fylkeskommunen. \u2022 registrerast vedtakstalet i IMDi sitt fagsystem for busetting (IMDinett) etter at oppmodinga er mottatt digitalt. For rettleiing, sj\u00e5: Kommunens vedtak og planlegging | IMDi Aktuelle tilskotsordningar \u2022 Kommunar som buset flyktningar f\u00e5r utbetalt integreringstilskot. Tilskotet vert utbetalt etter at flyktningen er busett. Tilskotet skal medverke til at kommunane arbeider aktivt med busetting og integrering for at flyktningane skal kome i arbeid, fors\u00f8rge seg sj\u00f8lv og delta i samfunnet s\u00e5 raskt som mogleg. Side 2 av 3 \u2022 Kommunar som buset einslege mindre\u00e5rige flyktningar mottar eit s\u00e6rskilt tilskot i tillegg til integreringstilskotet. Tilskotet gjeld b\u00e5de for einslege mindre\u00e5rige flyktningar med og utan f\u00f8lgjeperson, og blir utbetalt etter at flyktningen er busett. \u2022 Nokre flyktningar har eit s\u00e6rskilt behov for oppf\u00f8lging og tilrettelegging p\u00e5 grunn av funksjonsevne og/eller \u00e5tferdsvanskar. Kommunar som buset flyktningar, m\u00e5 rekne med at einskilde personar har slike s\u00e6rskilte behov. Kommunar som buset personar med l\u00e5gare funksjonsevne og/eller \u00e5tferdsvanskar kan s\u00f8ke tilskot fr\u00e5 IMDi for \u00e5 dekke ekstraordin\u00e6re utgifter. \u2022 Kommunar kan og f\u00e5 tilskot for vaksne innvandrarar som har rett og plikt til oppl\u00e6ring i norsk og samfunnskunnskap. Les meir om tilskot p\u00e5 IMDi sine nettsider: https://www.imdi.no/tilskudd Kontakt Ta kontakt med IMDi ved sp\u00f8rsm\u00e5l kring oppmodinga. IMDi kan n\u00e5s p\u00e5 telefon 40 00 19 60 og e-post: post@imdi.no. Sj\u00e5 og oppdatert informasjon p\u00e5 imdi.no. Med helsing Libe Rieber-Mohn direkt\u00f8r Integrerings- og mangfaldsdirektoratet Kopimottakarar: Kommunesektorens organisasjon \u2013 KS Fylkeskommune Side 3 av 3 "
}