{
  "dokument_id": "777532f7-e74a-5270-9c56-3873ad08f6d4",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 79 fra Diane A. Berbain (SV) om utvidelse av \u00e5pningstider til MO Eidsv\u00e5g - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10986364/Svar-pa-skriftlig-sporsmal-nr-79-fra-Diane-A-Berbain-SV-om-utvidelse-av-apningstider-til-MO-Eidsvag-Utvalg-for-helse-og-sosial-2024",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/127540-3 Saksbehandler: Rune Tj\u00f8svold Fra Dato: 29. august 2024 Byr\u00e5d for Svar p\u00e5 skriftlig sp\u00f8rsm\u00e5l nr. 79 fra Diane A. Berbain (SV) om utvidelse av \u00e5pningstider til MO Eidsv\u00e5g - Utvalg for helse og sosial 2024 Representanten Diane A. Berbain (SV) har den 20. august 2024 sendt inn f\u00f8lgende skriftlige sp\u00f8rsm\u00e5l: Den 31.03.23 overleverte brukere ved MO Eidsv\u00e5g en underskriftskampanje for \u00e5 f\u00e5 utvidet \u00e5pningstiden p\u00e5 senteret, fra 14-18. Dav\u00e6rende byr\u00e5d svarte i UHSO 19. april 2023 at hun ville se p\u00e5 det og hadde satt i gang unders\u00f8kelser. If\u00f8lge informasjon p\u00e5 kommunens nettside er i dag \u00e5pningstidene 09:00 - 14:00. Byr\u00e5den svarte deretter f\u00f8lgende: \u00abSvar fra byr\u00e5den: Mo Eidsv\u00e5g tilbyr viktige lavterskeltjenester, og er et sted der personer med rusavhengighet kan m\u00f8tes, f\u00e5 seg et m\u00e5ltid og komme i kontakt med andre hjelpetjenester og tilbud. MO-sentrene er en sentral del av en verdig og respektfull rusomsorg, basert p\u00e5 hjelp fremfor straff. Etat for rus og psykisk helse gjennomf\u00f8rte i v\u00e5r en vurdering av en utvidelse av \u00e5pningstidene. \u00c5 utvide vil f\u00e5 budsjettmessige implikasjoner og kan ikke dekkes innenfor gjeldende budsjettramme. En utvidelse m\u00e5 derfor ses i sammenheng med rullering av kommunens Handlings- og \u00d8konomiplan. Byr\u00e5det \u00f8nsker imidlertid \u00e5 se dette mulige tiltaket i sammenheng med annet forbedringsarbeid. Etat for sosiale tjenester og Etat for psykisk helse og rustjenester har sammen iverksatt et prosjekt, \u00abBrukerreisen for personer med rus- og psykiske helseutfordringer\u00bb. Ansatte, brukere og brukerorganisasjoner knyttet til begge etater involveres i arbeidet gjennom sp\u00f8rreunders\u00f8kelser og deltagelse i ulike verksteder. Det er en omfattende prosess der tjenestenes innretning, inkludert tilgjengelighet og samhandling mellom tjenestene analyseres. F\u00f8r denne prosessen er gjennomf\u00f8rt og etatenes anbefaling foreligger \u00f8nsker jeg ikke \u00e5 gj\u00f8re endringer som medf\u00f8rer omprioriteringer. Rapporten vi gi viktige signaler p\u00e5 hvordan det samlede tjenestetilbudet, og fremtidige budsjettsatsinger, best kan se ut.\u00bb Sp\u00f8rsm\u00e5l: Hva kom fram av rapporten omtalt i svaret og hva ble etatenes anbefalinger, og vil n\u00e5v\u00e6rende byr\u00e5d innfri det \u00f8nsket fra brukerne? Svar fra byr\u00e5den: Forbedringsarbeidet \u00abBrukerreisen\u00bb er ikke avsluttet. Forel\u00f8pig foreligger det ikke en sluttrapport med anbefaling fra de involverte etatene om hvordan det samlede tjenestetilbudet til personer med rus- eller ROP-utfordringer b\u00f8r organiseres. Arbeidet med \u00abBrukerreisen\u00bb fortsetter og skal ses i sammenheng med ny temaplan for rus og psykisk helse som skal ha oppstart i h\u00f8st. Denne temaplanen ventes \u00e5 fremmes til bystyret h\u00f8sten 2025. N\u00e5r det gjelder sp\u00f8rsm\u00e5let om utvidet \u00e5pningstid p\u00e5 MO Eidsv\u00e5g s\u00e5 er denne utvidet med 30 minutter til klokken 14.30 fra og med 1. april d.\u00e5. Tilbakemelding fra MO Eidsv\u00e5g er at dette har v\u00e6rt positivt for brukergruppen og at antall bes\u00f8kende har \u00f8kt. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}