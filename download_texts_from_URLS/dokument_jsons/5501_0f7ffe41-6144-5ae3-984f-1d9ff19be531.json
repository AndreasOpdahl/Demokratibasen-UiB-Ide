{
  "dokument_id": "0f7ffe41-6144-5ae3-984f-1d9ff19be531",
  "doc_type": "case_attachment",
  "kommune": 5501,
  "tittel": "Troms\u00f8 kommune S\u00f8knad om st\u00f8tte, solidaritetskonsert og nakba-uka Troms\u00f8 2024",
  "url": "https://innsyn.tromso.kommune.no/application/getMoteDokument?dokid=2001716552",
  "tekst": " S\u00f8knad om st\u00f8tte til solidaritetskonsert for Palestina og Nakba-uka i Troms\u00f8 2024 Nettverket Troms\u00f8 for Palestina og Palestinakomiteen i Troms\u00f8 arrangerer en solidaritetskonsert den 11. mai p\u00e5 Lillescenen p\u00e5 Kulturhuset, med lokale, nasjonale og palestinske artister. Datoen 11. mai har vi valgt fordi den sammenfaller med finalen i Eurovision Song Contest, hvor Israel vil delta til tross for folkelige protester og krav om ekskludering fra kultursektoren. Datoen ligger ogs\u00e5 n\u00e6rt Nakba-dagen 15. mai som vil bli markert hele uka, med blant annet demonstrasjoner, filmvisninger, debatter og andre kulturarrangementer. Form\u00e5let med solidaritetskonserten er f\u00f8rst og fremst \u00e5 samle inn penger til humanit\u00e6re hjelpeorganisasjoner som arbeider med \u00e5 b\u00f8te p\u00e5 de verste konsekvensene av hungersn\u00f8d og folkemord i Gaza. Videre \u00f8nsker vi \u00e5 lage et positivt og inkluderende kulturelt alternativ til Eurovision Song Contest, med mat, musikk, og mulighet for \u00e5 st\u00f8tte hjelpearbeidet. Med denne s\u00f8knaden vil vi invitere Troms\u00f8 kommune til \u00e5 st\u00f8tte arrangementet \u00f8konomisk. Vi s\u00f8ker om 20 000 kroner. Vedlagt finner dere et forel\u00f8pig budsjett, som ogs\u00e5 inkluderer arrangementer under Nakba- uka. V\u00e6r oppmerksom p\u00e5 at vi fortsatt jobber med lineup og program, og at de endelige tallene kan endre seg noe. Per n\u00e5 har vi sikret st\u00f8tte fra Palestinakomiteen i Troms\u00f8 og Troms\u00f8 World. Vi s\u00f8ker om midler fra Troms\u00f8 kommune, og fra relevante festivaler, lokale bedrifter, fagforeninger og politiske partier. Vi vil ogs\u00e5 s\u00f8ke SNN Samfunnsl\u00f8ftet. M\u00e5let er \u00e5 donere billettinntektene fra solidaritetskonserten, men vi trenger st\u00f8ttemidler for \u00e5 sette sammen b\u00e5de dette arrangementet og resten av programmet for solidaritetsuka. Midlene vi s\u00f8ker om vil brukes til \u00e5 dekke produksjonsomkostninger som PR, leie av lokaler, teknikere, utstyr, reise/overnatting og honorar for utenbys artister. De organisasjonene som st\u00f8tter oss \u00f8konomisk, vil bli tydelig nevnt som samarbeidspartnere p\u00e5 sosiale medier og under arrangementene. Troms\u00f8 er en solidaritetsby, noe som blir lagt merke til b\u00e5de nasjonalt og internasjonalt. Vi h\u00e5per dere vil v\u00e6re med p\u00e5 denne dugnaden, og p\u00e5 et positivt svar p\u00e5 denne s\u00f8knaden. Med vennlig hilsen, p\u00e5 vegne av Troms\u00f8 for Palestina og Palestinakomiteen i Troms\u00f8, Inga B\u00e5rdsen T\u00f8llefsen, styreleder i Palestinakomiteen i Troms\u00f8 Naima El bani Altuna, representant for Troms\u00f8 for Palestina tromso@palestinakomiteen.no tromsoforpalestina@gmail.com Nettside: www.palestinakomiteen.no Bankkontonummer: 0530 10 05131 Organisasjonsnummer: 894 944 862 "
}