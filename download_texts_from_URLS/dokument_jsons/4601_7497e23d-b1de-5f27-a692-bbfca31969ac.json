{
  "dokument_id": "7497e23d-b1de-5f27-a692-bbfca31969ac",
  "doc_type": "case_attachment",
  "kommune": 4601,
  "tittel": "Vedlegg 1.1.2 Veiledning ad bytte av bolig Bj\u00f8rnsonsgate botiltak",
  "url": "https://bergen.kommune.no/politikere-utvalg/api/fil/bk360/10009477/Vedlegg-1-1-2-Veiledning-ad-bytte-av-bolig-Bjornsonsgate-botiltak",
  "tekst": "Veiledning ad bytte av bolig fra Bj\u00f8rnsonsgate Botiltak Representanter fra tildelingsgruppen ved Siv Christine T\u00f8njum, Boligetaten, Kari Hjellum, etat for sosiale tjenester, Steinar Hopland, Etat for Boligforvaltning og leder for Sosiale botjenester, Kjell Morten Fjeldstad har utarbeidet f\u00f8lgende veiledning for vurdering av s\u00f8knad om boligbytte fra beboere i Bj\u00f8rnsonsgate botiltak. Kriteriene for \u00e5 s\u00f8ke bytte av kommunal bolig er gitt i Retningslinjer for tildeling av ordin\u00e6r utleiebolig fra Bergen kommune, vedtatt av byr\u00e5det i sak 1015-12. I punkt Bytte av bolig heter det: Ved st\u00f8rre endringer i husstandens situasjon kan det s\u00f8kes om bytte av bolig dersom f\u00f8lgende kriterier er oppfylt: \u2022 Familiefor\u00f8kelse \u2022 Sykdom S\u00f8knader om bytte skal behandles p\u00e5 samme m\u00e5te som en ordin\u00e6r s\u00f8knad om kommunal utleiebolig. Det legges til grunn en streng behovsvurdering. Beboere i Bj\u00f8rnsonsgate botiltak leier ikke ordin\u00e6r kommunal utleiebolig etter husleielovens bestemmelser, men vi har likevel vurdert at det kan s\u00f8kes bytte dersom det er st\u00f8rre endringer i husstandens situasjon fra beboer ble s\u00f8kt inn i tiltaket og til s\u00f8knadstidspunktet for bytte av kommunal bolig. Dette kan v\u00e6re endringer knyttet til at beboernes helsesituasjon tilsier at n\u00e5v\u00e6rende bolig ikke er egnet, f eks ikke lenger er i stand til \u00e5 g\u00e5 opp trappen til boligen. Men ogs\u00e5 forhold knyttet til at beboer over tid viser god rusmestring, evner \u00e5 bo greit uten brudd p\u00e5 husordensregler og at boligen fremst\u00e5r som ryddig og i orden kan danne grunnlag for bytte av bolig. Beboere som har v\u00e6rt i rusbehandling i Tverrfaglig spesialisert behandling (TSB)og som har gjennomf\u00f8rt endringer knyttet til egen rusbruk vil vurderes spesielt ved s\u00f8knad om boligbytte. I disse sakene m\u00e5 det gj\u00f8res en vurdering av hvor lenge beboer har v\u00e6rt i behandling, om endringen ser ut til \u00e5 v\u00e6re stabil samt beboers mulighet for \u00e5 kunne fungere i annen bolig med annen type booppf\u00f8lgingstjenester. Det m\u00e5 gj\u00f8res en helhetsvurdering i samarbeid mellom NAV sosialtjenesten, Sosiale botjenester og Boligetaten hvorvidt boligbytte kan v\u00e6re hensiktsmessig. Vi anbefaler at inns\u00f8kende instans, dvs. NAV sosialtjenesten i bydelene er involvert i en s\u00f8knad om bytte av bolig, og at milj\u00f8terapeuten som kjenner utviklingen i botiltaket sier noe om endringen som har funnet sted. Det m\u00e5 ogs\u00e5 gj\u00f8res en vurdering av hvilken bolig og oppf\u00f8lging man vurder beboer trenger i en ny bolig. Dersom beboer er i starten av en rehabiliteringsfase anbefales det at han s\u00f8ker andre botiltak i kommunal regi, f eks Botreningssenteret eller Myrs\u00e6ter. Dersom beboer fungerer d\u00e5rlig i boligen og trenger mer tiltak enn han har i Bj\u00f8rnsonsgate botiltak, anbefales det ikke at det s\u00f8kes om bytte av kommunal utleiebolig. En s\u00f8knad om boligbytte vil vanligvis ikke innvilges dersom; - Situasjonen til beboer er den samme som ved inns\u00f8king, og tiltaket m\u00e5 anses \u00e5 v\u00e6re det best egnede tilbudet av de tilbud kommunen har til r\u00e5dighet. - Endringen i beboers situasjon er av s\u00e5 kortvarig karakter at den ikke kan anses som en st\u00f8rre endring enn\u00e5. Det vil da anbefales at det s\u00f8kes p\u00e5 nytt n\u00e5r situasjonen anses som mer stabil/varig. - N\u00e5r s\u00f8ker har behov for flere tjenester enn det kan tilbys i Bj\u00f8rnsonsgate botiltak, eller beboer kastes ut p\u00e5 grunnlag av brudd p\u00e5 husordensregler el. En s\u00f8knad om bytte av bolig fra Bj\u00f8rnsonsgate fremmes for Boligetaten, men s\u00f8knaden blir vurdert i samarbeid med tildelingsgruppen. Dersom s\u00f8knaden avsl\u00e5s kan vedtaket p\u00e5klages. "
}