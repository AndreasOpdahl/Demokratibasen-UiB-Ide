{
  "dokument_id": "b7e1e34d-71de-5c51-91b5-9c7f4e88e76d",
  "doc_type": "case_minutes",
  "kommune": 4601,
  "tittel": "Saksprotokoll RBA, 14012025, Sak 5/25, Saksframlegg. Ytrebygda, gnr.114, bnr.367 mfl., Brakehaugen boligomr\u00e5de, Reguleringsplan",
  "url": "https://bergen.kommune.no/politikere-utvalg/api/fil/bk360/12016733/Innstilling-vedtak-Saksframlegg-Ytrebygda-gnr-114-bnr-367-mfl-Brakehaugen-boligomrade-Reguleringsplan",
  "tekst": "Saksframlegg. Ytrebygda, gnr.114, bnr.367 mfl., Brakehaugen boligomr\u00e5de, Reguleringsplan R\u00e5det for byforming og arkitektur (RBA) behandlet saken i m\u00f8tet 14.01.2025 sak 5/25 og fattet f\u00f8lgende vedtak: Representanten Ragni Helweg bar om \u00e5 f\u00e5 sin habilitet vurdert, da hun arbeider i firmaet som er ansvarlig for landskapsprosjekteringen i planforslaget. RBA fant henne inhabil, og hun fratr\u00e5dte m\u00f8tet. Representanten Gudrun Molden bar om \u00e5 f\u00e5 sin habilitet vurdert, da hun da hun arbeider i firmaet som er ansvarlig for arkitekturprosjekteringen i planforslaget. RBA fant henne inhabil, og hun fratr\u00e5dte m\u00f8tet. Bebyggelsesstruktur R\u00e5det er positive til retningen som revisjonen av planforslaget har tatt. I forhold til det opprinnelige planforslaget er bebyggelsesstrukturen bearbeidet til \u00e5 best\u00e5 av st\u00f8rre og romsligere karr\u00e8former. Bebyggelsesstrukturen ligner p\u00e5 Torshovomr\u00e5det i plan med store, luftige g\u00e5rdsrom. RBA forst\u00e5r at man har tenkt p\u00e5 det fremtidige behovet for st\u00f8yskjerming n\u00e5r Ringvei vest blir bygget, men vurderer det slik at den foresl\u00e5tt regulerte bygningsrekken mot \u00f8st med fordel kunne v\u00e6rt \u00e5pnet noe mer opp. N\u00e6ringsbebyggelsen som ligger mot s\u00f8r, fremst\u00e5r som den utfordrer 70-metrs grensen som er satt som maksimal kvartalslengde i kommuneplanen. Her b\u00f8r det sikres gjennomganger i basen for b\u00e5de g\u00e5ende og syklister, for \u00e5 f\u00e5 til et mer opplevelsesrikt og g\u00e5vennlig milj\u00f8. Byggeh\u00f8yder R\u00e5det ser at h\u00f8ydene p\u00e5 bygningene ogs\u00e5 er redusert i forhold til det opprinnelige planforslaget. Imidlertid fremst\u00e5r bebyggelsen i omr\u00e5det BB4 som un\u00f8dvendig h\u00f8y sett i forhold til sol og skyggeforhold og menneskelig skala. R\u00e5det anbefaler derfor at denne reduseres til 4 etasjer, som for resten av den foresl\u00e5tte blokkbebyggelsen. Typologier Det er positivt at det er arbeidet med en variasjon av bygningstypologier i planforslaget, der blokktypologien er valgt for \u00e5 definere karr\u00e8strukturens ytterkanter, og mindre blokker og rekkehus er lagt inne i karr\u00e8ene. Naturressurser i planomr\u00e5det Siden det tidligere ble drevet g\u00e5rdsdrift p\u00e5 Brakehaugen, inneholder planomr\u00e5det store mengder matjord er en viktig ressurs som eventuelt kan fransporteres bort og brukes andre steder eller gjenbrukes p\u00e5 tomten. Det siste alternativet er det beste sett i en b\u00e6rekraftsammenheng. Sett i lys av naturstrategien, anbefales det \u00e5 se p\u00e5 muligheten for \u00e5 dra nytte av matjorden som finnes i omr\u00e5det til dyrking, felles drivhus, parsellhager eller andre dyrkingsform\u00e5l. Det er ogs\u00e5 viktig \u00e5 sikre i bestemmelsen at matjorden som finnes i omr\u00e5det ikke blir forurenset under byggeprosjektet. RBA kan anbefale planforslaget. R\u00e5det oppfordrer til at anbefalingene som nevnt over innarbeides i planarbeidet frem til 2. gangs behandling. 2 "
}