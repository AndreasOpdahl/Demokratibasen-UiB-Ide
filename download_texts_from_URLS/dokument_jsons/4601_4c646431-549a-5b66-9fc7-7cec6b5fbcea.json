{
  "dokument_id": "4c646431-549a-5b66-9fc7-7cec6b5fbcea",
  "doc_type": "case_presentation",
  "kommune": 4601,
  "tittel": "Fana gnr 90 bnr 3 Titlestadvegen 174. Klage over avslag p\u00e5 s\u00f8knad om parkeringsplass, ridebane og vesentlig terrenginngrep",
  "url": "https://bergen.kommune.no/politikere-utvalg/api/fil/bk360/9424264/Framstilling-Fana-gnr-90-bnr-3-Titlestadvegen-174-Klage-over-avslag-pa-soknad-om-parkeringsplass-ridebane-og-vesentlig-terrenginngrep",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/227700-7 Fana gnr 90 bnr 3 Titlestadvegen 174. Klage over avslag p\u00e5 s\u00f8knad om parkeringsplass, ridebane og vesentlig terrenginngrep Hva saken gjelder: Saken gjelder klage over avslag p\u00e5 s\u00f8knad om 10 parkeringsplasser (2,5 x 5 m, 250 m2), vesentlig terrenginngrep og ridebane (1200 m2, 40x60 m). Det ble gitt avslag i vedtak datert 22.08.2023 med hjemmel i KPA 2018 \u00a7 3.1 Plankrav og \u00a7 31 LNF-omr\u00e5de. Tiltakene krever dispensasjon fra bestemmelsene, men dette er ikke oms\u00f8kt. Vedtaket ble p\u00e5klaget av ansvarlig s\u00f8ker, Norsk Landbruksr\u00e5dgiving Vest SA v/ Trygve Torsteinsen, p\u00e5 vegne av tiltakshaver RYDLAND G\u00c5RD TARANGER i brev datert 06.09.2023. Det er gitt tillatelse til bruksendring av driftsbygning p\u00e5 eiendommen, fra fj\u00f8s til stall. Tillatelsen gjelder den innvendige bruken (saksnr. BYGG-2022/27557). Eiendommen er uregulert. KPA 2018 viser den som LNF-omr\u00e5de, og innenfor hensynssonene sammenhengende landbruk og veist\u00f8y gul sone. Tiltakene krever dispensasjon fra KPA 2018 \u00a7 3.1 Plankrav og \u00a7 31 LNF-omr\u00e5de, uten at dette er oms\u00f8kt, jf. pbl. \u00a7 19-1. Det er foretatt nabovarsling i tr\u00e5d med pbl. \u00a7 21-3 og det er ikke mottatt merknader. Etat for landbruk uttalte den 07.06.2023 at det m\u00e5 foreligge en helhetlig plan for arealbruken p\u00e5 g\u00e5rden, og at ridebanen er for stor i forhold til at den er knyttet tile n privat stall p\u00e5 en landbrukseiendom. Det m\u00e5 vises hvordan uteomr\u00e5der for hest (lufteg\u00e5rder og ridebane) best kan utf\u00f8res. Dersom anlegget beslaglegger dyrket mark, b\u00f8r det ogs\u00e5 synliggj\u00f8res om det er mulig \u00e5 erstatte dette. I tillegg synes ridebanen \u00e5 v\u00e6re planlagt un\u00f8dig stor for en privat stall, 60x20 meter er et stort inngrep som beslaglegger mye areal. 40x20 meter er regnet som mindre ridebaner. Bymilj\u00f8etaten frar\u00e5der den 22.05.2023 at det dispenseres fra LNF-form\u00e5let. Det vises til at tiltaket er av et vesentlig omfang og medf\u00f8rer store terrenginngrep i et gr\u00f8ntareal best\u00e5ende av skog og beitemark. Det er positivt at tiltaket legger til rette for videre drift av g\u00e5rden. Tiltakene vil imidlertid beslaglegge hele 1450 m2, og medf\u00f8re at all vegetasjon p\u00e5 arealet fjernes, til ulempe for det biologiske mangfoldet. Ridebanen er plassert p\u00e5 en steinknaus og terrenget m\u00e5 sprenges ned og planeres med en h\u00f8ydeforskjell p\u00e5 opptil 2,8 m. Bymilj\u00f8etaten vurderer at det er uheldig at tiltaket medf\u00f8rer fjerning av vegetasjon p\u00e5 et vesentlig areal og store terrenginngrep i et omr\u00e5de hvor naturmilj\u00f8et og landskapet skal hensyntas. Klagers anf\u00f8rsler: Klager redegj\u00f8r for ulike bestemmelser og hensyn knyttet til hestevelferd, jf. Forskrift om velferd for hest \u00a7\u00a7 16 og 22. Det vises ogs\u00e5 til veileder fastsatt av Mattilsynet 21.07.2006 \u00a7 16 om st\u00f8rrelser p\u00e5 lufteg\u00e5rder. Videre opplyses det om plassen en hest trenger for galopp. 1 Minimumsbehovet er en bane p\u00e5 20x40 m. Denne st\u00f8rrelsen legger imidlertid begrensninger p\u00e5 en del dressurprogrammer, og en b\u00f8r minimum ha en bane p\u00e5 20x60 m. Det faktum at de 8 (muligens 9) hestene det er snakk om, er oppstallet i en privat stall p\u00e5 en landbrukseiendom kan ikke bety at en skal legge mindre vekt p\u00e5 deres velferd. Det nevnes at ridebanene p\u00e5 Stend videreg\u00e5ende og begge hestesentrene p\u00e5 Sletten er p\u00e5 40x80 m. En stiller seg uforst\u00e5ende til at Etat for landbruk savner en helhetlig plan, og mener dette er godt beskrevet i s\u00f8knaden. For \u00e5 minske mulige fremtidige konflikter knyttet til tap av jordbruksareal, kan tiltakshaver ta vekk lufteg\u00e5rdene p\u00e5 vestsiden av l\u00e5ven, og n\u00f8ye seg med 4 mindre lufteg\u00e5rder s\u00f8r for l\u00e5ven. Dette blir en mer arealeffektiv l\u00f8sning. L\u00f8sningen gir imidlertid ikke plass til et tilstrekkelig antall lufteg\u00e5rder, og slett ikke for en st\u00f8rrelse p\u00e5 10 x 30 m. L\u00f8sningen vil likevel kunne fungere ved at oms\u00f8kt ridebane fungerer som lufteg\u00e5rd n\u00e5r det ikke foreg\u00e5r ridning der, det vil si store deler av dagen. Lufteg\u00e5rdene ved l\u00e5ven vil ikke kunne dekke hele behovet for lufteg\u00e5rder p\u00e5 g\u00e5rden, uten at de sees i sammenheng med ridebanen, noe som medf\u00f8rer at ridebanen ikke er for stor. Rydland G\u00e5rd \u00f8nsker \u00e5 legge til rette for et stort antall ulike aktiviteter. Banen kan dermed ogs\u00e5 brukes til andre form\u00e5l, som for eksempel hundesport. Det vises ogs\u00e5 til et samarbeid med Kirkevoll skole. Det er lagt ved en uttalelse fra rektor, Henning Ettrup, hvor det fremg\u00e5r at en er positive til et tilbud i n\u00e6romr\u00e5det hvor barn kan samhandle med dyr. En har allerede et samarbeid hvor en dyrker gr\u00f8nnsaker p\u00e5 g\u00e5rden, men en stiller seg positiv til et st\u00f8rre samarbeid i fremtiden. Videre vises det til at den s\u00f8rlige delen av eiendommen har 3,8 da fulldyrket jord, 3,2 da overflatedyrket jord og 8,6 da innmarksbeite. Alt dette er i ferd med \u00e5 g\u00e5 ut av produksjon. I tillegg har 4-5 da av skogteigen p\u00e5 12,9 da tidligere v\u00e6rt innmarksbeite, men har allerede blitt omklassifisert grunnet gjengroing. Det er kun ny drift p\u00e5 bruket som kan sikre at disse arealene fortsatt blir holdt i hevd og skj\u00f8ttet p\u00e5 en god m\u00e5te, slik at ressursgrunnlaget ikke blir redusert eller forringet. Det er ogs\u00e5 en reell mulighet for at \u00e5pen fastmark kan inng\u00e5 som en del av en samlet og lettdrevet teig p\u00e5 til sammen 9 dekar mellom Titlestadvegen og \u00c5gottj\u00f8rn. Oms\u00f8kte tiltak er en del av en revitalisering av hele gnr 90 bnr 3. Avslag betyr i praksis at store deler av g\u00e5rden vil fortsette \u00e5 forfalle. Det anmodes om at kommunen vektlegger bruk gjennom vern. Innmarksbeitet som Bymilj\u00f8etaten omtaler er en bergknaus og en liten flate som ble fylt opp med stein en gang p\u00e5 \u00e5ttitallet og dekket med et tynt lag jord. Rydland G\u00e5rd er p\u00e5 324.000 m2, og tiltakene omfatter s\u00e5ledes en sv\u00e6rt liten del. Det vises ellers til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. Fagetaten opprettholder vurderingen om at tiltaket er avhengig av dispensasjon fra LNF- form\u00e5let i KPA 2018. Det er s\u00f8kt om ridebane p\u00e5 20x60 m, 1200 m2, og parkeringsplassen har plass til 10 biler og er 250 m2. Tiltaket ligger innenfor LNF-omr\u00e5de, hvor det kun er tillatt med tiltak som er n\u00f8dvendig for g\u00e5rdens n\u00e6ringsvirksomhet, jf. \u00a7 31.1. Videre f\u00f8lger det av \u00a7 31.2 at det ved plassering av nye tiltak innen LNF-omr\u00e5der skal tas hensyn til landbruk, natur- og kulturmilj\u00f8, friluftsliv og landskap. Dersom hesteholdet skal v\u00e6re en del av landbruksdriften, kan det tillates mindre ridebaner jamf\u00f8r veileder til kommunene fra Landbruks- og matdepartementet \u00abGarden som ressurs\u00bb. Etat for landbruk skriver i sin uttalelse at ridebanen er planlagt un\u00f8dig stor for en privat stall. 60x20 m er et stort inngrep som beslaglegger mye areal. 40x20 m er regnet som mindre ridebane. I veilederen under \u00abHestesenter og rideanlegg\u00bb st\u00e5r det blant annet at det m\u00e5 v\u00e6re tilpasset \u00ab... brukets st\u00f8rrelse og drift\u00bb. Det er igjen en henvisning til at en drift av 2 hestesenter m\u00e5 v\u00e6re underordnet landbruksproduksjonen p\u00e5 eiendommen. Det vises til Etat for landbruk sin uttalelse at \u00abDersom det skal v\u00e6re hestehold p\u00e5 bruket med utleie av stallplass, er det behov for b\u00e5de et omr\u00e5de for ridning og parkering for leietakere og hestehengere. Det er imidlertid ogs\u00e5 behov for lufteg\u00e5rder til hestene, slik at beiteomr\u00e5der ikke blir opptr\u00e5kket og \u00f8delagt i perioder med mye nedb\u00f8r\u00bb. I denne saken er hestehold hovedn\u00e6ringen, og en slik drift alene vil kreve at omr\u00e5det reguleres til dette, eller at det gis en dispensasjon fra LNF-form\u00e5let. Etter fagetatens syn er dette idrett og ikke landbruk. Det er gitt l\u00f8yve til omdisponering av driftsbygning til stall, og det er planlagt flere driftsformer p\u00e5 bruket, der den ene er hestehold og utleie av stallplass. Det er nevnt i s\u00f8knaden at det vil bli behov for lufteg\u00e5rder og det vil bli s\u00f8kt om omdisponering etter jordloven for disse senere. Tiltakene er av et vesentlig omfang og medf\u00f8rer store terrenginngrep i et gr\u00f8ntareal best\u00e5ende av skog og beitemark innenfor et landbruks-, natur- og friluftsomr\u00e5de. Etablering av parkeringsplassen og ridebanen vil beslaglegge et stort areal p\u00e5 hele 1450m2 og medf\u00f8re at all vegetasjon p\u00e5 arealet m\u00e5 fjernes, til ulempe for det generelle biologiske mangfoldet. Ridebanen er plassert p\u00e5 en steinknaus og medf\u00f8rer at terrenget m\u00e5 sprenges ned og planeres med en h\u00f8ydeforskjell p\u00e5 opptil 2,8 m. Det vises til uttalelse fra Bymilj\u00f8etaten der de bemerker at den fremtidige turstien/ridestien beskrevet i s\u00f8knaden b\u00e5de planlegges delvis innenfor byfjellsgrensen og i direkte tilknytning til b\u00e5de myr, skog, vassdrag og kantvegetasjon med viktige kvaliteter av biologisk mangfold. Etat for landbruk etterlyser en helhetlig arealbruk til hestedriften, og fagetaten mener tiltaket b\u00f8r v\u00e6re en del av en st\u00f8rre reguleringsplan. Det er ikke s\u00f8kt om dispensasjon fra KPA 2018 \u00a7 3.1 Plankrav og \u00a7 31 LNF-om\u00e5de. Fagetaten har ikke etterspurt s\u00f8knad om dispensasjoner da det er s\u00f8ker sitt ansvar at s\u00f8knad inneholder opplysninger som tilfredsstiller byggesaksforskriftens \u00a7 5-4 , herunder behovet for dispensasjon jf. SAK10 \u00a7\u00a7 12-1 og 12-2. Det vises til Sivilombudets uttalelse av 27.03.2019, sak 2018/4012, der det fremg\u00e5r at en ikke kan vurdere og innvilge dispensasjoner uten at det er s\u00f8kt om dispensasjon. Det vises ellers til fagetatens notat datert 09.10.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at vedtaket b\u00f8r opprettholdes. Byr\u00e5det tiltrer fagetatens vurdering om at tiltakene, ridebane, parkeringsplasser og vesentlig terrenginngrep er avhengig av dispensasjon fra KPA 2018 \u00a7 3.1 Plankrav og \u00a7 31 LNF- form\u00e5l. Byr\u00e5det vil knytte noen kommentarer til vurderingen. Det er et sikkert utgangspunkt at hestesenter/ridesenter isolert sett ikke omfattes av LNF- form\u00e5let, og at etablering av slike krever dispensasjon fra arealform\u00e5let. Imidlertid kan hest i tilknytning til g\u00e5rden v\u00e6re omfattet av LNF-form\u00e5let, jf. \u00abGarden som ressurs\u00bb: \u00abAnlegg for oppstalling av hest, mindre ridehall og rideanlegg inkl. utleie/utl\u00e5n, hvis anlegget er tilpasset brukets st\u00f8rrelse og drift\u00bb. Den delen av virksomheten som gjelder hest m\u00e5 etter veilederen v\u00e6re tilpasset \u00ab... brukets st\u00f8rrelse og drift\u00bb. Dette m\u00e5 tolkes som at en drift av hestesenter m\u00e5 v\u00e6re underordnet landbruksproduksjonen p\u00e5 eiendommen. I uttalelsen fra Etat for landbruk i saken som gjaldt bruksendring fra fj\u00f8s til stall uttalte Etat for landbruk: \u00abVi har sett p\u00e5 tilleggsinformasjonen, og dersom hesteholdet er tilpasset ressursene p\u00e5 g\u00e5rden, kan det regnes som LNF-form\u00e5l, og bruksendringen kan godkjennes. Det presiseres at det er viktig er at arealene blir driftet og at de ikke blir forringet\u00bb. 3 I saken som gjaldt bruksendring fra fj\u00f8s til stall ble det lagt til grunn at: \u00abTiltaket er vurdert \u00e5 v\u00e6re i henhold til arealform\u00e5let LNF. Det vises til uttalelsen fra Etat for landbruk pkt. 3.4 i dette vedtak\u00bb. I vedtaket om bruksendring ble det lagt til grunn at det ikke var behov for dispensasjon fra arealform\u00e5let LNF-omr\u00e5de. Sp\u00f8rsm\u00e5let er om enkelte tiltak i tilknytning til stallen ogs\u00e5 kan regnes som i tr\u00e5d med LNF- form\u00e5let n\u00e5r stallen i seg selv ble regnet som i tr\u00e5d. Det fremg\u00e5r av Forskrift om velferd for hest \u00a7 7 Bygning, rom m.m: \u00abStallen/anlegget (...)\u00bb. Videre fremg\u00e5r det av forskriftens \u00a7 16 \u00abAnlegget skal ha tilgang til egnede og mange nok lufteg\u00e5rder, slik at alle hestene kan slippes ut minst 2 timer hver dag\u00bb. Hester har et forskriftshjemlet krav p\u00e5 utetid p\u00e5 minst 2 timer om dagen som skal sikres via \u00abtilgang\u00bb p\u00e5 \u00ablufteg\u00e5rder\u00bb. Av bestemmelsens ordlyd kan det fremst\u00e5 som at lufteg\u00e5rden ikke m\u00e5 ligge i tilknytning til stallen. Ut fra en praktisk betraktning, b\u00f8r nok lufteg\u00e5rden likevel ligge i tilknytning til stallen. Dersom en skal transportere hester til et annet sted for den lovp\u00e5lagte luftingen, vil det v\u00e6re sv\u00e6rt utfordrende med tanke p\u00e5 logistikk, samt at det kan p\u00e5f\u00f8re hestene un\u00f8dvendig stress ved hyppig transport. Det er heller ikke \u00f8nskelig ut fra milj\u00f8hensyn. Ettersom lufteg\u00e5rder skal sikre hestenes lovfestede rett til lufting, b\u00f8r lufteg\u00e5rder innenfor en viss st\u00f8rrelse ogs\u00e5 anses som i tr\u00e5d med LNF-form\u00e5let om stallen regnes for \u00e5 v\u00e6re i tr\u00e5d med arealform\u00e5let. Lufteg\u00e5rder p\u00e5 eiendommen vil imidlertid v\u00e6re s\u00f8knadspliktige og avhengig av godkjenning fra kommunen. I denne konkrete saken er det s\u00f8kt om ridebane. Lufteg\u00e5rd og ridebane er to ulike ting, og ivaretar ulike deler av hestedriften. Ridebane er heller ikke nevnt i tilknytning til lovfestede delen av hestens mosjon. N\u00e5r dette ikke er eksplisitt regulert, legger byr\u00e5det avgj\u00f8rende vekt p\u00e5 Etat for landbruk sin uttalelse hvor det fremg\u00e5r at ridebanen p\u00e5 60x20 m er planlagt un\u00f8dvendig stor for en privat stall, og at 40x20 m er regnet som mindre ridebaner. Med den oms\u00f8kte ridebanen mener byr\u00e5det at g\u00e5rden vil f\u00e5 et st\u00f8rre preg av hestedrift enn det som i utgangspunktet tillates under LNF-form\u00e5let. Byr\u00e5det legger derfor til grunn at tiltakene er derfor avhengig av dispensasjon. I tr\u00e5d med foreg\u00e5ende redegj\u00f8relse gjelder dette selv om kommunen tidligere har lagt til grunn at bruksendring fra fj\u00f8s til stall ikke er det. Byr\u00e5det finner det ikke tvilsomt at tiltakene er avhengig av dispensasjon fra KPA 2018 \u00a7 3.1 Plankrav. Det er ikke s\u00f8kt om dispensasjon verken fra plankravet eller arealform\u00e5let LNF-omr\u00e5de. Byr\u00e5det viser til at det ikke kan vurderes om det skal gis dispensasjon i saken uten at dette er oms\u00f8kt, da dispensasjon krever \u00abgrunngitt s\u00f8knad\u00bb, jf. pbl. \u00a7 19-1. Det vil v\u00e6re en saksbehandlingsfeil \u00e5 gi dispensasjon uten at dette er s\u00f8kt om. At en tillatelse til dispensasjon ikke kan gis uten at det foreligger begrunnet s\u00f8knad f\u00f8lger ogs\u00e5 av Sivilombudsmannens uttalelse i SOMB-2011- 2256. Byr\u00e5det vil avslutningsvis knytte noen andre kommentarer til saken. Det er tidligere s\u00f8kt om bruksendring av l\u00e5ve, og n\u00e5 s\u00f8kes det om ridebane. Samtidig opplyses det er behov for lufteg\u00e5rder, at en vil legge til rette for \u00e5 bli bes\u00f8ksg\u00e5rd og Inn p\u00e5 tunet tiltak, en \u00f8nsker ridesti og \u00e5 pusse opp andre deler av driftsbygningen slik at den kan brukes til aktiviteter som servering, selskapslokale og lignende. Byr\u00e5det applauderer tiltakshaver ambisjoner, og st\u00f8tter byn\u00e6rt landbruk. Det vil v\u00e6re sv\u00e6rt positivt med et godt samspill mellom g\u00e5rden og n\u00e6romr\u00e5det. \u00c5 komme n\u00e6rmere naturen gjennom g\u00e5rdsbes\u00f8k har en positiv effekt p\u00e5 folks helse. Byr\u00e5det mener derfor at flere av tiltakene som skisseres vil v\u00e6re positivt. Byr\u00e5det mener likevel at de ambisi\u00f8se planene som tiltakshaver har for eiendommen b\u00f8r sees i sammenheng, slik at en samtidig med gode form\u00e5l kan oppn\u00e5 en hensiktsmessig og 4 sk\u00e5nsom arealbruk. Videre er tiltakene avhengig av dispensasjoner som i alle tilfelle m\u00e5 oms\u00f8kes. Som f\u00f8lge av det foreg\u00e5ende kan ikke byr\u00e5det anbefale at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 22.08.2023 opprettholdes. Klagen tas ikke til f\u00f8lge. Dato: 20. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 09.10.2023 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Klage 5. Avslag 6. Tegninger 7. Uttalelse fra Bymilj\u00f8etaten 8. Uttalelse fra Etat for landbruk 9. S\u00f8knad 5 "
}