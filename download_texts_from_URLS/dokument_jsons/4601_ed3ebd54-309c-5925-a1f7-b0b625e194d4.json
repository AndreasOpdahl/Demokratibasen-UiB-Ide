{
  "dokument_id": "ed3ebd54-309c-5925-a1f7-b0b625e194d4",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 148 fra Katrine Berg N\u00f8dtvedt (MDG) om stengt gang- og sykkelbro i Nyhavn -  Utvalg for milj\u00f8 og ",
  "url": "https://bergen.kommune.no/politikere-utvalg/api/fil/bk360/11309077/Svar-pa-skriftlig-sporsmal-nr-148-fra-Katrine-Berg-Nodtvedt-MDG-om-stengt-gang-og-sykkelbro-i-Nyhavn-Utvalg-for-miljo-og-",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/144645-3 Saksbehandler: Malene Nesse Gr\u00f8nningen Fra Dato: 10. oktober 2024 Settebyr\u00e5d for byutvikling Svar p\u00e5 skriftlig sp\u00f8rsm\u00e5l nr. 148 fra Katrine Berg N\u00f8dtvedt (MDG) om stengt gang- og sykkelbro i Nyhavn - Utvalg for milj\u00f8 og byutvikling I Nyhavn er det en gang- og sykkelbro som kommunen skal ha overtatt ansvaret for, men som angivelig har v\u00e6rt stengt frem til n\u00e5. Sp\u00f8rsm\u00e5l til byr\u00e5den: Kan byr\u00e5den opplyse om status for n\u00e5r broen vil bli \u00e5pnet for allmenheten? Svar fra byr\u00e5den: For \u00e5 f\u00e5 ferdigattest/brukstillatelse p\u00e5 broen, skal teknisk plan v\u00e6re behandlet av vegmyndigheten, som i dette tilfellet er Bymilj\u00f8etaten. Kommunen har f\u00e5tt overdratt eierskapet til broen, men den er enn\u00e5 ikke formelt overtatt fra utbygger. Dette vil f\u00f8rst skje n\u00e5r teknisk plan er godkjent, s\u00e5 BME har forel\u00f8pig ikke ansvar for forvaltning og drift av broen. BME mottok s\u00f8knad om teknisk plan i august 2023. S\u00f8knaden var mangelfull, noe BME p\u00e5pekte i svarbrev i oktober 2023. I samme brev ba BME om en avklaring p\u00e5 om broen er regulert som en offentlig veg eller ikke, fordi det vil ha mye \u00e5 si for hvilke krav som m\u00e5 stilles (og det fremst\u00e5r uklart i reguleringsplanen). Det er etter dette ikke registrert kommunikasjon inn fra s\u00f8kers side og saken har st\u00e5tt i bero siden den gang. Broen ble etter dette p\u00e5lagt stengt innen den 01. januar 2024, p\u00e5 grunn av manglende brukstillatelse og ferdigattest. Det ble da stilt krav om ferdigstillelse til 1. mai 2024. Tiltakshaver ba om utsettelse av fristen den 23. mars 2024, og nytt krav er stilt for ferdigstillelse og innsendt s\u00f8knad om ferdigattest innen 16. desember 2024. Bymilj\u00f8etaten er innstilt p\u00e5 \u00e5 behandle den tekniske planen n\u00e5r de mottar en fullstendig s\u00f8knad. Marte Joan Monstad \u2013 settebyr\u00e5d for byutvikling Dokumentet er godkjent elektronisk. "
}