{
  "dokument_id": "5579e551-9ac7-528e-8bfb-bcc2f7817a96",
  "doc_type": "case_presentation",
  "kommune": 4601,
  "tittel": "Interpellasjon nr.5 fra Torstein Dahle (R) om tiltak for \u00e5 unng\u00e5 tilbakekallingskrav av kommunal bost\u00f8tte. Bystyret 31.01.2024",
  "url": "https://bergen.kommune.no/politikere-utvalg/api/fil/bk360/9718674/Framstilling-Interpellasjon-nr-5-fra-Torstein-Dahle-R-om-tiltak-for-a-unnga-tilbakekallingskrav-av-kommunal-bostotte-Bystyret-31-01-2024",
  "tekst": " Bystyrets kontor Til Intern korrespondanse BBSM-kommunaldirekt\u00f8rens stab V\u00e5r referanse: 2023/285924-3 Saksbehandler: Anette Hatlemark Drabl\u00f8s Fra Dato: 18. januar 2024 Bystyrets kontor Interpellasjon nr.5 fra Torstein Dahle (R) om tiltak for \u00e5 unng\u00e5 tilbakekallingskrav av kommunal bost\u00f8tte. Bystyret 31.01.2024 Leietakere i kommunalt tildelte boliger er ofte personer og barnefamilier som lever i langvarig lavinntekt, og kommunal bost\u00f8tte har i mange tilfeller stor \u00f8konomisk betydning for dem. De har ofte ustabile inntekter fra trygder og st\u00f8nader som kommer til ulike tider fra ulike kilder, noen kan v\u00e6re ukebaserte og noen m\u00e5nedlige. Introduksjonsst\u00f8nad for flyktninger er ett eksempel p\u00e5 en st\u00f8nadsform som kan variere mye. For mottakeren kan det v\u00e6re vanskelig \u00e5 holde oversikten, f.eks. n\u00e5r man i en m\u00e5ned mottar fem ukebaserte st\u00f8nader. Variasjonene kan f\u00f8re til at man i enkelte m\u00e5neder kan ligge over inntektsgrensen for kommunal bost\u00f8tte. Ekspertgruppen om barn i fattige familier, som nylig leverte sin rapport \u00abEn barndom for livet\u00bb, peker p\u00e5 disse forholdene og skriver p\u00e5 side 15: \u00abBost\u00f8tte tildeles i dag p\u00e5 bakgrunn av m\u00e5nedlige inntektsopplysninger. For familier som har varierende inntekt, kan utbetalingene dermed variere fra m\u00e5ned til m\u00e5ned og skape stress og \u00f8konomisk uforutsigbarhet i familien. I tillegg kan dagens avkortningsregler motvirke at foreldre f\u00e5r etablert seg i arbeidslivet f\u00f8r de mister bost\u00f8tten. For \u00e5 sikre st\u00f8rre \u00f8konomisk forutsigbarhet foresl\u00e5r ekspertgruppen at bost\u00f8tten holdes fast i et halvt \u00e5r av gangen for barnefamilier. Dette inneb\u00e6rer at barnefamilier etter behovspr\u00f8ving mottar en fast m\u00e5nedlig st\u00f8tte i seks m\u00e5neder, uavhengig av hva familien samlet tjener i l\u00f8pet av halv\u00e5ret.\u00bb Dette forslaget betyr at man ikke risikerer \u00e5 miste bost\u00f8tten med en gang, dvs. neste m\u00e5ned, dersom inntekten skulle vippe over grensen for rett til bost\u00f8tte. Etter retningslinjene for kommunal bost\u00f8tte m\u00e5 det meldes fra om inntektsendring. Boligkontoret i Bergen har rett til \u00e5 innhente opplysninger om endrede inntektsforhold, men pga. mangelfull sammenstilling av data oppdages dette etter at bost\u00f8tte er utbetalt. Dermed sendes det ut tilbakebetalingskrav. Direkt\u00f8ren for boligetaten opplyser at slike krav utgj\u00f8r ca. 2,5 mill. kroner i 2023. For mange kommer dette tilbakebetalingskravet overraskende, og det kan v\u00e6re sv\u00e6rt vanskelig \u00e5 klare \u00e5 tilbakebetale nettopp fordi inntekten er s\u00e5 lav. S\u00e6rlig utsatt er flyktninger, som kan ha svake norskferdigheter og kanskje har f\u00e5tt mangelfull informasjon p\u00e5 sitt eget spr\u00e5k om de retningslinjene som gjelder, bl.a. om meldeplikten for inntektsendring. Mange er ogs\u00e5 nye i kommunale boliger og har f\u00e5tt hjelp til \u00e5 s\u00f8ke bost\u00f8tte. En del klager p\u00e5 tilbakebetalingskravet, men langt fra alle. Mange er ogs\u00e5 ukjent med muligheten til \u00e5 klage. I 2021 behandlet den kommunale Klagenemnda 335 klager. I 2022, 349 og i \u00e5r 316. Flere som f\u00e5r tilbakekallingskrav f\u00f8ler dette s\u00e5 ubehagelig at de betaler tilbake med en gang, selv om det kan f\u00f8re til at inntekten de sitter igjen med den m\u00e5neden er under livsoppholdssatsene. Andre kan slite med tilbakebetalingskrav i lang tid, selv om de lever p\u00e5 et minimumsforbruk. Dette kan f\u00f8re til alvorlige konsekvenser for barn i familien \u2013 konsekvenser som kan v\u00e6re mangelfullt utredet og som strider mot barnas rettigheter iht. Grunnlovens \u00a7 104. Husbanken og KS m.fl. har utviklet det digitale systemet KOBO for kommunale utleieboliger. Det letter prosessen med \u00e5 s\u00f8ke, tildele og administrere kommunale utleieboliger, samt f\u00f8lge opp beboere og skaffe datagrunnlag for inntekt. \u00c5 innf\u00f8re dette systemet kan redusere omfanget av tilbakebetalingskrav, noe som i seg selv er viktig, men det vil ikke l\u00f8se problemet. Derfor vil det fortsatt v\u00e6re n\u00f8dvendig \u00e5 se p\u00e5 regelendringer slik ekspertgruppen p\u00e5peker. Sp\u00f8rsm\u00e5l: Vil byr\u00e5det vurdere \u00e5 innf\u00f8re en regel av den typen som ekspertgruppen foresl\u00e5r, der det utbetales en fast m\u00e5nedlig st\u00f8tte i flere m\u00e5neder, uavhengig av inntekten i den perioden? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}