{
  "dokument_id": "e368f378-a46c-5de7-b8eb-6f9af9ac2484",
  "doc_type": "case_attachment",
  "kommune": 4601,
  "tittel": "\u00c5sane gnr 186 bnr 1236 Tertnesgrenden 21. Klage over avslag p\u00e5 s\u00f8knad om ombygging av bolighus m.m",
  "url": "https://bergen.kommune.no/politikere-utvalg/api/fil/bk360/11425842/Asane-gnr-186-bnr-1236-Tertnesgrenden-21-Klage-over-avslag-pa-soknad-om-ombygging-av-bolighus-m-m",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/104854-6 \u00c5sane gnr 186 bnr 1236 Tertnesgrenden 21. Klage over avslag p\u00e5 s\u00f8knad om ombygging av bolighus m.m. Hva saken gjelder: Saken gjelder klage over avslag p\u00e5 s\u00f8knad om ombygging av eksisterende bolighus, samt etablering av tilbygg. Deler av eksisterende underetasje og tilbygget i seg selv er opprinnelig oms\u00f8kt oppdelt til ny boenhet. Bruksarealet \u00f8ker med 102 m2. Avslaget ble gitt den 04.06.2024 da en kom til at det ikke forel\u00e5 rettslig grunnlag for \u00e5 dispensere fra KPA 2018 \u00a7 3.1 om plankrav og \u00a7 26.5.3 om maksimal utnyttelsesgrad, jf. pbl. \u00a7 19-2. Vedtaket er p\u00e5klaget av ansvarlig s\u00f8ker Ing. K. D\u00f8mbe p\u00e5 vegne av tiltakshaver Ole Mj\u00e5tveit ved brev datert 25.06.2024. Harris Advokatfirma AS v/Ingrid Kyvig har innsendt supplerende klage datert 12.08.2024. Eiendommen er omfattet av reguleringsplan 4860000 fra 1978, og er regulert til bolig. KPA 2018 viser eiendommen som \u00f8vrig byggesone. Det er s\u00f8kt om dispensasjon fra KPA 2018 \u00a7\u00a7 3.1 og 26.5.3, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Vestland fylkeskommune har den 29.04.2024 uttalt seg til s\u00f8knad om utvidet bruk av avkj\u00f8rsel til fylkesvei i forbindelse med at det etableres ny boenhet, samt til oms\u00f8kte dispensasjon fra plankravet. Fylkeskommunen frar\u00e5der at det gis tillatelse med hensyn til avkj\u00f8rselens utforming. Alternativt kan Fylkeskommunen godta tiltaket forutsatt vilk\u00e5r med krav om utbedring av veikrysset. Klage: Ansvarlig s\u00f8ker leverte fristavbrytende klage den 25.06.2024, hvor det opplyses om at utfyllende klage vil ettersendes. Den 12.08.2024 mottok kommunen supplerende klage fra Harris Advokatfirma AS. Klagen beror i all hovedsak p\u00e5 at tiltaket revideres slik at det ikke lenger er tale om ny boenhet. Form\u00e5let er \u00e5 tilrettelegge for generasjonsbolig, og det \u00e5pnes opp for intern forbindelse via vaskerom. Utnyttelsesgraden er ogs\u00e5 redusert som f\u00f8lge av en ny gjennomgang av arealene, samt fjerning av parkeringsplass. Basert p\u00e5 at det ikke etableres ny boenhet, mener klager at det ikke er lenger er behov for \u00e5 ta stilling til s\u00f8knad om utvidet bruk av avkj\u00f8rsel til fylkesvei. Samlet sett mener klager at de rettslige vilk\u00e5rene i pbl. \u00a7 19-2 n\u00e5 er oppfylt for \u00e5 kunne gi dispensasjon fra KPA 2018 \u00a7\u00a7 3.1 og 26.5.3, og at tiltaket kan gis tillatelse p\u00e5 vilk\u00e5r om at reviderte tegninger legges til grunn. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat p\u00e5peker at s\u00f8knad om endringer av tiltaket ikke vil bli behandlet som en del av klagen. Det m\u00e5 da sendes inn en ny komplett s\u00f8knad for \u00e5 f\u00e5 nye 1 forhold saksbehandlet. Fagetaten viser med dette til begrunnelsen i avslagsvedtaket. Det gj\u00f8res for \u00f8vrig oppmerksom p\u00e5 endringene m\u00e5 sendes p\u00e5 ny h\u00f8ring, da dispensasjon fra utnyttelsesgrad og plankrav m\u00e5 behandles p\u00e5 nytt. Det vises til fagetatens notat datert 02.10.2024 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med hensyn til opplysningene i supplerende klage fra Harris Advokatfirma AS, og er kommet til at klagen kan tas til f\u00f8lge p\u00e5 vilk\u00e5r. Byr\u00e5den anser med dette kommunens samordningsplikt ivaretatt med hensyn til tiltaket som allerede har v\u00e6rt p\u00e5 h\u00f8ring (fra det mer til det mindre), og tar derfor endringene i supplerende klage til vurdering. Endringene i klageomgangen inneb\u00e6rer blant annet at det etableres intern forbindelse mellom hoved- og sekund\u00e6renhet. Dette medf\u00f8rer at det ikke lenger er tale om ny boenhet, da sekund\u00e6renhet ikke er fysisk atskilt fra \u00f8vrige enheter, se vilk\u00e5rene for oppdeling av boenhet i SAK10 \u00a7 2-2. S\u00f8knaden ang\u00e5r da kun ombygging av eksisterende bolighus og tilbygg. Som f\u00f8lge av endringen, deler byr\u00e5den klagers oppfatning av at det ikke lenger er n\u00f8dvendig \u00e5 ta stilling til utvidet bruk av avkj\u00f8rsel til fylkesvei. Dispensasjon fra KPA 2018 \u00a7 3.1 om plankrav, jf. pbl. \u00a7 19-2 Tiltaket er i strid med plankravet i KPA 2018 \u00a7 3.1, og det er s\u00f8kt om dispensasjon fra bestemmelsen, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre en bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Planprosessene er spesielt viktig for \u00e5 avklare overordnede forhold eksempelvis knyttet til infrastruktur. Byr\u00e5den kan ikke identifisere noen videre behov for at det utarbeides reguleringsplan i forbindelse med tiltaket. Likevel vil byr\u00e5den p\u00e5peke at en ikke ser bort ifra Fylkeskommunens bekymringer, selv om det ikke lenger er tale om ny boenhet p\u00e5 eiendommen. Endringene som er lagt til grunn inneb\u00e6rer imidlertid mindre press p\u00e5 infrastrukturen. I tillegg er det i hovedsak tale om tiltak innenfor fullt utbygget boligomr\u00e5det, der det er begrenset sannsynlighet for videre utbygging av betydning for bruken av veikrysset. I den grad tiltaket til behandling tilsidesetter hensynene, kan ikke byr\u00e5den finne grunnlag for at hensynene blir \u00abvesentlig\u00bb tilsidesatt, jf. pbl. \u00a7 19-2. Byr\u00e5den p\u00e5peker for ordens skyld at endringene i klageomgangen inng\u00e5r som vilk\u00e5r til rammetillatelsen av hensyn til dens betydning for dispensasjonsvurderingen(e), jf. pbl. \u00a7 19-2 f\u00f8rste ledd annet punktum. Videre finner ikke byr\u00e5den nevneverdige ulemper ved tiltaket til behandling med hensyn til de endringer som er gjort. Byr\u00e5den er videre av den oppfatning at tiltaket medf\u00f8rer positiv videreutvikling av egen eiendom til fordel for boligsammensetningen i kommunen. Dette begrenser press p\u00e5 ubebygde arealer, og er etter byr\u00e5dens syn en fordel for kommunens areal- og ressursdisponering. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19- 2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon p\u00e5 vilk\u00e5r: 2 \u2022 Tiltaket etableres i tr\u00e5d med reviderte tegninger datert 07.08.2024. Dispensasjon fra KPA 2018 \u00a7 26.5.3 om maksimal utnyttelsesgrad, jf. pbl. \u00a7 19-2 Klager oppgir at tiltaket er revidert og at utnyttelsesgraden er redusert til 50 %-BRA. Tiltaket er enda i strid med KPA 2018 \u00a7 26.5.3 om maksimal grad av utnytting p\u00e5 45 %-BRA, og er avhengig av dispensasjon fra bestemmelsen. Slik dispensasjon er oms\u00f8kt, jf. pbl. \u00a7 19-1. Form\u00e5let med bestemmelse om tomteutnyttelse er \u00e5 regulere bygningers volum i forhold til behov for uteoppholdsareal, belastning p\u00e5 infrastruktur og forholdet til omgivelsene. Byr\u00e5den er generelt sett av den oppfatning av at en skal s\u00f8ke \u00e5 forholde seg til gjeldende utnyttelsesgrad innenfor \u00f8vrig byggesone i KPA 2018. I denne konkrete sak, mener byr\u00e5den imidlertid at det er relevant \u00e5 se boligomr\u00e5det i et helhetlig perspektiv. Omr\u00e5det hvor tiltaket s\u00f8kes oppf\u00f8rt er i hovedsak utbygget med eneboliger og tomannsboliger. P\u00e5 flere eiendommer er det oppf\u00f8rt store eneboliger. Det er i tillegg gjennomf\u00f8rt fortetting flere stedet i omr\u00e5det i from av en rekke st\u00f8rre tilbygg til eksisterende bebyggelse, og omr\u00e5det har tilsynelatende en relativt h\u00f8y utnyttelse sammenlignet med tilsvarende type boligomr\u00e5der. Byr\u00e5den er f\u00f8lgelig av den oppfatning at eiendommen og omr\u00e5det t\u00e5ler oms\u00f8kte grad av utnytting tilsvarende 50 %-BRA. Hensynene blir ikke blir \u00abvesentlig tilsidesatt\u00bb, jf. pbl. \u00a7 19-2. Ulempene som gj\u00f8r seg gjeldende ved overskridelse av gjeldende utnyttelsesgrad er begrenset av hensyn til str\u00f8kskarakteren, slik det er redegjort for over. Fordelene, som nevnt, gj\u00f8r seg enda gjeldende. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 04.06.2024 oppheves i medhold av fvl. \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7\u00a7 3.1 og 26.5.3. 3. Med hjemmel i pbl. \u00a7 20-1, jf. \u00a7 21-4 gis det rammetillatelse til ombygging av eksisterende bolighus og tilbygg p\u00e5 f\u00f8lgende vilk\u00e5r: a. Tiltaket etableres i tr\u00e5d med reviderte tegninger datert 07.08.2024. 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 5. Klagen tas til f\u00f8lge p\u00e5 vilk\u00e5r. 3 Dato: 21. oktober 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 02.10.2024 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Supplerende klage 5. Klage 6. Avslag 7. Tegninger 8. Nye tegninger 9. Uttalelse fra Vestland fylkeskommune nr 1 10. Uttalelse fra Vestland fylkeskommune nr 2 11. Uttalelse fra Bergen Vann 4 "
}