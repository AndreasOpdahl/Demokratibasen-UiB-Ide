{
  "dokument_id": "aaf7fd55-340a-5283-a6ea-621abea0c615",
  "doc_type": "case_attachment",
  "kommune": 4601,
  "tittel": "Notat eiendomsforhold bygarasjen 13.04",
  "url": "https://bergen.kommune.no/politikere-utvalg/api/fil/bk360/12145248/Notat-eiendomsforhold-bygarasjen-13-04",
  "tekst": "Eiendomsforholdene p\u00e5 gnr. 166 bnr. 955/bygarasjetomten Eiendommen gnr. 166, bnr. 955 er eiet av Bergen kommune og seksjonert i fem seksjoner, der fire av fem seksjoner har tinglyste festerettigheter: Seksjon Grunneier Fester Bruksform\u00e5l Sameiebr\u00f8k 1 Bergen kommune Vestland Fylkeskommune Kollektivsentral 49/200 2 Bergen kommune Bergen kommune Parkering (dekke 1 og 2) 90/200 3 Bergen kommune Bergen Storsenter AS Kj\u00f8pesenter 15/200 4 Bergen kommune Blomsterpaviljongen Blomsterpaviljongen 1/200 Eiendomsselskap AS 5 Bergen kommune Bergen kommune Parkering (\u00f8verste dekke) 45/200 Det er ikke tinglyst noen festekontrakt p\u00e5 seksjon 5, men siden seksjonen er etablert p\u00e5 festet grunneiendom vil likevel v\u00e6re knyttet en ideell andel av festeforholdet til seksjonen. Gnr. 166 bnr. 955 omfatter for det f\u00f8rste Bygarasjen med sine tre parkeringsdekker og underliggende kollektivterminal (seksjon 1, 2 og 5). Videre omfatter eiendommen den sydvestlige delen av Bergen storsenter, inkludert den glassoverbyggede all\u00e9en (Arne Hauglands all\u00e9) mot bygget kjent som KIM- huset (seksjon 3), samt blomsterpaviljongen (seksjon 4). Verdsettelsen og salget omfatter imidlertid kun den delen av bnr. 955 som inneholder kollektivterminalen og parkeringsdekkene, med andre ord seksjon 1,2 og 5 i seksjonssameiet. Bergen kommune har i to omganger inng\u00e5tt festekontrakter for bygarasjetomten, som opprinnelig utgjorde to eiendommer. Eiendommene ble sammenf\u00f8yd i 1985. Festekontraktene ble signert i hhv. 1959 og 1979. Fester var opprinnelig det delvis kommunalt eide selskapet AS Nyg\u00e5rdstangen, som utviklet eiendommen f\u00f8rst prim\u00e6rt for kollektivform\u00e5l, men senere ogs\u00e5 parkering og n\u00e6ring. Som ledd i denne utviklingen ble eiendommen seksjonert i 1985. F\u00f8rst i forbindelse med byggingen av de to nederste parkeringsdekkene. Sameiet bestod da av to seksjoner \u2013 en kollektivdel og en parkeringsdel, seksjon 1 og 2. Begge seksjonene var eid av AS Nyg\u00e5rdstangen. I 1987 ble eiendommen reseksjonert. Eksisterende bygningsmasse ble utbygd/ombygd og kj\u00f8pesenterdelen etablert som ny seksjon 3. Seksjonen ble samtidig overskj\u00f8tet fra AS Nyg\u00e5rdstangen til ANS Bystasjonen AS. Samme \u00e5r ble det inng\u00e5tt en sameieavtale med vedtekter mellom AS Nyg\u00e5rdstangen som eier av seksjon 1 og 2, og ANS Bystasjonen AS som eier av seksjon 3. Seksjon 3 ble noe senere kj\u00f8pt av Olav Thon Gruppen AS. Av sameieavtalen \u00a7 6 f\u00f8rste ledd f\u00f8lger det at seksjon 1 skal brukes hovedsakelig til terminaler til kollektivtrafikk med tilh\u00f8rende publikumsarealer og lokaler for administrative funksjoner, seksjon 2 til parkeringsanlegg, og seksjon 3 til n\u00e6ringsarealer. Av \u00a7 6 andre ledd f\u00f8lger det at seksjon 2 og 3 \u00abm\u00e5 ikke benyttes til andre form\u00e5l enn forannevnt uten etter enstemmig beslutning blant samtlige sameiere\u00bb. Samtidig ble det i 1988 inng\u00e5tt en ny festeavtale mellom kommunen og AS Nyg\u00e5rdstangen. Denne avtalen ser ut til \u00e5 omfatte det arealet som opptas av Bergen storsenter. Denne festeavtalen er ikke tinglyst, og det m\u00e5 antas at denne avtalen ikke var ment \u00e5 erstatte tidligere festeavtale fra 1959 og 1979, men kun ment \u00e5 supplere denne. Avtalen fastsetter festeavgift for eiendommen, som er regulert som en avgift knyttet opp til n\u00e6ringsarealet i bygget p\u00e5 eiendommen. De tidligere festeavtalene inneholder ogs\u00e5 bestemmelser om festeavgift, men basert p\u00e5 tilgjengelig dokumentasjon har likevel festeavgift i liten grad v\u00e6rt krevd inn i medhold av disse. I 1988 fikk sameiet enda en seksjon som f\u00f8lge av at AS Nyg\u00e5rdstangen delte seksjon 1 og slik opprettet en ny seksjon 4 \u2013 blomsterpaviljongen. Det ble i den forbindelse foretatt en reseksjonering og utarbeidet et tillegg til sameieavtalen av 1987. Alle de nevnte festekontraktene er uoppsigelige. Sameiet ble reseksjonert p\u00e5 ny i 2001 i forbindelse med byggingen av det \u00f8verste parkeringsdekket, som ble etablert som en ny seksjon 5 i sameiet. Samtidig ble deler av seksjon 2/de to underste parkeringsdekkene omgjort til fellesarealer, og sameiebr\u00f8kene ble endret. Br\u00f8kene inntatt i tabellen innledningsvis ble etablert ved reseksjoneringen i 2001. Rundt 2008 p\u00e5gikk en prosess om overf\u00f8ring av kollektivterminalen fra AS Nyg\u00e5rdstangen til Hordaland fylkeskommune. Opprinnelige ble det inng\u00e5tt en avtale om at det aktuelle arealet skulle fradeles bnr. 955 og s\u00e5 festes bort til fylkeskommunen. Premissene for inng\u00e5elsen av den nye festekontrakten framg\u00e5r av et m\u00f8tereferat/avtale av 10.08.2008. Denne prosessen strandet, og i stedet ble det hjemmelen til seksjonen overf\u00f8rt fylkeskommunen, visstnok ved at det ble utskilt et eget selskap AS Bystasjonen fra AS Nyg\u00e5rdstangen, som fikk hjemmelen til seksjon 1 og som s\u00e5 fylkeskommunen ble eier av. Avtalen av 10.08.2008 inneholder bestemmelser om at ny festeavtale bortfaller dersom anlegget ikke lenger brukes til kollektivtrafikk, og at det i s\u00e5 tilfelle tilfaller kommunen vederlagsfritt. Den inneholder ogs\u00e5 bestemmelse om at det skal betales en festeavgift p\u00e5 kr. 1 700 000,- i de tre f\u00f8rste \u00e5rene av festeavtalen, og at festeforholdet deretter er vederlagsfritt. Basert p\u00e5 innhentet dokumentasjon, er punktet om betaling av festeavgift over tre \u00e5r og at festeavgift deretter ikke skal betales visstnok gjennomf\u00f8rt. Det er uklart i hvilken grad partene er bundet av de \u00f8vrige punktene i m\u00f8tereferatet/avtalen. Hjemmelen til seksjon 1 ble overf\u00f8rt til fylkeskommunen i 2016. I 2013 ble hjemmelen til seksjon 2 overf\u00f8rt fra AS Nyg\u00e5rdstangen til Bergen kommune. Av hensyn til dokumentavgiften ble parkeringsseksjonene ble taksert i forbindelse med dette. Seksjon 2 ble i denne verdivurderingen verdsatt til kr. 200 000 000,- og seksjon 5 til kr. 75 000 000,-. AS Nyg\u00e5rdstangen er siden avviklet. Situasjonen pr. i dag er at det eksisterer et sameie med 5 seksjoner p\u00e5 eiendommen slik listet i tabellen innledningsvis. Seksjon 3 betaler festeavgift i form av en avgift knyttet opp til seksjonens n\u00e6ringsareal, mens det for seksjon 2 og 5 ikke betales avgift ettersom fester og bortfester er samme rettssubjekt. I henhold til avtalen fra 2008 betales det heller ikke festeavgift for seksjon 1. Kommunens eventuelle salg til Nyg\u00e5rdstangen Utvikling omfatter grunneiendommen under bygarasjen og de to parkeringsseksjonene. "
}