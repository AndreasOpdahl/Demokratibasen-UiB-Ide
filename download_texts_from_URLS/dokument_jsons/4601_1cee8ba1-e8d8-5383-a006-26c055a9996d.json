{
  "dokument_id": "1cee8ba1-e8d8-5383-a006-26c055a9996d",
  "doc_type": "case_attachment",
  "kommune": 4601,
  "tittel": "Fagnotat, datert 23.04.2025.",
  "url": "https://bergen.kommune.no/politikere-utvalg/api/fil/bk360/12429832/Fagnotat-datert-23-04-2025-",
  "tekst": " Bymilj\u00f8etaten Til Fagnotat BBU - Seksjon milj\u00f8 og samfunn (Arbeidssted) V\u00e5r referanse: 2025/64954-5 Saksbehandler: Jan Robert Brandsdal Fra Dato: 23. april 2025 Bymilj\u00f8etaten Fagnotat fra Bymilj\u00f8etaten datert 23.04.2025: lyssetting av Fl\u00f8ysvingene Hva saken gjelder: Bakgrunn Bymilj\u00f8etaten viser til sak 2025/64954-1 og bestilling av fagnotat for lyssetting av Fl\u00f8ysvingene datert 19.02.2025. Bestillingen har utgangspunkt i merknad fra bystyrets budsjettvedtak for 2025 (sak 496/24, 17.12.2024): \u00abBystyret ber byr\u00e5det i forbindelse med revidert budsjett komme tilbake til bystyret med en sak om hvordan lyssetting av Fl\u00f8ysvingene kan igangsettes og realiseres i 2025. Bystyret ber byr\u00e5det se saken i sammenheng med den planlagte opprustningen av Fl\u00f8ysvingene.\u00bb I bestillingen bes Bymilj\u00f8etaten om \u00e5 utarbeide et fagnotat med en kort redegj\u00f8relse for alternativer for lyssetting. Det skal vurderes b\u00e5de kabler i luftspenn, i bakken, og ev. oppdateringer knyttet til muligheter for solcelledrevne armaturer. Bymilj\u00f8etaten er ikke bedt om \u00e5 vurdere om Fl\u00f8ysvingene b\u00f8r lyssettes eller ikke. Fagnotatet skal videre inneholde f\u00f8lgende: \u2022 Et oppdatert kostnadsestimat for de ulike alternativene. \u2022 Konsekvenser for naturmangfold, lysforurensning, friluftsliv, sikkerhet og hogst, kulturminner m.m. \u2022 Hvilke arbeider som m\u00e5 gjennomf\u00f8res f\u00f8r lyssetting kan etableres. \u2022 Foresl\u00e5 en fremdriftsplan inkludert mulig tidspunkt for gjennomf\u00f8ring. Saken skal sees i sammenheng med Bergens Skog- og Tr\u00e6plantningsselskap sitt vedlikehold av Fl\u00f8ysvingene som det i budsjettet for 2025 er bevilget kr. 2 millioner til. Historikk Saken har tidligere v\u00e6rt oppe til politisk behandling i bystyret. Den har sitt utgangspunkt i innbyggerinitiativ i 2014, Gatelys i Fl\u00f8ysvingene, behandlet i bystyret i sak 159/14. L\u00f8sninger med kabel i bakken og luftspenn har tidligere blitt frar\u00e5det pga. henholdsvis inngrep i turvei og at det ikke har v\u00e6rt \u00f8nskelig med luftspenn av hensyn til visuelle kvaliteter og drift/skogskj\u00f8tsel. Solcelleteknologien ble i 2014, og senere ogs\u00e5 i 2021, vurdert til \u00e5 ikke v\u00e6re teknologisk moden. Kort redegj\u00f8relse av alternativer for lyssetting Bymilj\u00f8etaten har hentet inn elektrofaglig fagekspertise fra Sweco for vurdering av alternativene, og notat fra Sweco f\u00f8lger som vedlegg til saken. De tre alternativene har likheter og ulikheter med tanke p\u00e5 l\u00f8sning og hva det vil bety for inngrep i vei, sideareal til vei og omliggende natur. Alle alternativene krever nedsetting av fundament (750 mm) og lysmast, og i st\u00f8rre og mindre grad krever de grunnarbeider og tiltak p\u00e5 vegetasjon. De har ogs\u00e5 ulikheter med tanke p\u00e5 driftssikkerhet. Det vises til utfyllende vurderinger av alternativene i saksutredningen. Kostnadsestimat Kostnadsestimatet tar utgangspunkt i veistrekningen p\u00e5 1142 meter og for alle alternativ er det beregnet 30 meter mellom hvert belysningspunkt. Det utgj\u00f8r 38 armatur langs turveien. Bymilj\u00f8etaten har med bakgrunn i priser oppgitt i Sweco sitt notat, erfaringstall for byggherrekostnad og rigg/drift samt uforutsette kostnader utarbeidet et estimat p\u00e5 totalkostnad: Entreprisekost Byggherrekost Prosjektkostnad Alternativ inkl. mva.* inkl. mva.** inkl. mva. Konvensjonelt kablet anlegg 6,7 2,3 9,0 Konvensjonelt anlegg luftspenn 2,5 1,4 3,9 Solcelleanlegg 3,0 2,6 5,6 *Entreprisekostnad inkluderer eksempelvis: grunnarbeid, punktpris for fundament, mast, armatur ferdig oppkoblet p\u00e5 stedet m.m. **Byggherrekostnader inkluderer eksempelvis prosjektering, kostnader for byggeleder, prosjektleder, gebyrer for eksempel ifm. s\u00f8knadsbehandling og eventuelt andre kostnader/uforutsett. I tillegg inkluderer det drift i 30 \u00e5r, forventet batteribytte for solcellepanel m.m. Alternativet med kablet anlegg i bakken kommer ut som alternativet med de h\u00f8yeste kostnadene totalt. Alternativet med kabel i luftspenn er det rimeligste. Andre vurderinger og forbehold Avslutningsvis redegj\u00f8r etaten for konsekvensene av lyssetting med tanke p\u00e5 \u00f8vrige forhold som skulle vurderes, blant annet lysforurensning og friluftsliv. Det vises til utredningen i sin helhet. Det bemerkes at tidsrammen for oppdraget, b\u00e5de for Sweco sitt notat og for Bymilj\u00f8etatens vurderinger har v\u00e6rt sv\u00e6rt begrenset. Dette kan bety at det ifm. med prosjektering kan tilkomme problemstillinger som ikke har v\u00e6rt tilstrekkelig godt vurdert ifm. dette notatet. Fagetatens anbefaling: Det vises til saksutredning i sin helhet. Fra et faglig st\u00e5sted og med tanke p\u00e5 Fl\u00f8ysvingenes beskaffenhet og som kulturminne, vil Bymilj\u00f8etaten tydelig frar\u00e5 l\u00f8sning med kabel i bakken som krever omfattende grunnarbeid. Alternativet har ogs\u00e5 stor \u00f8konomisk usikkerhet. Alternativ med kabel i luftspenn og solcelleteknologi har den fordel at det i st\u00f8rre grad vil ivareta turvei og andre viktige konstruksjoner ved at det ikke krever p\u00e5 langt n\u00e6r s\u00e5 omfattende grunnarbeider. Som beskrevet i notatet har luftspenn den ulempen at det kan gj\u00f8re skogskj\u00f8tsel noe mer krevende s\u00e6rlig ved at det \u00f8ker behovet for planlegging av dette, og at det har en estetisk side ved seg. For solcelleanlegg er det vist til potensielt stor usikkerhet med tanke p\u00e5 at anlegget kan bli utdatert og at det da mangler standardisering som gj\u00f8r utbedring krevende, at det er mer s\u00e5rbart enn de \u00f8vrige typene anlegg og at det stilles sp\u00f8rsm\u00e5l ved klima- og milj\u00f8perspektivet s\u00e6rlig p\u00e5 grunn av batteriproduksjon. Med utgangspunkt i en helhetlig vurdering, vurderer Bymilj\u00f8etaten at alternativ med luftspenn kommer best ut. Aktuelle planer/styringsdokumenter Fl\u00f8ysvingene ligger i arealform\u00e5let landbruks-, natur- og friluftsomr\u00e5de (LNF) i kommuneplanens arealdel 2018. Omr\u00e5det er videre omfattet av en rekke hensynsoner. Andre aktuelle planer er forvaltningsplan for byfjellene (sentrale byfjell 2000) og bruksplan for Fl\u00f8yenomr\u00e5det (2003). Videre inng\u00e5r Fl\u00f8ysvingene i et omr\u00e5de som er valgt ut som kulturhistorisk landskap av nasjonal interesse (KULA). Det er av Riksantikvaren pekt p\u00e5 at landskapet kan t\u00e5le materielle utskiftinger samt endringer i detaljer, men at s\u00e6rlig veianlegget er s\u00e5rbart for st\u00f8rre materielle endringer. Sammenhengen mellom det skogkledte parkanlegget og veianlegget og de tilh\u00f8rende steinstrukturene er viktig. Fagetatens vurdering: Bestilling og avgrensning Bymilj\u00f8etaten viser til sak 2025/64954-1 og bestilling av fagnotat for lyssetting av Fl\u00f8ysvingene. Bestillingen har utgangspunkt i merknad fra bystyrets budsjettvedtak for 2025 (sak 496/24, 17.12.2024): \u00abBystyret ber byr\u00e5det i forbindelse med revidert budsjett komme tilbake til bystyret med en sak om hvordan lyssetting av Fl\u00f8ysvingene kan igangsettes og realiseres i 2025. Bystyret ber byr\u00e5det se saken i sammenheng med den planlagte opprustningen av Fl\u00f8ysvingene.\u00bb I bestillingen bes Bymilj\u00f8etaten \u00e5 utarbeide et fagnotat med en kort redegj\u00f8relse for alternativer for lyssetting. Det skal vurderes b\u00e5de kabler i luftspenn, i bakken, og eventuelle oppdateringer knyttet til muligheter for solcelledrevne armaturer. Fagnotatet skal videre inneholde f\u00f8lgende: \u2022 Et kostnadsestimat for de ulike alternativene. \u2022 Konsekvenser for naturmangfold, lysforurensning, friluftsliv, sikkerhet og hogst, kulturminner m.m. \u2022 Hvilke arbeider som m\u00e5 gjennomf\u00f8res f\u00f8r lyssetting kan etableres. \u2022 Foresl\u00e5 en fremdriftsplan inkludert mulig tidspunkt for gjennomf\u00f8ring. Bymilj\u00f8etaten er bedt om \u00e5 redegj\u00f8re for tre alternativer for lyssetting av Fl\u00f8ysvingene. Etaten er ikke bedt om \u00e5 ta stilling til hvorvidt Fl\u00f8ysvingene b\u00f8r lyssettes eller ikke, men \u00e5 redegj\u00f8re for konsekvenser for ulike hensyn. Det redegj\u00f8res n\u00e6rmere for tre ulike alternativer, de tre alternativene er kabel i bakken, kabel i luftspenn og solcelleanlegg. Bymilj\u00f8etaten gir sin vurdering av alternativene med tanke p\u00e5 beslutning om gjennomf\u00f8ring. Saken skal sees i sammenheng med Bergens Skog- og Tr\u00e6plantningsselskap sitt vedlikehold av Fl\u00f8ysvingene som det i budsjettet for 2025 er bevilget kr. 2 millioner til. Bymilj\u00f8etaten har forst\u00e5tt det slik at det man mener med at saken om lyssetting m\u00e5 sees i sammenheng med vedlikehold, er at det m\u00e5 unng\u00e5s dobbeltarbeid og/eller kostnader dersom veien m\u00e5 graves opp p\u00e5 nytt ifm. lyssetting. Bymilj\u00f8etaten har videre hatt dialog med Bergens Skog- og Tr\u00e6plantningsselskap i forhold til skogskj\u00f8tsel og forholdet til drift. Kort om omr\u00e5det og aktuell turvei Fl\u00f8yen er et byn\u00e6rt og popul\u00e6rt turomr\u00e5de. Det er flere tilkomster til Fl\u00f8yenomr\u00e5det, men for g\u00e5ende er Fl\u00f8ysvingene sammen med Kamveien de to viktigste ferdsels\u00e5rene (se kart). Fl\u00f8ysvingene er omr\u00e5det fra Nordre Skansemyrsvei til Fl\u00f8ypilen, et veistrekk p\u00e5 ca. 1200 meter som hadde byggestart i 1888. Selve Fl\u00f8ysvingene er ikke lyssatt, men b\u00e5de strekket fra Fjellveien til Nordre Skansemyrsvei hvor Fl\u00f8ysvingene begynner, og strekket fra Fl\u00f8ypilen til Fl\u00f8ibanen er lyssatt. Det andre hovedalternativet for turg\u00e5ere, Kamveien, er lyssatt p\u00e5 hele strekket fra Skansemyren til Fl\u00f8yen, og denne veien er ogs\u00e5 den kj\u00f8rbare adkomsten til Fl\u00f8yenomr\u00e5det (regulert kj\u00f8ring, behovspr\u00f8vd). Tippetue er en tredje alternativ turvei, denne veien g\u00e5r ogs\u00e5 fra Fjellveien, og den m\u00f8ter Fl\u00f8ysvingene ved Fl\u00f8ypilen. Tippetue er m\u00f8rklagt hele veien. N\u00e5r man kommer opp i Fl\u00f8yenomr\u00e5det er det et nett av belyste veier/tras\u00e9er, prim\u00e6rt koblet til lysl\u00f8ypenettet for ski. Dagens belysning i omr\u00e5det er konvensjonelt luftspenn anlegg, alts\u00e5 lysmaster forbundet med str\u00f8mledning i luften. Som nevnt innledningsvis er Bymilj\u00f8etaten ikke bedt om \u00e5 gj\u00f8re en vurdering av om Fl\u00f8ysvingene b\u00f8r lyssettes eller ikke, imidlertid p\u00e5pekes konsekvenser av lyssetting for ulike brukergrupper og hensyn. Eventuell belysning av veien Fl\u00f8ysvingene vil kunne ha b\u00e5de negative og positive konsekvenser. Bymilj\u00f8etaten vil komme n\u00e6rmere tilbake til dette etter en kort redegj\u00f8relse av alternativene for lyssetting som er vurdert. Vurdering av alternativene Bymilj\u00f8etaten har hentet inn elektrofaglig fagekspertise fra Sweco for vurdering av alternativene. De tre alternativene har likheter og ulikheter med tanke p\u00e5 l\u00f8sning og hva det vil bety for inngrep i vei, sideareal til vei og omliggende natur. Alle alternativene krever nedsetting av fundament (750 mm) og lysmast. Det er beregnet 38 lyspunkt p\u00e5 strekningen. Fundament m\u00e5 plasseres i kant av turveien og p\u00e5 oppsiden (fjellsiden) av turvei. Under f\u00f8lger utdrag av vurderinger fra Sweco, inkludert kostnadsestimat for prosjektering og ferdig bygget anlegg. Bymilj\u00f8etaten gir sine kommentarer til vurderingene under redegj\u00f8relsen for det enkelte alternativ. Notat fra Sweco f\u00f8lger i sin helhet som vedlegg til fagnotatet. Alternativ 1- l\u00f8sning med kabel i bakken, konvensjonelt kablet anlegg, Sweco notat punkt 3.1 Denne anleggstypen krever st\u00f8rst inngrep fordi det m\u00e5 etableres en langsg\u00e5ende gr\u00f8ft med dybde p\u00e5 750 mm i turveien/sideareal til turvei. Gr\u00f8ften skal fremf\u00f8re str\u00f8mf\u00f8ring, og anlegg best\u00e5r ellers av lysmaster som m\u00e5 fundamenteres. Det er tidligere utf\u00f8rt pr\u00f8vegraving i traseen. Konklusjonen er at det m\u00e5 uf\u00f8res sprenging p\u00e5 deler av strekningen. L\u00f8sningen har stor risiko for omfattende skade p\u00e5 veikonstruksjonen og murer. Det kreves omfattende kartlegging av grunnforholdene og tiltaket kan medf\u00f8re behov for restaurering av store deler av turveien, utover vedlikehold. Det er en rekke forhold som vil v\u00e6re vanskelig \u00e5 avdekke i forkant, og som kan medf\u00f8re h\u00f8ye kostnader. Sweco vurderer at alternativet har mange fordeler. Fordeler \u2022 Det mest driftssikre av alternativene. \u2022 Lang levetid. \u2022 Lave driftskostnader. \u2022 Et stort utvalg av armaturer og optikker som gj\u00f8r anlegget sv\u00e6rt fleksibelt. \u2022 Styringssignal for sentralisert styring. Ulemper \u2022 Krever langsg\u00e5ende gr\u00f8fter og medf\u00f8rer behov for sprenging. \u2022 Tidkrevende prosjektering. \u2022 H\u00f8ye innkj\u00f8pskostnader \u2022 Vesentlig risiko for \u00e5 \u00f8delegge/skade turvei og murer ved gravejobb og sprenging. \u2022 D\u00e5rlig kost/nytte bilde. Anleggstypen er vurdert som den dyreste l\u00f8sningen av de tre alternativene. Bymilj\u00f8etatens merknader til alternativet Det har tidligere v\u00e6rt vurdert at langsg\u00e5ende gr\u00f8ft m\u00e5 ha en dybde p\u00e5 750mm. I den forbindelse har det v\u00e6rt foretatt pr\u00f8vegraving i Fl\u00f8ysvingene for \u00e5 sjekke ut tilstrekkelige dybder. Det ble konkludert med at det flere steder, muligens i lengre strekk, m\u00e5 sprenges i fjellet under veibanen for \u00e5 f\u00e5 dette til. Alternativt kan det etableres en sentralisert gr\u00f8ft. Arbeidet vurderes \u00e5 ha en h\u00f8y risiko for skader p\u00e5 steinmurer under vei, veiter og forst\u00f8tningsmurer. Bymilj\u00f8etaten st\u00f8tter tidligere vurderinger i saken, vurdering i notat fra Sweco og anbefaler ikke dette alternativet som f\u00f8lge av kjente og potensielt ukjente konsekvenser for turveien. Alternativ 2- l\u00f8sning med luftspenn, konvensjonelt luftspenn-anlegg, Sweco notat punkt 3.2 Anlegget best\u00e5r av lysmaster med str\u00f8mf\u00f8ring ved ledning i luftspenn mellom mastene. Ved denne anleggstypen vil en dermed unng\u00e5 etablering av gr\u00f8ft og de konsekvenser graving og sprenging i turveien kan medf\u00f8re. Fundamentering av master vil tilsvare l\u00f8sning som for kablet anlegg med solcelle. Luftspenn vil kreve noe rydding/beskj\u00e6ring av tr\u00e6r langs traseen for plass til kabel, og for \u00e5 redusere risiko for fremtidige trefall over luftspennet. I f\u00f8lge Sweco har dette alternativet de fleste fordelene som et kablet anlegg i bakken har. Fordeler \u2022 Lang levetid; tilsvarende levetid som kablet anlegg i bakken. \u2022 Fleksibilitet p\u00e5 armatur; tilsvarende som ved kablet anlegg i bakken. \u2022 Flere leverand\u00f8rer. \u2022 God driftssikkerhet. \u2022 Lave innkj\u00f8pskostnader. \u2022 Krever mindre tid til prosjektering enn kablet anlegg i bakken. \u2022 F\u00e6rre inngrep i turvei pga. at tiltaket kun krever fundamentering av master. Ulemper \u2022 Driftskostnad ved \u00e5 holde kontroll p\u00e5 skog ved skj\u00f8tsel. \u2022 Tr\u00e6r/grener kan falle p\u00e5 linje. \u2022 Mer visuelt skjemmende p\u00e5 grunn av luftspenn. Anleggstypen er vurdert som den rimeligste l\u00f8sningen av de tre alternativene n\u00e5r det gjelder innkj\u00f8p, drift og driftssikkerhet. L\u00f8sningen kommer best ut i forhold til kost/nytte-vurdering. Bymilj\u00f8etatens merknader til alternativet Argumentene mot dette alternativet i tidligere vurderinger har v\u00e6rt knyttet til drift/skj\u00f8tsel av skog langs Fl\u00f8ysvingene. Et luftspenn vil komplisere arbeidet med uttak av tr\u00e6r. Sweco viser til at ulempen ikke vektes h\u00f8yere enn prisforskjellen da en ved planlagt trefelling kan bestille utkobling av anlegget og fjerning av linje ved behov. Antall hendelser er begrenset i l\u00f8pet av et \u00e5r if\u00f8lge skogmester i Bergens Skog- og Tr\u00e6plantningsselskap. Med mer v\u00e6r og en gammel skog kan behovet imidlertid bli \u00f8kende, men ved aktuelle hendelser vil anlegget kunne bli raskt koblet ut. All annen skj\u00f8tsel vil n\u00f8dvendigvis v\u00e6re planlagt og anlegget kan kobles ut dersom det etableres tennskap slik Sweco anbefaler. Det har ogs\u00e5 v\u00e6rt tema at luftspenn vil kunne forringe veien som kulturminne, og Byantikvaren har tidligere uttalt at de ikke \u00f8nsker et luftspenn av disse hensyn. Det er ikke hentet inn ny vurdering fra Byantikvaren, og det vil v\u00e6re naturlig at det gj\u00f8res ifm. s\u00f8knadsprosesser for tiltaket. En fordel slik Bymilj\u00f8etaten vurderer det er at luftspenn vil ivareta turvei og andre viktige konstruksjoner ved at det ikke krever graving og sprenging av samme omfang, slik det ogs\u00e5 vil v\u00e6re for solcelleanlegg. Alternativ 3- l\u00f8sning med solcelleteknologi, Sweco notat punkt 3.3 Alternativet inneb\u00e6rer behov for nedsetting av fundament til lysmaster, og eventuelt noe rydding av vegetasjon ved lysmast for \u00e5 sikre gode ladeforhold for solcellepanel. Dette er f\u00f8lgelig alternativet med minst naturinngrep. Sweco vurderer solcelleteknologi som et reelt, og n\u00e5 teknologisk modent, alternativ til kabling i bakken og luftspenn. Fl\u00f8ysvingene har gode solforhold og det ligger til rette for at et solcelleanlegg skal kunne virke tilstrekkelig for omr\u00e5det. Imidlertid er solcellemarkedet sv\u00e6rt begrenset og mangler standardisering. Manglende standardisering er en risiko p\u00e5 lang sikt. Utstyr og system er l\u00e5st til leverand\u00f8r, noe som blir et problem dersom leverand\u00f8r g\u00e5r konkurs. Det er ikke mulig \u00e5 bruke l\u00f8sninger fra andre leverand\u00f8rer. Solcelleanlegg er ogs\u00e5 et forholdsvis nytt marked der det er vanskelig \u00e5 innhente dokumentasjon p\u00e5 produksjon av batterier og hvor mineraler til produksjonen er tatt ut. Som det fremg\u00e5r av ulempene er anlegget mer s\u00e5rbart enn \u00f8vrige typer anlegg. Fordeler \u2022 Ingen behov for kabel mellom master eller tennskap. \u2022 Kommer best ut med tanke p\u00e5 naturinngrep. \u2022 Fleksibelt fordi det er enkelt \u00e5 fjerne mast/bytte mast. \u2022 Tilstrekkelig lysforhold i omr\u00e5det for drift av anlegget under forutsetning av en satt driftstid til ca. 16:00 \u2013 23:30. \u2022 Krever kun enkel prosjektering. Ulemper \u2022 Sv\u00e6rt begrenset marked og mindre fleksibilitet. Vanskelig \u00e5 bytte system ved endring av teknologi. Gjelder ogs\u00e5 utstyr og optimalisering. \u2022 Noe h\u00f8yere kostnad i innkj\u00f8p. \u2022 \u00c5rlig kostnad for programvare som drifter anlegget ca. 1 mill. over 30 \u00e5r. \u2022 Krever minimum tre batteribytter pr punkt dvs. 114 batterier gjennom et driftsoml\u00f8p. \u2022 Solcellepanel p\u00e5 mast er s\u00e5rbart for h\u00e6rverk \u2022 Vurdert som negativt i et milj\u00f8perspektiv p\u00e5 grunn av batteriproduksjon /avfall. Bymilj\u00f8etatens merknader til alternativet Bymilj\u00f8etaten ser alternativet som spennende med tanke p\u00e5 teknologi, og et felt som er i rask utvikling. Alternativet har ikke blitt redegjort for tidligere da teknologien ikke ble vurdert som moden nok. I dag er det som nevnt over if\u00f8lge Sweco mulig \u00e5 benytte teknologien i Fl\u00f8ysvingene. Alternativet kommer best ut i forhold til naturinngrep, men det er s\u00e5rbart for h\u00e6rverk, utskifting av teknologi, kostbart i drift i forhold til \u00f8vrige alternativ (batteribytte og abonnementskostnader) og det kan stilles sp\u00f8rsm\u00e5l til l\u00f8sningen i et klima- og milj\u00f8perspektiv p\u00e5 grunn av batteriproblematikken. Det er ikke gjort en fullstendig vurdering av hvilket alternativ som har lavest klimagassutslipp over sin levetid (LCA-analyse). Imidlertid vurderer Bymilj\u00f8etaten at det basert p\u00e5 tilgjengelig informasjon trolig er kabel i luft som gir lavest utslipp over 60 \u00e5r, grunnet lavere materialbruk, lite grunnarbeid og en enkel teknisk l\u00f8sning. Solcellealternativet vurderes \u00e5 ha st\u00f8rst potensial for utslipp og ressursbruk over levetiden. Dette skyldes s\u00e6rlig batteripakkene, som har h\u00f8y utslippsintensitet i produksjonen og begrenset levetid (6\u20138 \u00e5r). I tillegg kommer behovet for mer omfattende elektronikk, styringssystemer og propriet\u00e6re komponenter, noe som \u00f8ker risikoen for kostbare utskiftninger, redusert driftssikkerhet og \u00f8kt avfall. Som det fremg\u00e5r over, er det likevel en stor risiko ved valg av l\u00f8sningen fordi utviklingen g\u00e5r raskt, og fordi solcellebransjen forel\u00f8pig mangler standardisering. At utviklingen g\u00e5r raskt er i utgangspunktet positivt, men det kan f\u00f8re til at en p\u00e5 relativt kort sikt har et gammelt system som ikke er kompatibelt. L\u00f8sningen er i tillegg sv\u00e6rt skj\u00f8r i forhold til h\u00e6rverk og levetid. Kostnadsestimat for de ulike alternativene Kostnadsestimatet tar utgangspunkt i veistrekningen p\u00e5 1142 meter og for alle alternativ er det beregnet 30 meter mellom hvert belysningspunkt. Det utgj\u00f8r 38 armatur langs turveien. For kostnadsspesifikasjon for etablerings-/entreprisekostnad eks. mva. i de ulike alternativene inkludert forbehold mtp. innhenting av priser, vises det til punkt 5.4 i vedlegg fra Sweco. Prisen som Sweco har angitt i tabell i punkt 5.4 inkluderer imidlertid ikke prosjektering (se punkt 5.5), byggherrekostnad og rigg/drift samt uforutsette kostnader. Merverdiavgift legges ogs\u00e5 til. Bymilj\u00f8etaten har med bakgrunn i erfaringstall for byggherrekostnad og rigg/drift samt uforutsette kostnader derfor utarbeidet et estimat p\u00e5 totalkostnad: Entreprisekost Byggherrekost Prosjektkostnad Alternativ inkl. mva.* inkl. mva.** inkl. mva. Konvensjonelt kablet anlegg 6,7 2,3 9,0 Konvensjonelt anlegg luftspenn 2,5 1,4 3,9 Solcelleanlegg 3,0 2,6 5,6 *Entreprisekostnad inkluderer eksempelvis: grunnarbeid, punktpris for fundament, mast, armatur ferdig oppkoblet p\u00e5 stedet m.m. **Byggherrekostnader inkluderer eksempelvis prosjektering, kostnader for byggeleder, prosjektleder, gebyrer for eksempel ifm. s\u00f8knadsbehandling og eventuelt andre kostnader/uforutsett. I tillegg inkluderer det drift i 30 \u00e5r, forventet batteribytte for solcellepanel m.m. Alternativet med kablet anlegg i bakken kommer ut som alternativet med de h\u00f8yeste kostnadene totalt. Alternativet med kabel i luftspenn er det rimeligste. Andre vurderinger I det som f\u00f8lger redegj\u00f8res det for konsekvenser av lyssetting p\u00e5 \u00f8vrige forhold som Bymilj\u00f8etaten er bedt om \u00e5 omtale, for eksempel ift. lysforurensning, friluftsliv og vurderinger for biologisk mangfold. Lysforurensning og fjernvirkning, visualisering Lysforurensning er de menneskeskapte endringene av utend\u00f8rs lysniv\u00e5 opp mot det som er naturlig. Sweco har lagt ved fire illustrasjoner for \u00e5 visualisere lyssetting av Fl\u00f8ysvingene. Tre av illustrasjonene er master fra leverand\u00f8r av solcelleanlegg og viser mastene lyssatt langs turveien. \u00c9n illustrasjon viser anlegget sett fra luften. Det ble i tillegg bestilt en illustrasjon sett fra byen/sentrum, men denne ble vurdert som sv\u00e6rt tidkrevende \u00e5 produsere i forhold til verdi illustrasjonen ville kunne ha. Illustrasjon ble vurdert \u00e5 v\u00e6re lite informativ fordi den ikke ville gi et riktig bilde av situasjonen, fordi Fl\u00f8ysvingene ikke er synlig fra sentrum blant annet p\u00e5 grunn av vinkel og vegetasjon. Lys fra armaturer vil bli synlig igjennom vegetasjonen, men fjernvirkningen er vurdert \u00e5 bli begrenset. Det foresl\u00e5s flere tiltak for \u00e5 redusere lysforurensning ved blant annet styring og automatikk. Her nevnes blending, bruk av riktig lyskilde og fargetemperatur. Et tilpasset styringssystem blir ogs\u00e5 anbefalt som en effektiv og god m\u00e5te for \u00e5 redusere lysforurensning. Uavhengig av alternativ, er dette noe som vil sees n\u00e6rmere p\u00e5 i forbindelse med eventuell prosjektering. Illustrasjon fra Sweco som viser lysmast med solcelle. Friluftsliv/folkehelse Fl\u00f8yen er et popul\u00e6rt m\u00e5l for innbyggere og tilreisende til Bergen, og brukes til trenings- og friluftslivsform\u00e5l av store og sm\u00e5. Fl\u00f8yfjellet fremheves som et av Bergens viktigste turomr\u00e5der. Ved \u00e5 plassere lys i Fl\u00f8ysvingene vil man utvide det eksisterende turtilbudet og gj\u00f8re Fl\u00f8yenomr\u00e5det lettere tilgjengelig for allmennheten p\u00e5 kveldstid og s\u00e6rlig i det m\u00f8rke vinterhalv\u00e5ret. Det vises til kartskisse innledningsvis. Bymilj\u00f8etaten har registrering av g\u00e5ende p\u00e5 Nordre Kamvei (strekningen fra Fl\u00f8ibanens \u00f8vre Stasjon til Fl\u00f8ysvingene) og denne hadde totalt 360 391 brukere i 2022, 562 072 i 2023 og 380 779 i 2024. Registreringer gir en indikasjon p\u00e5 stor bruk. I dag er det belysning i Nordre Kamvei (fra Fl\u00f8ibanens \u00f8vre stasjon til Granebo barnehage) og Fl\u00f8yveien (turvei mellom Nordre Skansemyren og Fjellveien) mens Fl\u00f8ysvingene som kobler nevnte turveier sammen ikke har belysning. Bymilj\u00f8etaten registrerer ogs\u00e5 at sesongen for bes\u00f8kende/turister til Fl\u00f8yen stadig utvides, og den omfatter n\u00e5 ogs\u00e5 de m\u00f8rkere m\u00e5nedene. Det vurderes ogs\u00e5 at Fl\u00f8ysvingene er et bedre alternativ for brukere til fots enn Kamveien, som ogs\u00e5 fungerer som kj\u00f8revei til Fl\u00f8yen. Tippetue er m\u00f8rklagt og vil v\u00e6re et alternativt valg for dem som ikke \u00f8nsker \u00e5 g\u00e5 p\u00e5 en lyssatt turvei. Det \u00e5 kunne ferdes ute i naturen med en f\u00f8lelse av trygghet selv n\u00e5r det er m\u00f8rkt, er en viktig faktor for mange. Ulike mennesker bruker fjellet til ulike form\u00e5l, fra aktiv trening til rekreasjon og mosjonering. For mange, s\u00e6rlig mosjonister, b\u00e5de unge og gamle, er det viktig \u00e5 ha slike tilrettelagte l\u00f8yper for \u00e5 komme seg ut (\u00ablavterskeltilbud\u00bb). Et slikt tiltak vil ogs\u00e5 skape nye sammenhengende lyssatte l\u00f8yper p\u00e5 Fl\u00f8yen. Dette kan gi bedre bruk av omr\u00e5det for dette form\u00e5l, og som s\u00e5dan bidra til \u00e5 stimulere til \u00f8kt aktivitet. I et folkehelseperspektiv vil tiltaket trolig for de fleste v\u00e6re positivt, og et tiltak som gj\u00f8r Fl\u00f8yen mer attraktivt som turm\u00e5l og lettere tilgjengelig \u00e5ret rundt. Imidlertid vil lyssetting av Fl\u00f8ysvingene endre opplevelsen man i dag har av \u00e5 g\u00e5 p\u00e5 en m\u00f8rklagt turvei. I tillegg til at det vil endre opplevelsen av selve turveien som vil v\u00e6re belyst, s\u00e5 vil opplevelsen man i dag har av \u00e5 se lyset fra byen fra et m\u00f8rkt sted endres vesentlig. I en by med mye lys er dette viktige kvaliteter \u00e5 bevare, og noen s\u00f8ker ogs\u00e5 til turomr\u00e5dene for denne opplevelsen. P\u00e5 samme m\u00e5te som tiltaket av mange vil oppleves positivt, m\u00e5 det forventes at ikke alle vil \u00f8nske det og at det for noen ogs\u00e5 vil oppleves negativt. Biologisk mangfold Det er registrert mye fugl i omr\u00e5det, men med bakgrunn i registreringer kan en ikke se at det er arter med nattlig aktivitet. Det kan imidlertid bekreftes fra egne observasjoner at det er ugle i omr\u00e5det. R\u00f8dlistede arter som er registrert er gr\u00f8nnfink, granmeis, fiskem\u00e5ke, gr\u00e5m\u00e5ke og h\u00f8nsehauk, i tillegg til ask. Teori om lysforurensning og effekt av dette p\u00e5 biologisk mangfold sier at et lysanlegg vil kunne forstyrre d\u00f8gnrytmen til fuglearter dersom en har belysning p\u00e5 gjennom natten. Videre er insekter en art som spesielt blir p\u00e5virket av kunstig belysning, og konsekvensen er at f\u00e6rre insekt f\u00e5r formere seg og en vil kunne oppleve en tilbakegang p\u00e5 antall insekter i omr\u00e5det. Pattedyr trekker mot lys og blir mer eksponert mot predatorer. Fremmede arter Det er registrert fremmede arter langs Fl\u00f8ysvingene som eventuelt vil m\u00e5tte hensyntas i tr\u00e5d med forskrift om fremmede organismer i forbindelse med prosjektering og tiltaksgjennomf\u00f8ring. Kulturminner I avsnitt om aktuelle planer og styringsdokumenter fremg\u00e5r det at selve Fl\u00f8ysvingene er ansett som et kulturminne. Lyssettingen i seg selv vil n\u00f8dvendigvis f\u00f8re til noe inngrep i og rundt veien, og skal man legge kablene i bakken vil inngrepene kunne bli omfattende. Byantikvaren har gitt uttale til tidligere fagnotat. Byantikvaren \u00f8nsket den gang ideelt sett ingen endring, og en eventuell lyssetting m\u00e5 ivareta veikonstruksjonen som kulturminne, og ogs\u00e5 kulturmilj\u00f8et som helhet. Fl\u00f8ysvingene inng\u00e5r i et omr\u00e5de som er definert som kulturhistorisk landskap av nasjonal interesse (KULA). Av tidsmessige \u00e5rsaker har dette fagnotatet ikke v\u00e6rt p\u00e5 intern h\u00f8ring. N\u00f8dvendige avklaringer og potensiell fremdriftsplan for eventuell etablering Bymilj\u00f8etaten har ikke en fullstendig oversikt over alle arbeider som m\u00e5 avklares f\u00f8r lyssetting eventuelt kan etableres. Dette m\u00e5 sees n\u00e6rmere p\u00e5 dersom man g\u00e5r videre med lyssetting, og et prosjekt nedsettes. Etaten vil i denne omgang peke p\u00e5 f\u00f8lgende forhold som inng\u00e5r i prosjektgjennomf\u00f8ring fra planlegging til utf\u00f8relse: - Prosjektutvikling o Gjennomg\u00e5 innledende vurderinger som gjort ifm. redegj\u00f8relse for alternativer for lyssetting, vurdere valgt alternativ n\u00e6rmere mtp. prosjektering. - Anskaffelse prosjektering o Konkurranse for prosjektering av aktuell l\u00f8sning m\u00e5 lyses ut. o Som nevnt tidligere i notatet kan det i forbindelse med prosjektering tilkomme problemstillinger som m\u00e5 l\u00f8ses i prosjekteringen, og dette kan ha konsekvenser b\u00e5de med tanke p\u00e5 fremdrift og kostnader. - Interne avklaringer og uttalelser/godkjenninger - Gjennomf\u00f8ringsvedtak - S\u00f8knadsprosesser o Etter plan- og bygningsloven; dispensasjoner Kommuneplanens arealdel 2018, samt byggesak \u25aa I denne forbindelse b\u00f8r parter som det ikke har v\u00e6rt tid til \u00e5 involvere ifm. utarbeidelse av dette notatet f\u00e5 sak p\u00e5 h\u00f8ring, s\u00e6rskilt nevnes Byantikvaren. \u25aa Vi gj\u00f8r oppmerksom p\u00e5 at tiltaket ligger innenfor byfjellsgrensen, og at det vil kreve behandling i bystyret dersom dispensasjon vurderes n\u00f8dvendig. S\u00f8knadsprosessen m\u00e5 i tilfelle forventes \u00e5 v\u00e6re s\u00e6rlig tidkrevende, opp mot ett \u00e5r i stedet for seks m\u00e5neder. o Eventuelle andre s\u00f8knadsprosesser \u25aa Eksempelvis avklaring ift. om registrering av landskapet i kulturminnesammenheng (KULA) krever s\u00e6rskilt s\u00f8knad. - Anskaffelse entreprise - Bygging entreprise - Overtagelse forvaltning, drift og vedlikehold Punktene over forutsetter at midler bevilges gjennom kommunens Handlings- og \u00f8konomiplan. Dersom midler bevilges ifm. T1 for 2025, og Bymilj\u00f8etaten har prosjektlederressurs som kan prioriteres for oppgaven, kan arbeidet med prosjektutvikling starte h\u00f8sten 2025. En konkret arbeidsplan vil utarbeides ifm. prosjektutvikling. Inntil videre vises det til en estimert tidshorisont basert p\u00e5 interne erfaringer, dvs. ca. 36 m\u00e5neder, og gjerne noe lenger p\u00e5 grunn av forventet bystyrebehandling da tiltaket er innenfor byfjellsgrensen. Fagetatens anbefaling: Bymilj\u00f8etaten har i fagnotat redegjort for alternativene kabel i bakken, kabel i luftspenn og solcelleanlegg. Fordeler og ulemper ved ulike alternativer er gjennomg\u00e5tt, og det er estimert totalkostnad for etablering av de ulike alternativene. Redegj\u00f8relsen er utarbeidet med grunnlag i notat utarbeidet av Sweco, intern kompetanse og dialog med Bergen Skog- og Tr\u00e6plantningsselskap. Fra et faglig st\u00e5sted og med tanke p\u00e5 Fl\u00f8ysvingenes beskaffenhet og som kulturminne, vil Bymilj\u00f8etaten tydelig frar\u00e5 l\u00f8sning med kabel i bakken som krever omfattende grunnarbeid. Alternativet har ogs\u00e5 stor \u00f8konomisk usikkerhet. Alternativ med kabel i luftspenn og solcelleteknologi har den fordel at det i st\u00f8rre grad vil ivareta turvei og andre viktige konstruksjoner ved at det ikke krever p\u00e5 langt n\u00e6r s\u00e5 omfattende grunnarbeider. Som beskrevet i notatet har luftspenn den ulempen at det kan gj\u00f8re skogskj\u00f8tsel noe mer krevende s\u00e6rlig ved at det \u00f8ker behovet for planlegging av dette, og at det har en estetisk side ved seg. For solcelleanlegg er det vist til potensielt stor usikkerhet med tanke p\u00e5 at anlegget kan bli utdatert og at det da mangler standardisering som gj\u00f8r utbedring krevende, at det er mer s\u00e5rbart enn de \u00f8vrige typene anlegg og at det stilles sp\u00f8rsm\u00e5l ved klima- og milj\u00f8perspektivet s\u00e6rlig p\u00e5 grunn av batteriproduksjon. Med utgangspunkt i en helhetlig vurdering, vurderer Bymilj\u00f8etaten at alternativ med luftspenn kommer best ut. Med hilsen Bymilj\u00f8etaten Tord Honne Holgernes Kristin Madsen Klokkeide fungerende etatsdirekt\u00f8r seksjonsleder Dokumentet er godkjent elektronisk. Vedlegg: Rapport Belysning Fl\u00f8ysvingane, Sweco 02.04.2025. Prosjektnr. 10247073. 4 illustrasjoner/visualisering, Sweco. April 2025. "
}