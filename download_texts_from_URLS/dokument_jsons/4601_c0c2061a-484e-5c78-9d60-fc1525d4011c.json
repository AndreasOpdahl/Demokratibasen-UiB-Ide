{
  "dokument_id": "c0c2061a-484e-5c78-9d60-fc1525d4011c",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag om endring av klimaloven: Regjeringens forslag til Norges nye klimam\u00e5l for 2035",
  "url": "https://bergen.kommune.no/politikere-utvalg/api/fil/bk360/11383363/Framstilling-Horingsuttalelse-Forslag-om-endring-av-klimaloven-Regjeringens-forslag-til-Norges-nye-klimamal-for-2035",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/150862-5 H\u00f8ringsuttalelse - Forslag om endring av klimaloven: Regjeringens forslag til Norges nye klimam\u00e5l for 2035 Hva saken gjelder: Bergen kommune har mottatt h\u00f8ring av forslag om endring av klimaloven \u2013 Regjeringens forslag til Norges nye klimam\u00e5l for 2035, fra Klima- og milj\u00f8departementet. H\u00f8ringsdokumentene omfatter h\u00f8ringsbrev og h\u00f8ringsnotat (begge vedlagt). H\u00f8ringsnotatet beskriver forslag til ambisjonsniv\u00e5, ramme og innretning til nytt klimam\u00e5l for 2035. Regjeringen vil etter h\u00f8ringen fremme et endelig forslag til klimam\u00e5l for 2035. Det tas sikte p\u00e5 \u00e5 utforme en lovproposisjon som sendes til Stortinget f\u00f8r p\u00e5ske 2025. H\u00f8ringsfrist: 01.01.2025 Innhold i h\u00f8ringen: I 2025 skal alle land som er part i Parisavtalen melde inn nye klimam\u00e5l (nasjonalt fastsatte bidrag) for perioden etter 2030. Klimam\u00e5let vil gjelde for perioden 2031 \u2013 2035. Stortinget har en viktig rolle i \u00e5 bestemme hva Norges nye m\u00e5l skal v\u00e6re, og regjeringen \u00f8nsker derfor at Stortinget har behandlet forslaget til nytt klimam\u00e5l i klimaloven f\u00f8r m\u00e5let meldes inn til FN. Dette inneb\u00e6rer at Norge vil bli noen m\u00e5neder forsinket med innmeldingen under Parisavtalen, der fristen er 10.02.2025. Klimalovens form\u00e5l er \u00e5 fremme gjennomf\u00f8ring av Norges klimam\u00e5l som ledd i omstillingen til et lavutslippssamfunn i Norge i 2050, og videre fremme \u00e5penhet og offentlig debatt om status, retning og framdrift i dette arbeidet. Et nytt klimam\u00e5l for 2035 vil v\u00e6re en viktig milep\u00e6l p\u00e5 veien til lavutslippssamfunnet i 2050. Regjeringen \u00f8nsker \u00e5penhet og offentlig debatt om hva m\u00e5let b\u00f8r v\u00e6re. Dagens m\u00e5l for 2030 er minst 55 % reduksjon i klimagassutslipp sammenliknet med 1990. Dette er ogs\u00e5 Norges n\u00e5v\u00e6rende nasjonalt fastsatte bidrag under Parisavtalen. Norges klimam\u00e5l er \u00f8konomidekkende og omfatter utslipp og opptak fra norsk territorium. Regjeringen \u00f8nsker \u00e5 oppfylle m\u00e5let i samarbeid med EU. Skog- og arealbruk er inkludert i det \u00f8konomidekkende m\u00e5let, men det er kun addisjonelle opptak og utslipp i skog- og arealbrukssektoren som regnes inn mot m\u00e5loppn\u00e5elsen. Det vil si effekten av nye tiltak p\u00e5 opptak og utslipp i skog- og arealbrukssektoren. Det gjenst\u00e5r \u00e5 avklare den konkrete regnemetoden. Klimam\u00e5let for 2050 er at Norge skal v\u00e6re et lavutslippssamfunn, og redusere utslippene i st\u00f8rrelsesorden 90 \u2013 95 % sammenliknet med 1990. 1 FNs klimapanels sjette rapport1 stadfester at for \u00e5 holde temperatur\u00f8kningen under 1,5 grader m\u00e5 verden n\u00e5 en utslippstopp innen 2025. De globale utslippene av klimagasser m\u00e5 deretter reduseres med 43 % innen 2030 og 60 % innen 2035. I 2050 b\u00f8r det samlede bidraget av CO2 til atmosf\u00e6ren v\u00e6re netto-null, og videre b\u00f8r det for alle klimagasser samlet v\u00e6re 84 prosent nedgang globalt innen 2050. Alle tall er sammenlignet med utslippsniv\u00e5et i 20192, ikke 1990 som Norges m\u00e5l sammenliknes med. Regjeringen foresl\u00e5r at det fastsettes et klimam\u00e5l for 2035 med et ambisjonsniv\u00e5 innenfor spennet 55 \u2013 80 % reduksjon i utslipp sammenliknet med utslippsniv\u00e5et i 1990. Regjeringen \u00f8nsker synspunkter p\u00e5 niv\u00e5et innenfor det skisserte spennet. M\u00e5let skal v\u00e6re \u00f8konomidekkende, og regjeringen foresl\u00e5r at m\u00e5let kan gjennomf\u00f8res ved utslippsreduksjoner nasjonalt, deltakelse i EUs kvotesystem og kj\u00f8p av utslippsreduksjoner under Parisavtalens artikkel 6. Regjeringen er ogs\u00e5 \u00e5pen for et fortsatt klimasamarbeid med EU, men det er avhengig av innretningen p\u00e5 fremtidig EU-regelverk. Det foresl\u00e5s at addisjonelle opptak og utslipp i skog- og arealbrukssektoren regnes inn mot m\u00e5loppn\u00e5elsen, som i dag. For \u00e5 f\u00e5 grundig belyst kostnads- og nytteeffekter ved ulike ambisjonsniv\u00e5 ber regjeringen s\u00e6rskilt om synspunkter p\u00e5 hvilket ambisjonsniv\u00e5 et nytt klimam\u00e5l b\u00f8r ha og hvorfor, inkludert konsekvensene av m\u00e5ltallet, innenfor det brede spennet 55 \u2013 80 % utslippsreduksjon innen 2035, sammenliknet med 1990-niv\u00e5. Etter h\u00f8ringen vil regjeringen legge frem et endelig forslag til ambisjonsniv\u00e5, alts\u00e5 et konkret m\u00e5ltall i lovproposisjon med forslag til endring av klimaloven. Det bes ogs\u00e5 om h\u00f8ringsinstansenes syn p\u00e5 om m\u00e5lets utforming b\u00f8r beskrives n\u00e6rmere i lovteksten for \u00e5 klargj\u00f8re innhold og forutsetninger, for eksempel slik det gj\u00f8res for klimam\u00e5let for 2050 i lovens \u00a7 4. Regjeringen vil legge til rette for betydelige utslippsreduksjoner nasjonalt frem mot 2035, for \u00e5 sikre n\u00f8dvendig omstilling til lavutslippssamfunnet. Regjeringen ber om innspill p\u00e5 hvordan ambisjoner om innenlandske utslippsreduksjoner og omstilling kan rammes inn p\u00e5 en hensiktsmessig og kostnadseffektiv m\u00e5te. Det bes om innspill p\u00e5 om Norge b\u00f8r ha et delm\u00e5l om innenlandske ambisjoner, og hvordan dette eventuelt b\u00f8r formaliseres, herunder fordeler og ulemper ved et eventuelt delm\u00e5l og andre ulike l\u00f8sninger. Parisavtalen og klimaloven stiller f\u00e5 spesifikke krav til form og innretning p\u00e5 klimam\u00e5lene. Parisavtalen er i midlertidig tydelig p\u00e5 at i-land b\u00f8r ha \u00f8konomidekkende m\u00e5l. Utover dette er det opp til landene selv \u00e5 definere innretningen p\u00e5 m\u00e5let, og land gj\u00f8r dette p\u00e5 ulikt vis. Landenes m\u00e5l skal utgj\u00f8re en progresjon fra forrige bidrag, og reflektere landets h\u00f8yest mulige ambisjon. De skal gjenspeile partens felles, men differensierte ansvar og respektive muligheter sett i lys av ulike nasjonale omstendigheter. Et ambisjonsniv\u00e5 som ligger helt i den nederste delen av spennet som regjeringen ber om innspill p\u00e5, inneb\u00e6rer ikke en progresjon fra dagens klimam\u00e5l, og vil ikke v\u00e6re i tr\u00e5d med f\u00f8ringer og krav i Parisavtalen og klimaloven. For n\u00e6rmere detaljer vises det til vedlagt h\u00f8ringsnotat. 1 Se originaldokumenter p\u00e5 FNs klimapanels nettsider og informasjon p\u00e5 norsk p\u00e5 Milj\u00f8direktoratets nettsider Sjette hovedrapport (2021-2023) - miljodirektoratet.no 2 Utslippene globalt har \u00f8kt vesentlig siden 1990. Dersom FNs klimapanel hadde brukt 1990 som basis\u00e5r ville det gitt et sv\u00e6rt utydelig budskap om hvilke utslippsreduksjoner som trengs for \u00e5 redusere de globale utslippene i tiden fremover. 2 Innspill fra fagetater: Bymilj\u00f8etaten har levert faglig innspill i saken. Deres innspill gjengis kort her, og er vedlagt i sin helhet. Bymilj\u00f8etaten anbefaler at det nasjonale klimam\u00e5let for utslippsreduksjoner i 2035 settes til 80 % sammenliknet med 1990. Norges storbyer har de senere \u00e5rene vedtatt m\u00e5lsetninger for reduksjon i klimagassutslipp med et betydelig h\u00f8yere ambisjonsniv\u00e5 enn de nasjonale m\u00e5lsetningene. Bergens m\u00e5l er \u00e5 kutte de direkte klimagassutslippene med 85 % fra 2009 til 2030. Bergen har tatt utgangspunkt i 2009, da tallgrunnlaget er bedre enn det fra 1990. Bergen og de andre storbyene har de senere \u00e5rene implementert klimabudsjett og andre styringsverkt\u00f8y for kontinuerlig oppf\u00f8lging av fremdrift i arbeidet mot m\u00e5lene. Det er ogs\u00e5 byene som vil gjennomf\u00f8re mange av tiltakene for utslippsreduksjon med sikte p\u00e5 Norges bidrag i Parisavtalen. Storbyenes klimaambisjoner har bakgrunn i en vurdering av byenes s\u00e5rbarhet overfor endringer i klimaet. Bergen er utsatt for betydelig fysisk klimarisiko, overgangsrisiko, ansvarsrisiko og grenseoverskridende risiko. Bymilj\u00f8etaten viser til at det er betydelige avvik mellom nasjonale klimam\u00e5l og byenes vedtatte m\u00e5l. Dette leder til potensielle m\u00e5lkonflikter mellom klimatiltak p\u00e5 nasjonalt og kommunalt niv\u00e5. For \u00e5 oppn\u00e5 klimaforpliktelsene er byene avhengige av tilgang til en bred verkt\u00f8ykasse, samt at det p\u00e5 nasjonalt niv\u00e5 innf\u00f8res klimatiltak i tr\u00e5d med Klimakur. Bymilj\u00f8etaten anbefaler videre at et eventuelt delm\u00e5l for innenlandske utslippsreduksjoner m\u00e5 ligge i \u00f8vre del av spennet 55 \u2013 80 % utslippsreduksjon i 2035 sammenliknet med 1990- niv\u00e5. Dette er viktig for \u00e5 legge til rette for kostnadseffektive klimatiltak og redusere overgangsrisikoen i det norske samfunnet. \u00c5 utsette omstillingen nasjonalt, regionalt og kommunalt vil inneb\u00e6re utsettelse av kostnadene til en gang i fremtiden. Kostandene ved \u00e5 kj\u00f8pe utslippskvoter innenfor EU-systemet og i det globale markedet forventes \u00e5 bli b\u00e5de h\u00f8yere og mer uforutsigbare i \u00e5rene mellom 2030 og 2050. EUs European Green Deal og USAs Inflation Reduction Act gir videre sterke f\u00f8ringer om rask klimaomstilling blant v\u00e5re viktigste handelspartnere. Tydelige nasjonale m\u00e5l for utslippsreduksjon vil ytterligere tydeliggj\u00f8re behovet for omstilling av lokalt og nasjonalt n\u00e6ringsliv, noe som anses n\u00f8dvendig for \u00e5 redusere overgangsrisiko og n\u00e5 Bergens klimaambisjoner. Byr\u00e5dets vurdering og forslag til h\u00f8ringsuttalelse: Byr\u00e5det anbefaler at Bergen kommunes h\u00f8ringsuttalelse til Forslag om endring av klimaloven: Regjeringens forslag til Norges nye klimam\u00e5l for 2035 lyder som f\u00f8lger: \u00abKlimaendringene er en av v\u00e5r tids st\u00f8rste utfordringer, og Norges klimam\u00e5l m\u00e5 reflektere dette. Bergen er en foregangskommune i klimaarbeidet. Vi har gjort mange kutt allerede, og redusert utslippene i kommunen med 25 % mellom 2009 og 2022. Norges storbyer har de senere \u00e5rene vedtatt m\u00e5lsetninger for reduksjon i klimagassutslipp med et betydelig h\u00f8yere ambisjonsniv\u00e5 enn de nasjonale m\u00e5lsetningene. Bergen har m\u00e5l om 85 % reduksjon i direkte utslipp innen 2030, sammenliknet med 2009. Tilsvarende m\u00e5l for Oslo og Trondheim er henholdsvis 95% og 80%, mens Stavanger har m\u00e5l om 80 % reduksjon fra 2015 til 2030. Alle byene er godt i gang med \u00e5 redusere sine klimagassutslipp. Oslo har hatt en reduksjon p\u00e5 28 % siden 2009, og Trondheim og Stavanger p\u00e5 henholdsvis 20 % og 15 %. For \u00e5 unng\u00e5 potensielle m\u00e5lkonflikter og at byene tar en un\u00f8dig stor andel av byrden b\u00f8r nasjonale og lokale m\u00e5l i st\u00f8rre grad samsvare. Mange av tiltakene som m\u00e5 gjennomf\u00f8res for \u00e5 oppfylle Norges bidrag i Parisavtalen, m\u00e5 gjennomf\u00f8res i byene. Kommunene er 3 avhengige av tilstrekkelige virkemidler for \u00e5 kunne n\u00e5 sine m\u00e5l. Samtidig m\u00e5 staten ta sin del av ansvaret ved omstillingen. Bergen kommune mener at h\u00f8ringen er mangelfull. De fleste kommunene har ikke forutsetninger for i tilstrekkelig grad \u00e5 kunne vurdere spennet i forslag til m\u00e5lsetning (55 \u2013 80 %) som foresl\u00e5s fra regjeringen. H\u00f8ringen burde v\u00e6rt utformet p\u00e5 en m\u00e5te der det var lagt opp til flere alternativer med konkrete vurderinger av hva som er realistisk, og hva som m\u00e5 til, for \u00e5 n\u00e5 de ulike niv\u00e5ene av utslippskutt. I statsbudsjettet for 2024 innr\u00f8mmer regjeringen at de ikke kommer til \u00e5 n\u00e5 sine egne klimam\u00e5l. Regjeringen har i denne stortingsperioden skjerpet klimam\u00e5lene, uten \u00e5 legge frem nevneverdige klimatiltak eller en klimaplan for 2030. Norge st\u00e5r overfor en fremtidig situasjon der fornybar energi blir en mangelvare. Dette vil bidra til \u00e5 gj\u00f8re omstillingen til et lavutslippssamfunn dyrere og vanskeligere. Bergen kommune er positive til \u00e5 \u00f8ke klimam\u00e5let for 2035 sammenliknet med m\u00e5let for 2030, men p\u00e5peker at det m\u00e5 reelle tiltak til for \u00e5 oppn\u00e5 de n\u00f8dvendige utslippskuttene. M\u00e5lsetninger uten en plan for oppfyllelse har lite for seg. Samtidig som mange deler av verden opplever stadig hyppigere og kraftigere ekstremv\u00e6r med styrtregn, flom, t\u00f8rke og heteb\u00f8lger, overskygges klimapolitikken stadig av internasjonal uro, krig og andre kriser. For \u00e5 holde fokus p\u00e5 arbeidet mot klimaendringene er det avgj\u00f8rende at klimapolitikken har legitimitet og st\u00f8tte i befolkningen. \u00d8kte klimam\u00e5l m\u00e5 f\u00f8lges opp av passende tiltak. N\u00e5r tiltakene inneb\u00e6rer \u00f8kte utgifter og mindre valgfrihet oppleves det innskrenkende for befolkningen, og truer politikkens oppslutning. Klimapolitikken m\u00e5 innrettes p\u00e5 en rettferdig m\u00e5te, og tiltak m\u00e5 settes inn der de monner mest. Befolkningen m\u00e5 oppleve at skatter og avgifter bidrar til \u00e5 vri samfunnet i riktig retning, i motsatt fall vil oppslutningen om klimatiltakene falle. N\u00e5r kommunene skal kutte ytterligere utslipp, krever det \u00f8kt st\u00f8tte fra statlige myndigheter. Det er velkjent at kommune\u00f8konomien er utfordrende mange steder, ogs\u00e5 i Bergen. Kommunen har mange gode prosjekter og tiltak p\u00e5 gang, men det krever statlig finansiering. \u00c5 f\u00e5 p\u00e5 plass en bybanetras\u00e9 til \u00c5sane er et viktig byutviklingsprosjekt, men ogs\u00e5 et viktig klimatiltak. For \u00e5 f\u00e5 til en realistisk gjennomf\u00f8ring m\u00e5 staten f\u00f8lge opp sine lovnader og dekke minimum 70 % av finansieringen. Forbrenningsanlegget i R\u00e5dalen st\u00e5r alene for nesten 17 % av Bergens totale direkte utslipp. \u00c5 gj\u00f8re forbrenningsanlegget utslippsfritt er et sv\u00e6rt effektivt enkelttiltak, men det krever at staten tar sin del av ansvaret og bidrar \u00f8konomisk. Utslippsreduksjoner er et globalt problem og globalt ansvar. Vi m\u00e5 s\u00f8rge for at kuttene gj\u00f8res, men de m\u00e5 gjennomf\u00f8res der det er mest effektivt. Bergen kommune ser det som lite hensiktsmessig \u00e5 fastsette s\u00e6rskilte m\u00e5l for innenlandske utslippsreduksjoner. Vi har et godt klimasamarbeid med EU, og m\u00e5 fortsette det internasjonale arbeidet for \u00e5 kutte utslipp. Samtidig m\u00e5 vi ikke la dette bli en hvilepute for omstillingen i Norge. Det vil v\u00e6re uklokt \u00e5 utsette kostnader som vil stige over tid. Vi vet at klimakvotene vil bli dyrere i fremtiden. Samtidig har vi ogs\u00e5 en \u00f8kende CO2-avgift. EUs European Green Deal og USAs Inflation Reduction Act gir sterke f\u00f8ringer om rask klimaomstilling blant v\u00e5re viktigste handelspartnere. Vi vet at mange n\u00e6ringer er utsatt for h\u00f8y klimarisiko, og at klimaomstillingen er kostbar. N\u00e6ringslivet er derfor avhengig av forutsigbarhet, slik at de kan gj\u00f8re n\u00f8dvendige investeringer og omstillinger, for \u00e5 sikre og utvikle arbeidsplasser og muligheter for fremtiden. Staten m\u00e5 ta sitt ansvar for \u00e5 f\u00e5 fart p\u00e5 omstillingen av lokalt og nasjonalt n\u00e6ringsliv, slik at vi kan redusere overgangsrisikoen og n\u00e5 Bergens og Norges klimaambisjoner.\u00bb Bergen kommune er positive til at regjeringen \u00e5pner for at opptak og utslipp i skog- og arealbrukssektoren regnes inn mot klimaregnskapet. Norske regnemetoder for klimam\u00e5l og 4 klimagassutslipp b\u00f8r harmoniseres med EU ved \u00e5 regne med CO2-opptaket fra skog- og arealsektoren i \u00e5rene 1990 til 2030. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 15.10.2024 i sak 329/24 fattet f\u00f8lgende vedtak: 2. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring - forslag om endring av klimaloven: Regjeringens forslag til Norges nye klimam\u00e5l for 2035\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til Forslag om endring av klimaloven: Regjeringens forslag til Norges nye klimam\u00e5l for 2035 slik den fremkommer av byr\u00e5dets forslag. Dato: 12. november 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: H\u00f8ringsbrev, datert 01.10.2024 H\u00f8ringsnotat, Forslag om endring av klimaloven: Regjeringens forslag til Norges nye klimam\u00e5l for 2035 Bymilj\u00f8etatens innspill, datert 5 "
}