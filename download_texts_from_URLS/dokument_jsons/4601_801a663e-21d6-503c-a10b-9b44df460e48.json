{
  "dokument_id": "801a663e-21d6-503c-a10b-9b44df460e48",
  "doc_type": "case_attachment",
  "kommune": 4601,
  "tittel": "Eiendomsskattevedtekter - Vedlegg 3 ",
  "url": "https://bergen.kommune.no/politikere-utvalg/api/fil/bk360/9318102/Eiendomsskattevedtekter-Vedlegg-3-",
  "tekst": " EIENDOMSSKATTEVEDTEKTER \u2013 BERGEN KOMMUNE 1 - Bunnfradrag Bystyret fastsetter \u00e5rlig hvorvidt det skal innr\u00f8mmes bunnfradrag og st\u00f8rrelsen p\u00e5 dette jamf\u00f8r eiendomsskatteloven \u00a7 11 2.ledd. Ved fastsetting av bunnfradrag stiller kommunen f\u00f8lgende krav til boenhetene det gis fradrag for: 1) Boenheten skal v\u00e6re godkjent som selvstendig boenhet av bygningsmyndighetene i kommunen. 2) For at det skal foreligge en selvstendig boenhet m\u00e5 tre vilk\u00e5r v\u00e6re oppfylt: \u2022 Boenheten m\u00e5 inneholde alle hovedfunksjoner for bolig, dvs. stue, kj\u00f8kken, soveplass, bad og toalett, \u2022 Boenheten m\u00e5 ha egen inngang, dvs. at det m\u00e5 v\u00e6re mulig \u00e5 komme til boenheten uten \u00e5 m\u00e5tte g\u00e5 gjennom andre boenheter og \u2022 Boenheten m\u00e5 v\u00e6re fysisk adskilt fra \u00f8vrig boligareal i den eksisterende boligen, dvs. det kan ikke v\u00e6r en \u00e5pen intern forbindelse mellom boenhetene. Eiendommer som verdsettes ved bruk av Skatteetatens boligverdier (jf. esktl \u00a7 8 C-1): For boliger med 4 eller f\u00e6rre boenheter gis det bunnfradrag i henhold til antall godkjente boenheter registrert i matrikkelen. For boliger med 5 eller flere boenheter (flerboliger og borettslag) gis det bunnfradrag i henhold til antall boliger/boenheter Skatteetaten leverer boligverdi for til kommunen. Likevel gis det ikke bunnfradrag for ikke-godkjente boenheter. 2 \u2013 Fritakss\u00f8knader Kommunestyret vedtar om det skal gis fritak for eiendommer som nevnt i \u00a7 7 a og b. Det gis ikke fritak for eiendomsskatt etter eiendomsskatteloven \u00a7 7 c, d, og e. S\u00f8knad om fritak for eiendomsskatt m\u00e5 v\u00e6re kommunen i hende senest den 1.november \u00e5ret forut for det skatte\u00e5r s\u00f8knaden gjelder for. Bystyret vedtar \u00e5rlig hvilke eiendommer som f\u00e5r innvilget fritak. Eiendomsskattekontoret legger frem egen liste som vedlegg i tilknytning til det \u00e5rlige skattevedtaket. Fritak etter Eiendomsskatteloven \u00a7 7a: \u2013 Kan bare gis fritak for eiendommer som eies av en stiftelse eller en organisasjon som tar sikte p\u00e5 \u00e5 gagne en kommune, et fylke eller staten. Fritak vil s\u00e6rlig v\u00e6re aktuelt for f\u00f8lgende type eiendommer s\u00e5 langt eiendommene ikke benyttes til kommersiell virksomhet: - Helsetjenester - Sosialt arbeid - Utdanning - Barnehager - Idrett - Kultur - Samfunns- og bydels/menighetshus - Studentboliger - Eiendommer og bygg eid av tros- og livssynsorganisasjoner og som benyttes i henhold til organisasjonens form\u00e5l - Arbeid for interessene til personer med psykiske og fysiske helseutfordringer S\u00e6rskilte fritak: Bystyret unntar f\u00f8lgende eiendommer for eiendomsskatt i samsvar med eiendomsskatteloven \u00a7 7 a: - hytter p\u00e5 byfjellene som eies av lag og organisasjoner, - fylkeskommunale eiendommer med en offentlig publikumsrettet funksjon (f.eks. fylkesveier, VGS, Tannhelseklinikker m.m). For andre fylkeskommunale eiendommer som kan benyttes til bolig, kontorvirksomhet eller annen forretningsmessig virksomhet skal det skrives ut eiendomsskatt. Fritak etter Eiendomsskatteloven \u00a7 7b: Bygg eller deler av bygg som har et endelig fredningsvedtak etter kulturminnelovens bestemmelser. Ikrafttredelse Vedtektene trer i kraft 1.1.2023. Fra samme dato oppheves tidligere vedtekter vedtatt av bystyret den 20.6.2018. "
}