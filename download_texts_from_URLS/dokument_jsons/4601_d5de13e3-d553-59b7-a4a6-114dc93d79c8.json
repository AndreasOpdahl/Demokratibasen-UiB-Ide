{
  "dokument_id": "d5de13e3-d553-59b7-a4a6-114dc93d79c8",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 26 fra Mailiss Solheim-\u00c5kerblom (R) om det gamle kommunehuset i \u00c5sane - UMBY ",
  "url": "https://bergen.kommune.no/politikere-utvalg/api/fil/bk360/9850655/Svar-pa-skriftlig-sporsmal-nr-26-fra-Mailiss-Solheim-Akerblom-R-om-det-gamle-kommunehuset-i-Asane-UMBY-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/16031-3 Saksbehandler: Malene Nesse Gr\u00f8nningen Fra Dato: 5. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 26 fra Mailiss Solheim-\u00c5kerblom (R) om det gamle kommunehuset i \u00c5sane - UMBY 15. januar 2024 hadde BA en sak om at det i forbindelse med byggingen av Bybane og nytt tunnell\u00f8p gjennom Eidsv\u00e5g, er planlagt \u00e5 rive det gamle kommunehuset til \u00c5sane, Eidsv\u00e5gveien 140. Denne avgj\u00f8relsen reagerer flere p\u00e5, deriblant Byantikvaren, som skriver f\u00f8lgende: \u201cDet b\u00f8r gj\u00f8res fors\u00f8k p\u00e5 \u00e5 unng\u00e5 riving av sveitserhuset i Eidsv\u00e5gveien 140. Bygningen fra 1910, som blant annet har v\u00e6rt butikk og kommunehus, har hatt en fremtredende plassering langs veinettet. Riving vil gi et vesentlig tap for kulturmilj\u00f8et i Eidsv\u00e5g. Fjerning av tilbygg, og tilbakef\u00f8ring til opprinnelig st\u00f8rrelse vil bidra til \u00e5 \u00f8ke byggets kulturmilj\u00f8verdi, samt gj\u00f8re det lettere \u00e5 integrere i planene.\u201d Sp\u00f8rsm\u00e5l til byr\u00e5den: 1. Hvordan vurderer byr\u00e5den muligheten for \u00e5 finne en l\u00f8sning for \u00e5 bevare dette bygget? 2. Om bevaring ikke lar seg gj\u00f8re, kan det v\u00e6re aktuelt \u00e5 pakke sammen og flytte opprinnelige deler av bygget til et passende omr\u00e5de, gjerne i n\u00e6rheten, og gjenreise det der? Svar fra byr\u00e5den: Bygget p\u00e5 Eidsv\u00e5gveien 140 forutsettes fjernet i reguleringsplan for Bybanen til \u00c5sane (delstrekning 3). Tiltaket skal i henhold til reguleringsplanen frigj\u00f8re areal for ny lokalvei, gangvei, sykkelvei og gr\u00f8ntareal. Selv om eiendommen er vurdert \u00e5 ha h\u00f8y verdi for kulturmilj\u00f8et, mener byr\u00e5den at bevaring vanskelig lar seg gjennomf\u00f8re av hensyn til byggets plassering og vedtatt plan for eiendommen. Eiendommen er i henhold til matrikkelopplysninger ervervet av Vestland fylkeskommune den 12.01.2024, og Bergen kommune har ingen videre planer om \u00e5 ivareta bygningsmateriale og gjenreise bygget en annen plass. Erfaringsmessig viser det seg ogs\u00e5 ofte \u00e5 v\u00e6re sv\u00e6rt utfordrende \u00e5 gjennomf\u00f8re slike prosjekter, og byr\u00e5den legger til grunn at bevaringshensynene er vektet og ivaretatt i planprosessen. Christine Kahrs - Byr\u00e5d for byutvikling Dokumentet er godkjent elektronisk. "
}