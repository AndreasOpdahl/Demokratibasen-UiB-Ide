{
  "dokument_id": "34709b60-10bd-56f2-b5fb-b19e8a94fd6b",
  "doc_type": "case_presentation",
  "kommune": 4601,
  "tittel": "Representantforslag fra Even S\u00f8rland (A) og Steek Ranjit Emilianus (A) om cricket p\u00e5 gamle Arna stadion",
  "url": "https://bergen.kommune.no/politikere-utvalg/api/fil/bk360/11614635/Framstilling-Representantforslag-fra-Even-Sorland-A-og-Steek-Ranjit-Emilianus-A-om-cricket-pa-gamle-Arna-stadion",
  "tekst": " Forretningsutvalget Saksframstilling V\u00e5r referanse: 2024/182418-2 Saksbehandler: Tina Omdahl Hayes Representantforslag fra Even S\u00f8rland (A) og Steek Ranjit Emilianus (A) om cricket p\u00e5 gamle Arna stadion Hva saken gjelder: Bystyrerepresentantene Even S\u00f8rland (A) og Steek Ranjit Emilianus (A) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 27.11.2024. Forslaget lyder slik: Cricket er en av verdens st\u00f8rste idretter. Her i Norge er cricket fortsatt en relativt liten idrett \u2013 men den er i sterk vekst, og sliter med \u00e5 finne egnede arenaer. I Bergen er det et ungt og voksende cricketmilj\u00f8 som trenger rom til \u00e5 vokse videre. Etter at nye Arna arena ble \u00e5pnet, har gressbanen p\u00e5 gamle Arna stadion v\u00e6rt sv\u00e6rt lite brukt. Slik representantene forst\u00e5r det, vil det med relativt enkle midler kunne legges til rette for bruk som cricket-arena. Slik bruk kan kombineres med andre idretter og fortsatt bruk av l\u00f8pebane og anlegget ellers. Lokale ildsjeler st\u00e5r klare til \u00e5 bidra, sammen med Norges Cricketforbund (NCF), som har n\u00e6rmere 3 500 aktive medlemmer fordelt p\u00e5 rundt 60 klubber over hele Norge. I desember 2023 var bystyrepolitikere og idrettsbyr\u00e5den i m\u00f8te med dem og gav uttrykk for st\u00f8tte til saken deres. Ett \u00e5r senere har lite skjedd. N\u00e5 er det p\u00e5 tide at kommunen tar ansvar for \u00e5 tilrettelegge for cricket og andre idretter med lignende arealbehov. Anleggstilrettelegging for cricket er forholdsvis enkelt. Der eksisterende gressdekke benyttes, er ofte det eneste som trengs tilrettelegging av en pitch. Pitch, sikkerhetsnett og kastebur er godkjent for st\u00f8tte som n\u00e6rmilj\u00f8anlegg gjennom spillemiddelordningen. Det er viktig \u00e5 understreke at cricketanlegg er fleksibelt, og at sambruk med andre idretter er lett. Mange cricketbaner deler arealene med f.eks. fotball, rugby, baseball, amerikansk fotball og softball. Dette gj\u00f8r det mulig \u00e5 utnytte anlegget gjennom hele \u00e5ret og gir flere idretter tilgang til de samme fasilitetene. Behov og muligheter for dette er ogs\u00e5 omtalt i idrettsplanen for 2023-2027, rullering av anleggsdelen under \u00ab4.1.12 Arealkrevende anlegg til mindre idretter\u00bb. Et arbeid med \u00e5 tilrettelegge for flere idretter p\u00e5 Arna stadion m\u00e5 involvere b\u00e5de de idrettene som fortsatt har aktivitet p\u00e5 anlegget og andre idretter med lignende arenabehov p\u00e5 lik linje med cricket-milj\u00f8et. Det er naturlig at kommunen har tett dialog med Idrettsr\u00e5det i arbeidet. 1 Forslag til vedtak: Bystyret ber byr\u00e5det om \u00e5 legge til rette for cricket og andre idretter med lignende arenabehov p\u00e5 gamle Arna stadion. Idrettsr\u00e5det og de ulike forbundene involveres tett i arbeidet. I kommuneloven er representantenes forslagsrett regulert i \u00a710-9: \u00a7 10-9. Forslagsrett \u00abMedlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles.\u00bb I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 27.05.2025. Det foresl\u00e5s at utvalg for barnehage, skole og idrett avgir innstilling i saken. Forslag til vedtak: 1. Representantforslag fra Even S\u00f8rland (A) og Steek Ranjit Emilianus (A) om cricket p\u00e5 gamle Arna stadion, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 27.05.2025. 3. Utvalg for barnehage, skole og idrett avgir innstilling i saken. Dato: 27. november 2024 \u00d8ivind Hauge St\u00f8le - fagleder Tina Omdahl Hayes - r\u00e5dgiver Dokumentet er godkjent elektronisk. 2 "
}