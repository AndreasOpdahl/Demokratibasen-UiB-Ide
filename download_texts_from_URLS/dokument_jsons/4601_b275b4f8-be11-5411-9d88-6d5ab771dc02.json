{
  "dokument_id": "b275b4f8-be11-5411-9d88-6d5ab771dc02",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra BIR AS",
  "url": "https://bergen.kommune.no/politikere-utvalg/api/fil/bk360/10784513/Horingsinnspill-fra-BIR-AS",
  "tekst": "Innspill til planprogram for kommuneplanens samfunnsdel Viser til kunngj\u00f8ring p\u00e5 Bergen kommune sin hjemmeside om h\u00f8ring av planprogram for ny samfunnsdel for Bergen kommune. Vi vil gj\u00f8re oppmerksom p\u00e5 at BIR ikke har mottatt direkte varsel i tradisjonelle kanaler om oppstart og h\u00f8ring av planprogrammet, men vi tillater oss \u00e5 sende innspill til planprogrammet. Innledning I planprogrammet som er p\u00e5 h\u00f8ring, har byr\u00e5det l\u00f8ftet frem fem tema som vil v\u00e6re viktige \u00e5 diskutere i utarbeidelsen av samfunnsdelen. Bergen kommune sp\u00f8r om det er andre sentrale og overordnede tema enn de fem som b\u00f8r vurderes spesielt med arbeidet med ny samfunnsdel. Bergen kommune informerer videre om at kommuneplanens samfunnsdel og arealdel skal revideres hver for seg, men med god sammenheng seg imellom. Arealdelen skal f\u00f8lge opp f\u00f8ringer fra samfunnsdelen, og skal vise sammenhengen mellom framtidig samfunnsutvikling og strategiske prioriteringer og tiltak for langsiktig arealutvikling. For \u00e5 sikre en effektiv planprosess, er det n\u00f8dvendig ha en god funksjonsdeling mellom samfunnsdelen og arealdelen. Det legges derfor opp til at arealkonsekvenser, herunder langsiktig arealstrategi, ikke h\u00e5ndteres i samfunnsdelen. Samfunnsdelens form\u00e5l skal v\u00e6re \u00e5 sette langsiktige m\u00e5l for samfunnsutviklingen (samfunnsm\u00e5l) og peke p\u00e5 de viktigste satsingsomr\u00e5dene i valgperioden. BIR sine innspill til planprogram for ny samfunnsdel Bergen skal videreutvikles som en sterk og attraktiv by. BIR har enerett n\u00e5r det gjelder \u00e5 utf\u00f8re kommunens lovp\u00e5lagte oppgaver innenfor innsamling av husholdningsavfall, noe som inneb\u00e6rer et betydelig samfunnsansvar. BIR mener selv at vi har en rolle i byutviklingen, og vi mener en god byutvikling ogs\u00e5 s\u00f8rger for at avfallsl\u00f8sninger som teknisk infrastruktur blir prioritert og ivaretatt. Dette for \u00e5 bidra til gode og trygge bo- og bymilj\u00f8. Avfallsl\u00f8sninger skal sikre at innsamlingen av avfall skjer p\u00e5 en effektiv og trygg m\u00e5te og samtidig bevare ressursene i avfallet. Av planprogrammets 5 tema mener BIR at sirkul\u00e6r \u00f8konomi er en viktig del av \u00aben god og livskraftig by\". En mer b\u00e6rekraftig utvikling krever at det blir satset mer p\u00e5 sirkul\u00e6r \u00f8konomi, og det kommer strengere krav fra myndighetene til kommunene for h\u00f8yrere utsorteringsgrad frem mot 2050. Dette krever god infrastruktur. BIR skal v\u00e6re en sentral driver for utvikling av sirkul\u00e6re verdikjeder og s\u00f8rge for at avfall som ikke kan gjenbrukes eller resirkuleres, h\u00e5ndteres p\u00e5 en ansvarlig m\u00e5te. Bergen kommune har som m\u00e5l \u00e5 legge til rette for lokale l\u00f8sninger for mer ombruk, slik bystyret har vedtatt i Gr\u00f8nn Strategi. Bergen kommune har ogs\u00e5 f\u00e5tt utredet barrierer og muligheter for \u00f8kt ombruk i rapporten \"Tre veier ut av bruk og kast-samfunnet\". Rapporten viser blant annet hvordan prosjekt kan startes, finansieres, hvilken rolle kommunen kan ha og hvilke omr\u00e5der som kan v\u00e6re mest aktuelle. BIR h\u00e5per at dette arbeidet videre kan f\u00e5 fart p\u00e5 den sirkul\u00e6re omstillingen. BIR mener at en god og livskraftig by legger til rette for muligheter for delings\u00f8konomi og \u00f8kt ombruk. Dette bidrar til \u00e5 holde ressurser lengre i kretsl\u00f8pet, som kommer innbyggerne til gode i ulike \u00f8konomiske faser i livet. Det \u00e5 kunne tilrettelegge for et bymilj\u00f8 som fremmer reparasjon og ombruk side om side med handelsstandens \u00f8vrige akt\u00f8rer, vil kunne bidra til tilgjengelighet for flere \u00e5 endre handle- og bruksm\u00f8nsteret sitt. Vi \u00f8nsker \u00e5 treffe flere enn de som allerede er forkjempere for dette og mener at tilgjengelighet er n\u00f8kkelen. Dette vil medf\u00f8re mindre avfall og mer ombruk og gi gode arenaer som bidrar til \u00e5 bryte ned sosiale forskjeller og voksende utenforskap. Det vil ogs\u00e5 redusere byens og lokalsamfunnets negative p\u00e5virkning p\u00e5 milj\u00f8et, samt v\u00e6re holdningsskapende og bidra til bedre oppvekstsvilk\u00e5r. BIR opplever utfordringer i arealplaner ved at det ikke prioriteres \u00e5 sette av tilstrekkelig areal som sikrer gode helhetlige avfallsl\u00f8sninger, og vurderer at det p\u00e5 et overordnet niv\u00e5 m\u00e5 utarbeides strategier for hvordan sirkul\u00e6r\u00f8konomisk samfunnsutvikling, herunder avfallsl\u00f8sninger, skal oversettes til arealpolitiske grep i arealdelen. Fremtidens utsorteringskrav kan bli mer arealkrevende enn det er i dag. Dette gjelder for avfallsinfrastruktur b\u00e5de under og over bakken, samt arealer og arenaer for ombruk i bo- og bymilj\u00f8. For fremtidens byutvikling gjelder dette ogs\u00e5 at det m\u00e5 settes av arealer og strukturer for \u00e5 kunne \u00f8ke muligheten og tilgjengeligheten til \u00e5 reparere, drive med ombruk og utnytte verdiene til de ressursene som allerede er produsert. BIR bist\u00e5r gjerne Bergen kommune med v\u00e5r kompetanse innenfor n\u00e6rmere avtalte rammer. "
}