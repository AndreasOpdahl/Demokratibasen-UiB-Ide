{
  "dokument_id": "d04bd08f-afb1-5c12-add4-3d6be03b1f5b",
  "doc_type": "case_presentation",
  "kommune": 5501,
  "tittel": "Orienteringssak - \u00f8konomisk omstilling",
  "url": "https://innsyn.tromso.kommune.no/application/getMoteDokument?dokid=2001725565",
  "tekst": "Arkivsaksnr. 24/09023-1 Saksbehandler Leif Martin Haugen Saksgang M\u00f8tedato Formannskapet 14.05.2024 64/24 Kommunestyret 22.05.2024 66/24 Orienteringssak - \u00f8konomisk omstilling Kommunedirekt\u00f8rens innstilling til vedtak: Redegj\u00f8relsen om status og det videre arbeidet knyttet til \u00f8konomisk omstilling tas til orientering Stig Tore Johnsen Mari Enoksen Hult Kommunedirekt\u00f8r Direkt\u00f8r for organisasjon 1 Hva saken gjelder Troms\u00f8 kommune hadde et merforbruk p\u00e5 259 millioner kroner i 2023. Om lag 100 millioner kroner av det totale merforbruket knytter seg til driftsutgifter. Resultatet viser at Troms\u00f8 kommune er i en alvorlig \u00f8konomisk situasjon. Driftsutgiftene m\u00e5 ned, og vi m\u00e5 prioritere tydeligere fortsatt \u00e5 gi et godt tjenestetilbud til kommunens innbyggere. Kommunedirekt\u00f8ren har satt i verk f\u00f8lgende tiltak: - Redusere 100 \u00e5rsverk i 2024 - Kartlegge kortsiktige effektiviseringsgevinster og kostnadsreduksjoner - Det skal, med f\u00e5 unntak, ikke tilsettes i faste stillinger - Begrense utgifter til vikarer, overtid og ekstravakter til et minimum - Redusert reisevirksomhet og kursdeltakelse - Forbedre det \u00f8konomiske handlingsrommet innenfor eierskap, finans, leieportef\u00f8lje og eiendomsutvikling M\u00e5let med tiltakene er \u00e5 redusere utgiftene med 100 millioner kroner i 2024. Ytterligere tiltak kan bli n\u00f8dvendig. For handlingsprogramperioden 2025-2028 skal utgiftsniv\u00e5et ned ytterligere 400 millioner kroner. Tiltak for \u00e5 n\u00e5 dette m\u00e5let vil komme i arbeidet med handlingsprogrammet. Kommunestyret ble i m\u00f8te 20. mars orientert om innsparingstiltakene og hvordan kommunestyret skal involveres i arbeidet. Kommunestyret fikk i m\u00f8te 17. april en n\u00e6rmere redegj\u00f8relse for hvordan tiltaket med \u00e5 redusere 100 \u00e5rsverk i 2024 skal gjennomf\u00f8res, samt en orientering om tiltak som allerede er satt i verk innenfor helse og omsorg. I denne saken gj\u00f8r kommunedirekt\u00f8ren rede for status og videre arbeid med de to f\u00f8rste tiltakene: Redusere 100 \u00e5rsverk og andre tiltak som skal gi effektiviseringsgevinster og kostnadsreduksjoner. Saksutredning Redusere 100 \u00e5rsverk Tiltaket med \u00e5 ta ned 100 \u00e5rsverk i 2024 gjennomf\u00f8res med en overordnet styringsgruppe best\u00e5ende av kommunedirekt\u00f8rens ledergruppe, seksjonsleder kommunikasjon, seksjonsleder HR, fire hovedtillitsvalgte samt et hovedverneombud, og partssammensatte arbeidsgrupper i avdelinger og staber. Det er ogs\u00e5 opprettet et koordineringsteam med representanter fra seksjon for HR, seksjon for virksomhetsstyring og internkontroll og seksjon for kommunikasjon. Koordineringsteamet har bist\u00e5tt arbeidsgruppene med utforming av maler, kartleggingsverkt\u00f8y, datagrunnlag og sammenstillinger. Oppdraget har v\u00e6rt \u00e5 kartlegge \u00e5rsverk som kan holdes vakant og estimere den \u00f8konomiske effekten av dette for 2024. Kommunedirekt\u00f8ren har v\u00e6rt tydelig p\u00e5 at \u00e5rsverksreduksjonen skal gj\u00f8res gjennom vakante stillinger, og arbeidsgruppene har p\u00e5 bakgrunn av dette kartlagt hvor mange vakante stillinger som finnes i hver avdeling og stab per i dag, eller som forventes \u00e5 bli vakant i l\u00f8pet av 2024. 100 f\u00e6rre \u00e5rsverk vil f\u00e5 konsekvenser for tjenestene v\u00e5re. Arbeidsgruppene er derfor bedt om \u00e5 vurdere hvilke stillinger som kan holdes vakant inntil videre eller som kan bortfalle helt, uten at dette vil f\u00e5 st\u00f8rre driftsmessige konsekvenser enn det som kan aksepteres. Arbeidsgruppene har i denne sammenheng tatt utgangspunkt i n\u00f8dvendig minimumsbemanning for \u00e5 sikre 2 forsvarlig drift i alle tjenesteomr\u00e5der, herunder n\u00f8dvendig bemanning for \u00e5 ivareta lovp\u00e5lagte oppgaver og tjenester og \u00e5 oppfylle lovp\u00e5lagte bemanningsnormer. Arbeidsgruppene fikk frist til 30. april med \u00e5 gjennomf\u00f8re dette kartleggingsarbeidet. Arbeidsgruppene har s\u00e5 langt identifisert til sammen 75 fulle stillinger med antatt halv\u00e5rseffekt. Flere av disse stillingene er allerede vakante og vil derfor gi umiddelbar effekt. Andre stillinger vil bli vakante i l\u00f8pet av \u00e5ret, og forventes \u00e5 gi effekt litt lenger frem i tid. Den \u00f8konomiske effekten i 2024 av \u00e5 holde disse 75 stillingene vakante, er 20 \u2013 40 millioner kroner. Arbeidet med \u00e5 kartlegge \u00e5rsverksreduksjon fortsetter slik at vi n\u00e5 n\u00e5r m\u00e5let om 100 f\u00e6rre \u00e5rsverk. Kommunestyret vil bli bedt om \u00e5 vedta hvordan \u00e5rsverksreduksjonen skal fordeles i organisasjonen i forbindelse med behandling av tertial 1 i juni. Alle \u00e5rsverkene leverer tjenester som det er behov for og l\u00f8ser oppgaver som realiserer Troms\u00f8 kommune sine m\u00e5lsettinger og som er begrunnet i politiske vedtak. Arbeidsgruppene m\u00e5 derfor foreta n\u00f8dvendige risiko- og konsekvensvurderinger av \u00e5rsverksreduksjonene og vi m\u00e5 prioritere tydeligere hvilke tjenester Troms\u00f8 kommune skal tilby og i hvilket omfang. Kommunestyret tar endelig beslutning i forbindelse med behandling av tertial 1 i juni. Kortsiktige effektiviseringstiltak og kostnadsreduksjoner Reduksjon i \u00e5rsverk alene vil ikke gi en tilstrekkelig \u00f8konomisk effekt i 2024. For \u00e5 bremse den negative \u00f8konomiske utviklingen og n\u00e5 m\u00e5let om \u00e5 redusere driftskostnadene med 100 millioner kroner innen utgangen av 2024 kartlegger kommunedirekt\u00f8ren andre mulige tiltak som kan bidra til \u00e5 redusere driftsniv\u00e5et. Kommunedirekt\u00f8ren vurderer tiltak innenfor f\u00f8lgende kategorier: \u2022 Redusere eller endre tilbud \u2022 Redusere s\u00f8kbare tilskudd og st\u00f8tteordninger \u2022 Redusere drift og vedlikehold \u2022 Redusere bruk av konsulenttjenester \u2022 Utsette iverksetting av politiske vedtak Hver avdelings- og stabsdirekt\u00f8r har f\u00e5tt i oppdrag \u00e5 identifisere mulige tiltak som kan bidra til ytterligere kostnadsreduksjon. Det er identifisert flere tiltak, men det vil krever en grundigere prosess med risikovurdering og involvering av n\u00f8dvendige parter f\u00f8r de kan presenteres. Tiltakene vil vurderes ut ifra: \u2022 Potensiale for kostnadsreduksjon i 2024 \u2022 Langsiktige behov og forebyggende arbeid \u2022 Lovp\u00e5lagte oppgaver Basert p\u00e5 forel\u00f8pige beregninger ansl\u00e5s det at den \u00f8konomiske effekten av tiltakene i 2024 er 20-40 millioner kroner. Aktuelle tiltak innarbeides i prognosen i tertialrapport 1 som blir behandlet i kommunestyret juni. Tiltak med effekt i 2025 vil innarbeides i handlingsprogram for 2025-2028. Videre prosess Den totale kostnadsreduksjonen av l\u00f8nnskostnader og andre tiltak som s\u00e5 langt er kartlagt og identifisert er beregnet til 40 \u2013 80 MNOK. Dette er anslag som er heftet med usikkerhet, og det jobbes videre med \u00e5 beregne mer presise tall. 3 I tillegg er det iverksatt tiltak tidligere i \u00e5r, blant annet fra avd. for helse og omsorg, som ikke kommer frem dette saksfremlegget. Tiltakene fra helse og omsorg ble det orientert om i kommunestyrem\u00f8te 17. april. Tiltakene vi s\u00e5 langt har identifisert vil samlet sett ikke gi tilstrekkelig effekt for \u00e5 n\u00e5 m\u00e5let om kostnadsreduksjon p\u00e5 100 millioner kroner i 2024. M\u00e5let p\u00e5 \u00e5 oppn\u00e5 100 millioner kroner i driftsbesparelse ligger fast, og kommunedirekt\u00f8rene vil helt frem til tertialrapport 1 fremlegges 23. mai jobbe med hele organisasjonen for \u00e5 f\u00e5 frem tiltaksforslag som gj\u00f8r at m\u00e5let kan oppn\u00e5s. Endrings- og omstillingsarbeid i en stor offentlig virksomhet som Troms\u00f8 kommune er krevende og tar tid. Mens de kortsiktige tiltakene har som m\u00e5l \u00e5 forbedre den \u00f8konomiske situasjonen i 2024 m\u00e5 h\u00e5ndteres p\u00e5 kort sikt, m\u00e5 den styrte utviklingen av Troms\u00f8 kommune skje gjennom handlingsprogrammet. Kommunedirekt\u00f8ren frar\u00e5der \u00e5 igangsette kortsiktige og umiddelbare tiltak som kan gi u\u00f8nskede effekter p\u00e5 lengre sikt. Kortsiktige sparetiltak n\u00e5 kan gi \u00f8kte kostnader i fremtiden. Handlingsprogrammet skal sikre en strategisk og m\u00e5lrettet utvikling av kommunen gjennom prioriteringer som skal komme innbyggerne til gode. Dette inneb\u00e6rer at de stillingene som n\u00e5 holdes vakant, ikke n\u00f8dvendigvis skal st\u00e5 ledige p\u00e5 lang sikt for \u00e5 sikre \u00f8nsket utvikling av kommunen fremover. Det videre arbeidet med \u00e5rsverksreduksjoner fra 2025 er ikke mulig \u00e5 gjennomf\u00f8re utelukkende ved \u00e5 se p\u00e5 vakante stillinger. For \u00e5 komme i m\u00e5l med en ytterligere reduksjon p\u00e5 300 \u00e5rsverk i l\u00f8pet av handlingsprogramperioden, vil det derfor bli n\u00f8dvendig \u00e5 se p\u00e5 omorganisering av tjenestene v\u00e5re, og endringer i tjenestetilbudet vil kunne bli aktuelt. Troms\u00f8 kommune har vedtatte retningslinjer for omstilling, som vil legges til grunn for slike prosesser. Disse retningslinjene angir tydelige f\u00f8ringer for hvordan en omstillingsprosess skal gjennomf\u00f8res, hvilken grad av involvering som gjelder og n\u00e5r involvering skal skje, og hvordan ansatte som blir ber\u00f8rt av omstillingen skal ivaretas. Det er utarbeidet egen kommunikasjonsplan for arbeidet med \u00f8konomisk omstilling. Ansatte i Troms\u00f8 kommune har tilgang til oppdatert informasjon om prosessen gjennom egen side p\u00e5 intranett, m\u00f8ter og andre tiltak. Eksterne interessenter har tilgang til overordnet og oppdatert informasjon om status i arbeidet p\u00e5 kommunens hjemmeside. V\u00e5re medarbeidere st\u00e5r i skvisen hver dag mellom lojalitet til innbyggerne og de som mottar tjenestene v\u00e5re, og lojaliteten til n\u00f8dvendig budsjett- og \u00f8konomistyring. Kommunedirekt\u00f8ren anerkjenner at dette kan v\u00e6re belastende over tid, og at det skaper uro og bekymring for om vi klarer \u00e5 levere tjenester i tr\u00e5d med behovet. Kostnadskuttene vil f\u00e5 konsekvenser for tjenestene, men omfanget p\u00e5 den \u00f8konomiske omstillingen er etter kommunedirekt\u00f8rens vurdering h\u00e5ndterbart. Neste steg - Orientering til kommunestyret om ytterligere tiltak 22. mai - Kommunedirekt\u00f8rens forslag til tertial 1, som inneholder forslag til justerte budsjettrammer for 2024, legges fram 23. mai. Kommunestyret gj\u00f8r vedtak i m\u00f8tet 18./19. juni. - Rammer for handlingsprogrammet for 2025-2028 legges fram 11. juni - \u00c5rsregnskapet for 2023 behandles av kommunestyret i m\u00f8tet 18./19. juni. Endelig behandling av alle tiltak og vedtak av revidert budsjett vil skje i forbindelse med behandlingen av tertialrapport 1 i kommunestyret i juni. Totalt for handlingsprogramperioden 2025-2028 skal utgiftene reduseres med 400 MNOK. Tiltak med effekt i 2025 vil innarbeides i handlingsprogrammet for 2025-2028. Til slutt vil kommunedirekt\u00f8ren gi honn\u00f8r til avdelinger og staber som med korte tidsfrister har bidratt med gode kartlegginger og innspill til prosessen. 4 Konklusjon Kommunedirekt\u00f8ren anbefaler at saken tas til orientering Vedtakskompetanse Kommunestyret Vedlegg 5 "
}