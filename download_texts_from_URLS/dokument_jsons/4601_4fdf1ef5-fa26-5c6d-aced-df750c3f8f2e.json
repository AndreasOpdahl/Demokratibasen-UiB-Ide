{
  "dokument_id": "4fdf1ef5-fa26-5c6d-aced-df750c3f8f2e",
  "doc_type": "case_presentation",
  "kommune": 4601,
  "tittel": "Retningslinjer for reportasjer, fotografering og filmopptak i valglokalene ved stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/10883310/Framstilling-Retningslinjer-for-reportasjer-fotografering-og-filmopptak-i-valglokalene-ved-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/118118-1 Saksbehandler: Ida Rambech Retningslinjer for reportasjer, fotografering og filmopptak i valglokalene ved stortings- og sametingsvalget 2025 Hva saken gjelder: Valgsystemet skal v\u00e6re \u00e5pent og gjennomsiktig for alle interesserte. Gjennomf\u00f8ring av valg er en demokratisk handling som Bergens innbyggere skal ha tillit til. Media er en bidragsyter i formidling av informasjon om valget, og det er derfor viktig \u00e5 legge forholdene til rette for media som \u00f8nsker \u00e5 observere og dokumentere valggjennomf\u00f8ringen. Dette m\u00e5 gj\u00f8res innenfor valglovens rammer. Medienes tilstedev\u00e6relse i valglokalene skal ikke g\u00e5 p\u00e5 bekostning av velgernes lovp\u00e5lagte rett til \u00e5 uforstyrret f\u00e5 avlagt sin stemme. Bergen kommune skal v\u00e6re en n\u00f8ytral tilrettelegger av valg i Bergen, og det er anbefalt at valgstyret tar stilling til hvordan valglokalene blir en arena for uforstyrret rett til \u00e5 bruke stemmeretten sin. Bystyredirekt\u00f8ren anbefaler at valgstyret vedtar retningslinjer for reportasjer, fotografering og filmopptak i valglokalene. Retningslinjene vi bidra til \u00e5 gi forutsigbarhet, sikre likebehandling og forenkle arbeidet til valgmedarbeiderne i forh\u00e5ndsstemmelokalene og valgtingslokalene. Retningslinjene forankres i valglovens form\u00e5lsparagraf, \u00a7 1-1, samt \u00a7\u00a7 6-6 og 6-9 om valgagitasjon, ordensregler og hemmelig stemming. Valglovgivningen bygger p\u00e5 prinsippet om at valget er hemmelig. Det er valgstyrets oppgave \u00e5 s\u00f8rge for at hemmelig valg blir en realitet. I forbindelse med valghandlingen m\u00e5 velgerne ikke bli presset til \u00e5 r\u00f8pe hva de har stemt. Dersom en velgerunders\u00f8kelse blir foretatt inne i valglokalet, kan mange velgere oppfatte dette som et u\u00f8nsket press. Enkelte kan ogs\u00e5 oppfatte det som at det er valgmyndighetene som st\u00e5r bak unders\u00f8kelsen og at de derfor er forpliktet til \u00e5 svare. Tillit til valggjennomf\u00f8ringen og kommunens rolle som n\u00f8ytral tilrettelegger av valg er avgj\u00f8rende for valgets legitimitet. Bruk av valglokaler som opptakssted for \u00e5 fremme politiske budskap eller kommersielle interesser er uforenlig med dette. Valglokaler skal ikke brukes i politisk eller kommersiell sammenheng. Det hender at Bystyrets kontor f\u00e5r henvendelser fra partier, enkeltpolitikere, organisasjoner og virksomheter som \u00f8nsker \u00e5 filme kampanjer og informasjonsmateriell inne i valglokalene. Slike henvendelser skal avvises da dette faller inn under valglovens bestemmelser om valgagitasjon. Valgloven \u00a7 6-6 (1) bestemmer at det er forbudt \u00e5 drive valgagitasjon i valglokalene. Dette gjelder b\u00e5de forh\u00e5ndsstemmelokaler og valgtingslokaler. Forbudet inneb\u00e6rer at det ikke er tillatt \u00e5 drive valgkamp i form av stands eller lignende. Forbudet omfatter agitasjon for eller 1 mot systemet, politiske partier, oppfatninger eller personer. Det omfatter b\u00e5de muntlige og skriftlige meningsytringer, som \u00e5 sette opp oppslag eller \u00e5 dele ut brosjyrer. Det er ikke tillatt for uvedkommende \u00e5 f\u00f8re kontroll med hvem som m\u00f8ter frem og avgir stemme, eller \u00e5 foreta velgerunders\u00f8kelser eller lignende utsp\u00f8rring av velgerne, jfr. \u00a7 6-6 (3). Det f\u00f8lger av \u00a7 6-6 (4) at uvedkommende ikke m\u00e5 f\u00e5 kunnskap om forbruket av de forskjellige valglistenes stemmesedler. Dette inneb\u00e6rer at valgfunksjon\u00e6rene ikke m\u00e5 gi opplysninger til for eksempel pressen om forbruket av stemmesedler. Pressen eller andre kan heller ikke gis adgang til stemmeavlukkene, eller andre steder hvor stemmesedlene er lagt ut, for \u00e5 se stemmeseddelforbruket. Media kan ikke gis adgang til \u00e5 fotografere eller filme velgere inne i avlukket. Dette gjelder selv om velger har gitt sitt samtykke. Velgeren skal avskjermet og usett brette sammen stemmeseddelen slik at det ikke er synlig hvilken valgliste velgeren stemmer p\u00e5, jf. valglovens \u00a7 6-9 (1). Lederen eller nestlederen i valglokalet kan bortvise personer som opptrer i strid med valglovens bestemmelser. Bystyredirekt\u00f8ren foresl\u00e5r f\u00f8lgende retningslinjer for media i valglokalene: Retningslinjer for reportasjer, fotografering og filmopptak i valglokalene ved stortings- og sametingsvalget 2025 \u2022 Bystyrets kontor og leder av valgstyret h\u00e5ndterer alle pressehenvendelser i forbindelse med valggjennomf\u00f8ringen. \u2022 Valglokaler skal ikke benyttes som opptakssted for kampanjer eller informasjonsmateriell med politisk eller kommersielt budskap. \u2022 Intervjuer skal kun foretas utenfor valglokalet. \u2022 Media kan filme eller ta bilder p\u00e5 angitte plasser i valglokalene. \u2022 Det er ikke adgang til \u00e5 fotografere eller filme velgere inne i avlukket. Dette gjelder selv om velger har gitt sitt samtykke. \u2022 Velgere kan filmes eller fotograferes n\u00e5r de avlegger stemme. Med \u00e5 avlegge stemme menes \u00e5 identifisere seg og legge stemmeseddel i urnen. Velger skal gi sitt samtykke til dette. \u2022 Det er bare tillatt \u00e5 filme eller fotografere valgmedarbeidere som gir sitt samtykke til dette. \u2022 Velgere skal gj\u00f8res oppmerksom p\u00e5 at det er media til stede i valglokalet, i den grad det er mulig. Forslag til vedtak: Valgstyret gir sin tilslutning til Retningslinjer for reportasjer, fotografering og filmopptak i valglokalene ved stortings- og sametingsvalget 2025, slik de er lagt frem i saken. 2 Dato: 3. januar 2025 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. 3 "
}