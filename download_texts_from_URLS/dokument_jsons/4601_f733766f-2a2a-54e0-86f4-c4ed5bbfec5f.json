{
  "dokument_id": "f733766f-2a2a-54e0-86f4-c4ed5bbfec5f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 52 fra Ann Jorun Hillers\u00f8y (INP) om Aktivitetskortet til barn og ungdom - Utvalg for finans, kultur og n\u00e6ring 2024",
  "url": "https://bergen.kommune.no/politikere-utvalg/api/fil/bk360/10642486/Svar-pa-skriftlig-sporsmal-nr-52-fra-Ann-Jorun-Hillersoy-INP-om-Aktivitetskortet-til-barn-og-ungdom-Utvalg-for-finans-kultur-og-naering-2024",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/93157-3 Saksbehandler: Gerd Nilsen Fra Dato: 19. juni 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 52 fra Ann Jorun Hillers\u00f8y (INP) om Aktivitetskortet til barn og ungdom - Utvalg for finans, kultur og n\u00e6ring 2024 Representanten Ann Jorun Hillers\u00f8y (INP) har den 13.06.24 sendt inn f\u00f8lgende skriftlige sp\u00f8rsm\u00e5l: Aktivitetskortet til barn og ungdom fra 0-17 \u00e5r har blitt digitalisert fra 1.januar 2024. Det er laget en app, som gir lett tilgang til de ulike tilbudene som finnes. Kommunens nettside er god p\u00e5 informasjon om bruken, men det er vesentlig at dette blir lest av den foresatte f\u00f8r kortet blir tatt i bruk av barn som har tilgjengelig smarttelefon. Det har v\u00e6rt \u00f8nskelig \u00e5 f\u00f8re statistikk p\u00e5 bruken av aktivitetene og det gir en eksponering av den foresatte, som m\u00e5 gi tilgang til barn uten smarttelefon, men har en smartklokke. Det er opplyst at barn som ikke har smarttelefon, skal kunne f\u00e5 utdelt fysisk aktivitetskort, men at ikke alle aktivitetstilbudene er oppdatert p\u00e5 hvilket kort som er i bruk i 2024. Utleveringssteder har v\u00e6rt varierende de siste \u00e5rene. Det er positivt at helsesykepleiere p\u00e5 skole og helsestasjon har blitt tildelt det ansvaret \u00e5 dele ut til de som ikke bruker NAV i stor grad. Oppstart med nytt digitalt aktivitetskort har tatt noe tid \u00e5 f\u00e5 innf\u00f8rt og barn har g\u00e5tt uten tilgang til aktiviteter. Sp\u00f8rsm\u00e5l: Hvordan er tilbakemeldingene p\u00e5 tilgjengeligheten og brukervennligheten s\u00e5 langt i \u00e5r? Hvor mange har f\u00e5tt utdelt fysisk aktivitetskort og i hvilken aldersgruppe er disse? Svar fra byr\u00e5den: Det har kommet tilbakemeldinger p\u00e5 at enkelte deler av den digitale l\u00f8sningen ikke er fullt s\u00e5 brukervennlig som m\u00e5let er at den skal v\u00e6re. Det digitale Aktivitetskortet er fortsatt under utvikling. Det er fortsatt i en prosjektfase, og det gj\u00f8res stadige endringer og tilpasninger basert p\u00e5 de tilbakemeldingene som kommer inn og de erfaringene som er blitt gjort siden lanseringen i januar. Det har v\u00e6rt en del tekniske utfordringer i oppstartfasen. De fleste av disse er allerede rettet opp i. Sv\u00e6rt f\u00e5 tilbakemeldinger gjelder tilgjengelighet, da fysisk kort er tilgjengelig for alle som ikke har anledning til \u00e5 benytte den digitale l\u00f8sningen. Det var per 18.06.24 delt ut 140 fysiske kort. Hoveddelen av disse er delt ut gjennom Introduksjonssenteret for flyktninger. Det finnes forel\u00f8pig ikke statistikk som viser hvordan utdelte fysiske kort er fordelt p\u00e5 aldersgrupper. Byr\u00e5den takker for sp\u00f8rsm\u00e5l som er med p\u00e5 \u00e5 belyse utvikling av kommunens tjenester. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}