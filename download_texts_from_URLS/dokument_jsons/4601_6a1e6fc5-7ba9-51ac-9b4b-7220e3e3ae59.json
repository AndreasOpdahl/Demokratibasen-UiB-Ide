{
  "dokument_id": "6a1e6fc5-7ba9-51ac-9b4b-7220e3e3ae59",
  "doc_type": "case_attachment",
  "kommune": 4601,
  "tittel": "Fagnotat datert 18.04.2024",
  "url": "https://bergen.kommune.no/politikere-utvalg/api/fil/bk360/10348375/Fagnotat-datert-18-04-2024",
  "tekst": " Plan- og bygningsetaten Til Fagnotat BBU - Seksjon forvaltning og samhandling V\u00e5r referanse: KLAGE-2024/12050-4 (Arbeidssted) Saksbehandler: Herman Gr\u00f8m Dato: 18.04.2024 Fra PBE Juss og tilsyn - Juridisk (Arbeidssted) KLAGE P\u00c5 VEDTAK: 163/83/0/0 Ulriksdal 2. Klage p\u00e5 tillatelse. P\u00e5bygg og ombygging mm. Hvem klager? Det er mottatt 2 klager fra naboer til tiltakseiendommen. Se punkt 2 under P\u00e5bygg, ombygging og fasadeendringer av Ulriksdal helsepark, p\u00e5bygg ny etasje \u00f8verst, solceller, ombygging og bruksendring, endring av brannskille og b\u00e6rende konstruksjoner, bro fra \u00c5rstadveien over elven, Tiltaket bearbeiding av uteomr\u00e5der 1252 m2 BRA og diverse endringer utomhus, beplantning, trapp mv. Det er s\u00f8kt om dispensasjon fra KPA2018 \u00a7 3.1 om plankrav, \u00a7 6.2.2 om avstand til vassdrag, \u00a7 26.3.8 om byggeh\u00f8yde, pbl. \u00a7 29-4 om tiltakets plassering, og veglovens krav om avstand til vei. Vedtaket Det ble gitt rammetillatelse og innvilget dispensasjoner den 29.02.2024. KPA2018 viser eiendommen som byfortettingssone, og innenfor hensynssonene luftkvalitet gul sone, flomsone i reg.plan, veist\u00f8y gul sone (ca. 50 %), veist\u00f8y r\u00f8d sone (ca. 50 %), og konsesjonsomr\u00e5de fjernvarme. Eiendommen omfattes (13 % dekningsgrad) av Planstatus reguleringsplan 17570001 Bergenhus. GNR 163 BNR 39 M.FL., Haraldsplass, Ulriksdal parkeringshus regulert til vei, bebyggelse og anlegg, gangvei, privat vei og kombinert form\u00e5l. Eiendommen omfattes videre av reguleringsplan under grunnen 64040000 Bergenhus/\u00c5rstad. Bybanen fra Sentrum til Fyllingsdalen. Klagene nevner s\u00e6rlig at det ikke kan gis dispensasjon fra plankravet. Klagegrunner Tiltaket har naboulemper i form av utsiktstap, arkitektoniske og antikvariske forhold, som best hensyntas gjennom plan. Behov for ytterligere saksbehandling ved Ingen ytterligere saksbehandling. eventuell omgj\u00f8ring Anbefalt vedtak Rammetillatelse datert 29.02.2024 opprettholdes, klagene f\u00f8rer ikke fram. Med hilsen Plan- og bygningsetaten Ulf S\u00e6terdal avdelingsleder Tarje I. Wanvik Dette dokumentet er godkjent elektronisk. etatsdirekt\u00f8r Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN 1. Om saken 1.1. Historikk S\u00f8knad mottatt 05.05.2023 gjaldt flere tiltak, p\u00e5bygg, ombygging og fasadeendring av Ulriksdal helsepark. Form\u00e5let med endringene er behovet for utvidet areal til virksomhet til private og offentlige helseforetak i bygget. I tillegg endres fasadeuttrykket, og byggets utforming s\u00f8ker \u00e5 tilpasse seg ny situasjon mot bybanen. Opprinnelig oms\u00f8kt tiltak kan beskrives som f\u00f8lger: P\u00e5bygg av en etasje p\u00e5 laveste del mot s\u00f8r (fra tre til fire etasjer). P\u00e5bygg i femte etasje med utvidelse av inntrukket teknisk etasje til full etasje, samt p\u00e5bygg av sjette etasje. Fasadeendring med puss mot s\u00f8r og tegl i nord, vindusutforming endres fra vindusb\u00e5nd til st\u00f8rre enkeltst\u00e5ende vinduer. Innvendige ombygginger, inkludert nye og tekniske installasjoner, nye brannskiller og konstruksjoner, og bruksendringer i underetasje fra parkeringsareal til tekniske rom, lager og sykkelparkering, bruksendring i f\u00f8rste etasje fra parkering til kontor. Sykkelparkering i plan U legger opp til ca. 100 sykkelparkeringsplasser, i tillegg til bes\u00f8ksparkering for sykkel under tak utvendig ved hovedinngang. Biloppstillingsplasser i plan 1 reduseres fra 48 til 3 plasser. Utomhustiltak med oppgradert beplantning og etablering av ny trapp til plan 1, rampe til sykkelparkering i plan U, og ny trapp for r\u00f8mningsvei til gateplan mot nord\u00f8st, inntrekning av eksisterende fasade p\u00e5 byggets s\u00f8r\u00f8stre hj\u00f8rne hvor det etableres ny passasje under tak for \u00e5 for\u00f8ke st\u00f8rrelse p\u00e5 fortau, etablering av bro over elven. Byggets ytre rammer blir etter tiltaket 6 og 4 etasjer over bakken, med h\u00f8ydeplassering p\u00e5 den laveste delen mot s\u00f8r fra koteh\u00f8yde 54,5 til 58,55, og mot nord fra 60,80 til 65,75. I november 2023 ble s\u00f8knaden revidert, der s\u00e6rlig oppf\u00f8lging av byarkitektens innspill ble h\u00e5ndtert. Endringene inkluderte blant annet fjerning av rette trappet\u00e5rn, skr\u00e5 takform og arkitektoniske justeringer i fasader og materialer. Endringene ble nabovarslet p\u00e5 nytt. S\u00f8knaden inkluderer s\u00f8knad om dispensasjoner fra KPA2018 \u00a7 3.1 om plankrav, \u00a7 6.2.2 om avstand til vassdrag, \u00a7 26.3.8 om byggeh\u00f8yde, pbl. \u00a7 29-4 om tiltakets plassering og avstand til nabogrense og vegloven \u00a7 29 og avstand til kommunal vei. Det ble gitt vedtak om rammetillatelse og innvilget dispensasjoner den 29.02.2024. Det ble mottatt 2 klager underskrevet av 12 naboer i boligfeltet Ulriksdal den 20.03.2024. 1.2. Opplysninger av vesentlig betydning for behandling av klagen Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3. Tiltaket er endret underveis, og det er derfor nabovarslet to ganger. Ved varsel i februar 2023 ble det mottatt 5 merknader. Merknadene fra naboer i Ulriksdal tar opp s\u00e6rlig konsekvenser i form av utsiktstap, og flere nevner behovet for en reguleringsplan og at tiltaket vil redusere arkitektoniske kvaliteter og kulturmilj\u00f8. Enkelte tar opp den trafikale situasjonen i veikrysset fra kommunal vei til fylkesvei. Det er levert et vedlegg fra flere naboer som viser ulike illustrasjoner og bilder der utsikt p\u00e5virkes. Naboene motsetter seg sterkt \u00f8kning i h\u00f8yden og mener reguleringsplan er n\u00f8dvendig. Det ettersp\u00f8rres videre om noen av form\u00e5lene i tiltaket kan realiseres p\u00e5 andre Saksnummer KLAGE-2024/12050 Side 2 av 9 m\u00e5ter for \u00e5 redusere konsekvensene som naboer. Det bes ogs\u00e5 om at tiltaket tilpasses hensynssone kulturmilj\u00f8 i kommuneplanen. I merknaden vises det til at 16 eiendommer i Ulriksdal har merknader til saken. Etter revidert s\u00f8knad ble det sent ut utvidet nabovarsling til samtlige naboer som tidligere undertegnet fellesmerknaden. I denne omgangen ble det mottatt merknader fra 11 eiendommer, som i hovedsak tar opp de samme forholdene. S\u00f8ker har inngitt kommentarer til merknadene i s\u00f8knaden. Det vises til at s\u00f8kersiden har hatt en arbeidsprosess med byarkitekten i flere omganger for \u00e5 ivareta byrommet og planer for langsiktig bystruktur og at bygget beholder eksisterende fotavtrykk. Tiltaket bedrer trafikksikkerheten for myke trafikanter, at parkering i bygget reduseres, og at disse arealene omdisponeres. Det fastholdes at oms\u00f8kte tiltak ligger innenfor eiendommens t\u00e5legrense, og bygger p\u00e5 en bred vurdering av eiendommen og omkringliggende omgivelser. Fortettingen m\u00e5 anses p\u00e5regnelig i byfortettingssonen. Det er gjort tilpasningstiltak for \u00e5 hensynta villabebyggelsen i \u00f8st som ikke vil medf\u00f8re kvalifiserte naboulemper. Det vises til store samfunnsmessige fordeler ved tiltaket i form av samlokalisering av helsetjenestetilbud, og at en planprosess ikke vil kunne tilf\u00f8re et bredere vurderingsgrunnlag enn byggesaken. Det vises til merknadene og tilsvaret i sin helhet. Bymilj\u00f8etaten har gitt uttale den 17.07.2023 med naturfaglig vurdering for tiltaket som plasseres 0 m fra M\u00f8llendalselva. P\u00e5 strekningen er elven derimot sterkt kanalisert, og har sv\u00e6rt begrensede verdier knyttet til biologisk mangfold, friluftsliv og estetikk. Ettersom tiltaket ikke medf\u00f8rer at byggets fotavtrykk mot vassdraget \u00f8kes, vurderes at det ikke vil gi vesentlig negative konsekvenser s\u00e5 lenge det ikke forekommer avrenning. Av hensyn til by\u00f8kologien og landskapsbildet vurderes det ogs\u00e5 som positivt at forplassen i s\u00f8r\u00f8st planlegges oppgradert med beplantning. Det stilles sp\u00f8rsm\u00e5l ved behovet for broen, samt om gjennomgangen vil framst\u00e5 allment tilgjengelig. Bymilj\u00f8etaten vil ikke frar\u00e5de at det gis tillatelse til tiltaket, under forutsetning om at det ikke forekommer avrenning til vassdraget. Bymilj\u00f8etaten har den 27.02.2024 gitt veifaglig vurdering og innvilget dispensasjon fra veglova \u00a7 30 for byggegrense mot kommunal vei p\u00e5 vilk\u00e5r. Byarkitekten har gitt uttale den 09.01.2024. Byarkitekten ser positivt p\u00e5 at transformasjonen s\u00f8ker \u00e5 la bygget framst\u00e5 som en helhet volummessig, og at bygget \u00e5pner seg mot s\u00f8r og henvender seg mot Ulriksdal i \u00f8st. Det har blitt sett p\u00e5 en rekke alternativer knyttet til nedtrapping mot nord, og mansardtakavslutning p\u00e5 hele volumet framst\u00e5r som rolig og avklart. Valget med ulik materialbruk i de ulike delene med pusset mur p\u00e5 endene og tegl p\u00e5 midtseksjonen bidrar til en nedbryting av volumet, der den s\u00f8rligste delen forholder seg skalamessig til bebyggelse i \u00f8st. Prosjektet framst\u00e5r som en meget helhetlig farge- og materialpalett, men det oppfordres til \u00e5 unders\u00f8ke bruk av fargepigment i de pussede fasadene som forholder seg til de \u00f8vrige fargene i bygget. Det er videre gitt anbefalinger til ytterligere \u00e5pning av bygget mot publikum i 1. etasje og materialbruk i kombinasjon med solceller p\u00e5 tak. Byantikvaren har gitt uttaler den 02.08.2023, og senere den 09.01.2024 til revidert s\u00f8knad. Byantikvaren kan ikke se at endringene i prosjektet svarer ut deres tilbakeholdenheter fra Saksnummer KLAGE-2024/12050 Side 3 av 9 opprinnelig uttale. Byantikvaren er ikke enig i konklusjonen i stedsanalysen, og mener at Ulriksdal blir negativt p\u00e5virket i form av svekkelse av frisikt over byen. Det vises til Per Griegs plan om frisikt over byen, som oms\u00f8kt tiltak ytterligere vil svekke intensjonene til. Byantikvaren har i dialog med tiltakshaver tydelig formidlet at \u00f8kte byggeh\u00f8yder ikke er i tr\u00e5d med deres anbefalinger. Byantikvaren vurderer at de ikke kan se at en \u00f8kning av byggeh\u00f8yden svarer ut kulturminnestrategien eller ivaretar omkringliggende kulturmilj\u00f8 p\u00e5 en god m\u00e5te. Tiltaket vil i stor grad p\u00e5virke omgivelsene negativt. Byantikvaren har ingen merknader til fasadeendringene, utover at materialbruken b\u00f8r tilpasse seg omgivelsene i farge og materialer bedre enn i dag. Det er ikke mottatt uttalelser fra Statsforvalteren i Vestland og Vestland fylkeskommune. 2. Om klagen Klage innsendt av Johan Giertsen datert 20.03.2024 er navngitt med Kristoffer Haugarvoll og Janniche Torsvik, Ulriksdal 28, Svein Ove B\u00e5tnes og Kirsten Grevskott, Ulriksdal 30, Anna L\u00f8nning Giertsen, Fredrik Smith Christiansen, Tone L\u00f8nning og Johan Giertsen, Ulriksdal 31, Erik og Lene Loy, Ulriksdal 36, og Turid Giertsens d\u00f8dsbo, Ulriksdal 5. Klagen trekker fram at naboene reagerer p\u00e5 at det innvilges flere dispensasjoner, blant annet fra plankravet og byggeh\u00f8yde. Det vises til sak fra 2004 der utbygger \u00abmed minste margin\u00bb fikk dispensasjon fra plankravet, og at det derfor ikke kan forventes ny dispensasjon i denne omgangen til p\u00e5- og ombygging av samme tiltak. Utbygger m\u00e5 derfor denne gangen f\u00f8lge hovedregelen om plan og ikke f\u00e5 unntak gjennom dispensasjon. Mangelen p\u00e5 regulering m\u00e5 medf\u00f8re at det ikke blir gitt dispensasjon. Klagen viser til flere grunner for hvorfor reguleringsplan m\u00e5 v\u00e6re p\u00e5krevd i denne saken. Reguleringsplan vil sikre at tiltaket, s\u00e6rlig h\u00f8yden, blir vurdert bredt, ses i sammenheng med omr\u00e5det og sikrer antikvariske hensyn og kulturmilj\u00f8. Klagen viser til at bygningsmyndigheten vurderer str\u00f8kets karakter strengt overfor privatpersoner, og m\u00e5 vurdere like strengt n\u00e5r eier av n\u00e6ringsbygg s\u00f8ker om endringer. Klager er ikke enig i at form\u00e5let med tiltaket er offentlige form\u00e5l, men gjelder privat\u00f8konomiske motiver for utleie, og viser til at eier av eiendommen beskriver bygget som \u00abet utleiebygg\u00bb. Det m\u00e5 stilles strengere krav til slike tiltak enn tiltak som er n\u00f8dvendig for kommunens ut\u00f8velse av lovp\u00e5lagte tjenester. Det vises ogs\u00e5 til at \u00f8kt bygningsh\u00f8yde vil p\u00e5virke boligomr\u00e5det negativt, ettersom det tetter det eneste mellomrommet mot (nord-)vest som sikrer fri sikt mot byen. Klage innsendt av Bettina Riedel og Rolf Str\u00f8m, Ulriksdal 11, den 20.03.2024, slutter seg til klage fra Giertsen, og trekker fram at det ikke er forventelig for omkringliggende eiendommer at tiltaket tillates med dispensasjon og viser til at det er stor uenighet om tiltaket og ingen hast forbundet med det. Tiltakshaver og ansvarlig s\u00f8ker har f\u00e5tt anledning til \u00e5 uttale seg til klagene, men vi har ikke registrert mottatt noe tilsvar. Det vises til klagene i sin helhet. Saksnummer KLAGE-2024/12050 Side 4 av 9 3. Vurdering av klagen 3.1 Plankrav Et hovedpoeng for klagerne er at oms\u00f8kt tiltak best kan realiseres gjennom en planprosess. Det vises til at bygget ble etablert uten plan og gjennom dispensasjoner tidligere med \u00abminste margin\u00bb. Det vises s\u00e6rlig til tiltakets p\u00e5virkning for omgivelsene, i form av utsiktstap, arkitektoniske, antikvariske og trafikale forhold. Eiendommen er i hovedsak uregulert og tiltaket inng\u00e5r ikke i plan. Oms\u00f8kt tiltak krever derfor regulering, etter kommuneplanens arealdel \u00a7 3. Det er ikke rom for \u00e5 unnta tiltaket fra plankravet. Det er s\u00f8kt om dispensasjon. Etter plan- og bygningsloven kapittel 19 kan kommunen gi dispensasjon fra bestemmelser i loven eller planer. Pbl. \u00a7 19-2 andre ledd bestemmer at: \u00abdispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene.\u00bb Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen fram mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Dispensasjon fra plankravet vil f\u00f8rst v\u00e6re aktuelt i allerede fullt utbygde omr\u00e5der, der det ikke er n\u00f8dvendig med en overordnet vurdering av hensynene plankravet skal ivareta. Klage viser til tidligere gitt dispensasjon fra plankravet, som muliggjorde etablering av byggverket i f\u00f8rste omgang. Byr\u00e5det fattet den 16.06.2004, sak 1352-04, arkivert i sak med v\u00e5r referanse 199721887-73, vedtak om \u00e5 innvilge dispensasjon fra plankravet. Dispensasjonen ble innvilget s\u00e6rlig p\u00e5 bakgrunn av at trafikkforholdene var belyst og avklart i byggesaken. I innev\u00e6rende sak har ikke fagetaten vurdert trafikkforhold som s\u00e6rlig problematisk. Tiltaket medf\u00f8rer reduksjon i parkeringskapasiteten i bygget, og treffer tiltak for \u00e5 bedre trafikkforholdene for myke trafikanter til og rundt bygget. I tiden siden bygget ble etablert har det kommet til bybane rett s\u00f8r for eiendommen, samtidig som tiltaket ikke endrer avkj\u00f8rselsforholdene. Det nevnes videre at plankravet i kommuneplanen har endret seg de siste 20 \u00e5rene, og det samme har tidligere plankrav i plan- og bygningsloven av 1985 \u00a7 70 nr. 1 og kommunens adgang til \u00e5 gi dispensasjon fra loven. Tiltaket gjelder videre et mindre tiltak enn i 2003, og ikke for\u00f8ker byggverkets fotavtrykk. Fagetaten finner derfor ikke \u00e5 kunne vektlegge i s\u00e6rlig grad at det er gitt dispensasjon p\u00e5 eiendommen tidligere. Flere av klagene og nabomerknadene har problematisert at oms\u00f8kt tiltak ikke er forventelig eller p\u00e5regnelig for omgivelsene. S\u00f8ker har p\u00e5 sin side framholdt at utviklingen er forventelig i byfortettingssonen. Saksnummer KLAGE-2024/12050 Side 5 av 9 Fagetaten er enig med klagersiden i at p\u00e5regneligheten av utviklingen ikke kan vektlegges i s\u00e6rlig grad. Omr\u00e5det er i all hovedsak ikke regulert, og oms\u00f8kt tiltak har ikke v\u00e6rt underlagt en reguleringsprosess. Omr\u00e5det er i kommuneplanen avsatt til sentrumsform\u00e5l i byfortettingssone, i en sentral beliggenhet i helseklyngen. Selv om noe fortetting dermed vil v\u00e6re p\u00e5regnelig, kan ikke tiltaket kreve like stor forventning fra omgivelsene som et tiltak som har underg\u00e5tt en fullstendig reguleringsprosess. Fagetaten vil ogs\u00e5 peke p\u00e5 at tiltaket for \u00e5 kunne tillates krever en rekke dispensasjoner, ettersom det er i strid med flere materielle bestemmelser b\u00e5de i lov og eksisterende plangrunnlag. Denne situasjonen aktualiserer ytterligere behovet for regulering av tiltaket. S\u00f8ker har i s\u00f8knadsomgangen vist til flere eiendommer i omr\u00e5det, blant annet metodisthjemmet og Haukeland skole, som menes \u00e5 ha en viss overf\u00f8ringsverdi til vurderingen av dispensasjon fra plankravet. Det vises til at disse er realisert i eksisterende situasjon uten detaljregulering, og med flere dispensasjoner fra materielle krav i kommuneplanen og KDP Fjellsiden s\u00f8r. Det erkjennes at sakene ikke er faktisk eller rettslig like. Fagetaten er enig i at sakene det vises til ikke har noen direkte overf\u00f8ringsverdi til n\u00e5v\u00e6rende sak. Vi ser likevel at store tiltak med offentlige form\u00e5l er gitt tillatelse uten krav om detaljregulering i omr\u00e5det. Dette aktualiserer behovet for regulering i omr\u00e5det. I saken her har vi likevel kommet til en annen vurdering. Fagetaten har etter en samlet vurdering kommet til at det kan innvilges dispensasjon fra plankravet for tiltaket. I denne vurderingen har vi vektlagt at tiltaket ikke medf\u00f8rer noe \u00f8kt fotavtrykk, men i hovedsak retter seg oppover i h\u00f8yden. \u00d8vrige forhold ved tiltaket knytter seg til visuelle kvaliteter og innvendige endringer, som vi vurderer at kan bli tilstrekkelig belyst i byggesaken. Vedlagt s\u00f8knaden er det innsendt stedsanalyse utarbeidet av b+b arkitekter og datert 14.03.2023, etter oppskriften i KPA2018 \u00a7 8.3 som avklarer sammenhengen mellom prosjektet omgivelsene, gir anbefalinger til t\u00e5legrense og bidrar til \u00e5 opplyse problemstillinger i prosjektet. Det er i tillegg utarbeidet trafikkvurdering, flomsonevurdering, gjort solstudier og klimagassberegninger, som videre opplyser forhold i tiltaket. Gjennom s\u00f8knadsprosessen har det v\u00e6rt en rik medvirkningsprosess fra naboer i omgivelsene og kommunale fagetater for ulike interesser. Oms\u00f8kt tiltak har videre blitt bearbeidet fra forh\u00e5ndskonferanse i 2021, til innsendt s\u00f8knad som opprinnelig nabovarslet og andre gangs nabovarsel, som s\u00f8ker \u00e5 ivareta flere av de innkomne merknadene og uttalelsene. Selv om fagetaten prim\u00e6rt mener at omr\u00e5det b\u00f8r reguleres, har vi derfor kommet til at denne byggesaken kan behandles uten at hensynene bak plankravet blir vesentlig tilsidesatt. Det har heller ikke blitt krevd plan fra andre offentlige myndigheter, selv om s\u00f8knaden har v\u00e6rt til uttale der. Det er videre krav om tillatelse fra fylkeskommunen om bygging n\u00e6rmere fylkesvei enn byggegrensen i veglova, f\u00f8r det kan gis igangsettingstillatelse. Fordelene ved \u00e5 innvilge dispensasjonen knytter seg i hovedsak til utvidelse av arealer til helsetjenester som vi vurderer som en objektiv fordel. Tiltaket bidrar videre til m\u00e5l i KPS om prioritering av myke trafikanter, sykkelparkering og reduksjon av biloppstillingsplasser. Ulempene omfatter i hovedsak naboulemper i form av utsiktstap for naboer, i tillegg til Saksnummer KLAGE-2024/12050 Side 6 av 9 ulemper for kulturmilj\u00f8 slik byantikvaren beskriver. Fagetaten vurderer ut fra dette at fordelene er klart st\u00f8rre enn ulempene. 3.2 Byggeh\u00f8yde Etter pbl. \u00a7 29-4 f\u00f8rste ledd tredje setning bestemmer at bygning med gesimsh\u00f8yde over 8 meter og m\u00f8neh\u00f8yde over 9 meter bare kan f\u00f8res opp hvor det har hjemmel i plan. Kommunen skal videre godkjenne byggverkets h\u00f8ydeplassering. Oms\u00f8kt p\u00e5bygg f\u00e5r en byggeh\u00f8yde over gjennomsnittsniv\u00e5 p\u00e5 terreng p\u00e5 15,8 meter p\u00e5 den laveste delen og 22,6 meter p\u00e5 den h\u00f8yeste. Det er s\u00f8kt om dispensasjon fra krav til byggeh\u00f8yde. Hovedhensynet bak krav til byggeh\u00f8yde er \u00e5 plassere bygningen p\u00e5 eiendommen i forhold til terreng og omr\u00e5dets bebyggelsesstruktur. Bestemmelsen skal ivareta hensyn til brannspredning, behovet for luft, lys og utsikt samt hindre innsyn. Etter KPA2018 \u00a7 26.3.8 bokstav c skal s\u00f8knader om tiltak som er unntatt krav om regulering ha h\u00f8yde p\u00e5 maksimalt 4 etasjer, og ikke h\u00f8yere enn 15 meter fra ferdig planert terrengs gjennomsnittsniv\u00e5. Fagetaten vurderer at oms\u00f8kt byggeh\u00f8yde er et stort brudd med lovens krav. I tillegg \u00f8nsker vi \u00e5 peke p\u00e5 at byggeh\u00f8yde er et naturlig forhold \u00e5 regulere i en plan. I denne saken er det i tillegg fra flere naboer pekt p\u00e5 bekymringer i form av utsiktstap som f\u00f8lge av byggeh\u00f8yden. S\u00f8ker har begrunnet s\u00f8knaden med at omkringliggende bebyggelse i stor grad best\u00e5r av bygninger med helseform\u00e5l og videre at topografien mot tilliggende boligomr\u00e5de i \u00f8st gj\u00f8r at de ikke kan se at byggeh\u00f8yden gir nevneverdige naboulemper. Videre at utformingen er tilpasset boligbebyggelsen ved \u00e5 videref\u00f8re nedtrappingen av byggets h\u00f8yde og \u00f8vrig omkringliggende bebyggelse. Fagetaten har vurdert naboulempene som p\u00e5pekes. Vi er enige i at tiltaket vil medf\u00f8re noen ulemper for naboene i form av tap av frisikt mot vest. Vi har likevel kommet til at tapet ikke utgj\u00f8r kvalifiserte ulemper som medf\u00f8rer at kommunen ikke kan tillate s\u00f8kers \u00f8nskede h\u00f8yde og plassering. I denne vurderingen har vi vektlagt prosessen i byggesaken, der s\u00f8ker b\u00e5de har v\u00e6rt i dialog med kommunale fagetater og gjort enkelte tilpasninger av tiltaket, og vurdert innspill fra naboer, av hensyn til den omkringliggende bebyggelsen. Vedlagt s\u00f8knaden ligger ogs\u00e5 solanalyse som viser sm\u00e5 virkninger p\u00e5 solforhold for nabobebyggelsen. Vi vektlegger videre at byggverkets nedtrapping i h\u00f8yde mot s\u00f8r videref\u00f8res. P\u00e5 bakgrunn av dette har vi vurdert at en dispensasjon ikke vil vesentlig tilsidesette hensynene bestemmelsene skal ivareta. Fordelene ved en dispensasjon er klart st\u00f8rre enn ulempene. 3.3 Avstand til nabogrense Byggverket er plassert tett til eiendomsgrense flere steder, og m\u00e5ler p\u00e5 det n\u00e6rmeste inntil 0 meter i s\u00f8r. Bygningskroppens fotavtrykk forblir uendret med tiltaket. I tillegg inkluderer s\u00f8knaden tiltaket utenomhustiltak, trapper mot nord\u00f8st og s\u00f8rvest, og gangbro fra Saksnummer KLAGE-2024/12050 Side 7 av 9 \u00c5rstadveien over elven. Etter pbl. \u00a7 29-4 andre ledd skal byggverk ha en avstand fra nabogrense som minst svarer til byggverkets halve h\u00f8yde og ikke under 4 meter. Tiltaket krever derfor dispensasjon for \u00e5 kunne tillates. Det er s\u00f8kt om dispensasjon. Det er s\u00f8kt om plassering inntil 0 m fra nabogrense mot bnr 490 og 189. Byggverkets plassering skal godkjennes av kommunen, etter f\u00f8rste ledd. Hovedhensynet bak plan- og bygningsloven \u00a7 29- 4 andre ledd er \u00e5 hindre brannspredning til andre byggverk og ivareta behovet for luft, lys, utsikt samt hindre innsyn. Utklipp av situasjonsplan datert 30.01.2023. S\u00f8ker har begrunnet dispensasjonss\u00f8knaden med at utvidelse av bygningskroppen i h\u00f8yden ikke kommer i konflikt med branntekniske hensyn, og at hensynene til lys, luft og utsikt ikke blir vesentlig tilsidesatt. Fagetaten har vurdert at bygget er eksisterende, og at endringen av h\u00f8yde og innvendige bruksendringer ikke er av betydning for brannspredning som bestemmelsen skal sikre. Det samme gjelder hensynene til lys, luft og utsikt. Tiltaket medf\u00f8rer videre forbedringer av utemilj\u00f8et og tilgang til bygget og Ulriksdalen. Fagetaten vurderer derfor at en dispensasjon ikke vil vesentlig tilsidesette hensynene bak bestemmelsen. Realisering av tiltaket er en stor fordel med offentlig form\u00e5l, og vi kan ikke se nevneverdige ulemper med plasseringen. Fordelene ved en dispensasjon er klart st\u00f8rre enn ulempene. 3.4 Avstand til vassdrag Byggverket er p\u00e5 det n\u00e6rmeste plassert inntil vassdrag p\u00e5 bnr 190. Byggverkets fotavtrykk blir ikke endret av tiltaket. Etter KPA2018 \u00a7 6.2.2 skal tiltak ha avstand til vassdrag p\u00e5 10 meter i byfortettingssonen. Det er derfor s\u00f8kt om dispensasjon fra bestemmelsen. Hensynet bak byggeforbudet langs vassdrag er \u00e5 verne sonen mott byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmenne interesser, samt hindre at tilgjengeligheten til sj\u00f8 og vassdrag reduseres. S\u00f8ker har beskrevet at tiltaket ikke f\u00e5r konsekvenser for elvel\u00f8pet, ettersom det i hovedsak forholder seg innenfor byggets eksisterende fotavtrykk, inkludert en mindre utvidelse/tilpasning under bakken i s\u00f8r. Fagetaten har vurdert at tiltak ikke endrer byggverkets avstand til vassdraget. Bymilj\u00f8etaten har uttalt at tiltaket ikke hindrer allmenn ferdsel eller tilgjengelighet til vassdraget, og ikke medf\u00f8rer konsekvenser for naturmangfold eller landskap. Fagetaten vurderer derfor at en dispensasjon ikke vil vesentlig tilsidesette hensynene bak bestemmelsen. Fordelene er klart st\u00f8rre enn ulempene. Saksnummer KLAGE-2024/12050 Side 8 av 9 3.5 Vegloven \u00a7 30, krav til avstand til midtlinje kommunal vei Tiltaket er oms\u00f8kt plassert 5,2 meter fra midtlinje p\u00e5 kommunal vei Ulriksdal p\u00e5 gnr 163 bnr 486. Byggverk krever tillatelse fra veimyndigheten for \u00e5 kunne tillatelse, etter veglova \u00a7 30, jf. \u00a7 29. Det er s\u00f8kt om dispensasjon fra veglovas byggegrense p\u00e5 15 meter til midtlinje kommunal vei. Bymilj\u00f8etaten har som veimyndighet fattet vedtak om dispensasjon fra byggegrensen den 27.02.2024. Bymilj\u00f8etaten vurderer at tiltaket ikke vil ber\u00f8re veiinteressene p\u00e5 en m\u00e5te som er til hinder for vedlikehold eller framtidig veiutvidelse. Avkj\u00f8rselsforholdene endres ikke. Det er stilt vilk\u00e5r til vedtaket. 3.6 Visuelle kvaliteter Etter pbl. \u00a7 29-2 skal ethvert tiltak prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. Ved tiltak som knytter seg til et eksisterende byggverks ytre kan kommunen i vurderingen legge vekt p\u00e5 hensynet til viktige historiske, arkitektoniske og andre kulturelle verdier. Fagetaten vurderer at oms\u00f8kte tiltak f\u00f8rer til en forbedring av byggverkets ytre. Byarkitekten har uttalt at det er positivt at bygget framst\u00e5r som en helhet volummessig. Nedtrappingen i h\u00f8yde mot s\u00f8r gj\u00f8r at bygget henvender seg mot Ulriksdalen i \u00f8st og sammenheng med bebyggelsen i nord. Variasjon i materialbruk i seksjonene bidrar til en nedbryting av volumet skalamessig. Byantikvaren mener at prosjektet er utformet med en helhetlig farge- og materialpalett, og har gitt videre anbefalinger til fargebruk. Fagetaten er enig i denne vurderingen, og har vurdert at tiltaket innehar tilstrekkelig gode kvaliteter. 4. Konklusjon Rammetillatelse datert 29.02.2024 opprettholdes. Klagene f\u00f8rer ikke fram. Vedlegg: 1. Oversiktskart 2. Oversiktsfoto 3. Situasjonsplan 4. Klager datert 20.03.2024 5. Rammetillatelse datert 29.02.2024 6. Nabomerknader og tilsvar 7. Uttale bymilj\u00f8etaten datert 17.07.2023 og vedtak datert 27.02.2024 8. Uttale byarkitekten datert 09.01.2024 9. Uttaler byantikvaren datert 02.08.2023 og 09.01.2024 10. S\u00f8knad 11. Tegninger Saksnummer KLAGE-2024/12050 Side 9 av 9 "
}