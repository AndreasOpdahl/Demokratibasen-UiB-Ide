{
  "dokument_id": "f5cd726c-0ff4-52f5-9c15-d85ac6e4b405",
  "doc_type": "case_presentation",
  "kommune": 4601,
  "tittel": "Oppnevning av m\u00f8tefullmektiger i Bergen kommune.",
  "url": "https://bergen.kommune.no/politikere-utvalg/api/fil/bk360/11614724/Framstilling-Oppnevning-av-motefullmektiger-i-Bergen-kommune-",
  "tekst": " Forretningsutvalget Saksframstilling V\u00e5r referanse: 2018/60795-31 Saksbehandler: Bjarte K. Fr\u00f8nsdal Oppnevning av m\u00f8tefullmektiger i Bergen kommune. Hva saken gjelder: Det skal v\u00e6re et utvalg av faste m\u00f8tefullmektiger ved hvert forliksr\u00e5d, jf. forskrift til tvisteloven (tvistelovforskriften) \u00a7 3. M\u00f8tefullmektigene oppnevnes av kommunen hvert 4. \u00e5r. I kommuner med mer enn 90 000 innbyggere skal utvalget ha minst 10 medlemmer. Dette gjelder alts\u00e5 for Bergen kommune. Kort om m\u00f8tefullmektig M\u00f8tefullmektig i forliksr\u00e5det er omtalt i lov om mekling og rettergang i sivile tvister (tvisteloven) 17. juni 2005 \u00a7 6-7 sjette ledd, og forskrift til tvisteloven (tvistelovforskriften) 21. desember 2007 \u00a7 3 En part som ikke har plikt til \u00e5 m\u00f8te personlig i forliksr\u00e5det kan m\u00f8te ved en prosessfullmektig. Som prosessfullmektig kan partene for eksempel bruke advokat og autorisert advokatfullmektig, inkassobevillingshaver med inkassooppdrag for saken, ansatt eller annen person med tilknytning til n\u00e6ringsvirksomhet saken gjelder, ektefelle eller samboer, slektning i rett opp- eller nedstigende linje eller s\u00f8sken. En part kan ogs\u00e5 benytte et medlem av utvalget av faste m\u00f8tefullmektiger. M\u00f8tefullmektigen skal da representere parten i den p\u00e5g\u00e5ende tvistesaken. Det er opprettet et slikt utvalg av faste m\u00f8tefullmektiger for forliksr\u00e5det i hver kommune. Praksis er slik at forliksr\u00e5dene sender ut liste over oppnevnte m\u00f8tefullmektiger til partene som har bedt om m\u00f8tefullmektig og parten tar kontakt med \u00f8nsket m\u00f8tefullmektig direkte. Som fast m\u00f8tefullmektig kan oppnevnes enhver person som er over 25 \u00e5r med alminnelig god samfunnsmessig kunnskap og som godt behersker skriftlig og muntlig norsk spr\u00e5k Prosess \u2013 oppnevning av m\u00f8tefullmektiger Bystyrets kontor har hatt ansvaret for oppnevning av m\u00f8tefullmektiger siden 2016, da den ble overf\u00f8rt (f\u00f8rt tilbake) fra byr\u00e5det, gjennom vedtak i sak 239/15 \u2018Prinsipper for deltakelse i og oppnevning av kommunens representanter i styrer, r\u00e5d og utvalg \u2013 bystyreperioden 2015- 2019\u2019. I vedtakspunkt 5 heter det: \u00abAnsvaret for kommunens oppnevning av et m\u00f8tefullmektigutvalg knyttet til forliksr\u00e5det, overf\u00f8res fra byr\u00e5det til bystyrets kontor\u00bb. 1 Dette har til n\u00e5 v\u00e6rt behandlet administrativt uten politisk involvering og oppnevning i utvalg/bystyret. I praksis ved at Bystyrets kontor har forespurt enkeltpersoner om de kan tenke seg \u00e5 p\u00e5ta seg vervet som m\u00f8tefullmektig. Dette har ikke fungert tilfredsstillende, b\u00e5de fordi det er vanskelig \u00e5 oppn\u00e5 en noenlunde god kj\u00f8nnsfordeling (ikke et krav), men ogs\u00e5 fordi noen m\u00f8tefullmektiger har trukket seg f\u00f8r 4 \u00e5rs perioden er over. Dette gjelder s\u00e6rlig personer som i perioden har oppn\u00e5dd pensjonsalder. Dette er noe av \u00e5rsaken til at Bergen kommune pr i dag kun har tilgjengelig 3 av lovens krav til minst 10 m\u00f8tefullmektiger. Det fremg\u00e5r for \u00f8vrig av nevnte bystyresak at det har v\u00e6rt praktisert tilsvarende fra byr\u00e5dssiden tidligere: \u00abBasert p\u00e5 erfaringer fra innev\u00e6rende og foreg\u00e5ende bystyreperiode m\u00e5 en konstatere at byr\u00e5dsavdeling for finans i begrenset grad har lykkes med \u00e5 oppnevne et godt fungerende m\u00f8tefullmektigutvalg\u00bb. Det pekes i saken p\u00e5 at bystyrets kontor har bedre forutsetninger: \u00abEn supplerende metode for \u00e5 finne egnete medlemmer til m\u00f8tefullmektigutvalget, kan v\u00e6re vektlegging av utvist samfunnsengasjement i form av erfaring som folkevalgt. Bystyrets kontor, som betjener de fleste folkevalgte organene i kommunen, og som ogs\u00e5 er i tett kontakt med de politiske partiene, vil ha et langt bedre inntak til \u00e5 f\u00e5 gode forslag fra f.eks. de politiske partiene, enn det en administrasjon p\u00e5 byr\u00e5dssiden vil ha.\u00bb Bystyrets kontor har unders\u00f8kt alternative m\u00e5ter \u00e5 engasjere m\u00f8tefullmektiger og vurdert flere alternativer. Praksis fra Oslo kommune anses som den beste, blant annet pga. selve prosessen ved utvelgelse som er mer ryddig og konsekvent, men ogs\u00e5 fordi ordningen p\u00e5 bedre m\u00e5te sikrer kontinuitet ved at m\u00f8tefullmektigene har vervet hele valgperioden. Ansvaret for oppnevning i Oslo kommune ble i 2005 delegert fra bystyret til byr\u00e5det, og er videredelegert til byr\u00e5dsleder. Byr\u00e5dsleders kontor ber partigruppene om forslag til kandidater innen en n\u00e6rmere angitt frist. Denne ordningen har fungert bra og det er \u00f8nskelig at Bergen kommune f\u00f8lger tilsvarende metode. P\u00e5 bakgrunn at dette ber bystyredirekt\u00f8ren om innspill til m\u00f8tefullmektiger fra partigruppene v/gruppelederne innen 15. desember for perioden 01.01.25 - 31.12.28. Det legges ved informasjonsskrivet \u00abInformasjon om \u00e5 v\u00e6re m\u00f8tefullmektig i forliksr\u00e5det\u00bb. Kandidater bes gjort kjent med denne informasjonen. N\u00e5r det gjelder kriterier for oppnevning til m\u00f8tefullmektig viser vi til de f\u00f8lgende avsnittene: \u00abSom fast m\u00f8tefullmektig kan oppnevnes enhver person som er over 25 \u00e5r med alminnelig god samfunnsmessig kunnskap og som godt behersker skriftlig og muntlig norsk spr\u00e5k, jf. tvistelovforskriften \u00a7 3 annet ledd. Det anses \u00e5 v\u00e6re en fordel at de som oppnevnes, har noe kunnskap om forliksr\u00e5dets virksomhet. M\u00f8tefullmektigen b\u00f8r kunne f\u00e5 veiledning om forliksr\u00e5dets virksomhet og forliksr\u00e5dsbehandlingen ved \u00e5 henvende seg til det aktuelle forliksr\u00e5d og sekretariat\u00bb. Forslag til vedtak: 1. Forretningsutvalget slutter seg til bystyredirekt\u00f8rens anbefaling til fremgangsm\u00e5te for valg av m\u00f8tefullmektiger. 2. Partigruppene bes oversende forslag til m\u00f8tefullmektiger til bystyrets kontor innen 15. desember 2024. 2 Dato: 29. november 2024 \u00d8ivind Hauge St\u00f8le - fagleder Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. Vedlegg: Informasjon om \u00e5 v\u00e6re m\u00f8tefullmektig i forliksr\u00e5det 3 "
}