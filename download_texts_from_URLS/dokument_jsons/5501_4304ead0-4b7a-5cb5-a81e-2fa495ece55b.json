{
  "dokument_id": "4304ead0-4b7a-5cb5-a81e-2fa495ece55b",
  "doc_type": "case_attachment",
  "kommune": 5501,
  "tittel": "Oppdatering av retningslinjer for leie av Troms\u00f8 kommunes gymsaler og skolelokaler",
  "url": "https://innsyn.tromso.kommune.no/application/getMoteDokument?dokid=2001732140",
  "tekst": " Retningslinjer ved leie av Troms\u00f8 kommunes gymsaler og skolelokaler til idrett og fritidsform\u00e5l 1. Forord Retningslinjene gjelder ved korttidsleie og gjentakende korttidsleie av Troms\u00f8 kommunes gymsaler og skolelokaler. Grunnlaget for retningslinjene er Troms\u00f8 kommunes eiendoms- og disposisjonsrett til gymsaler og skolelokaler. Retningslinjene gjelder s\u00e5 langt de samsvarer med de til enhver tids gjeldende lover og forskrifter p\u00e5 omr\u00e5det, samt kommunale vedtak. Ved leie av idrettshaller er det egne retningslinjer. Det er i siste instans Troms\u00f8 kommune, som byggeier, som etter en konkret vurdering fastsetter vilk\u00e5rene for leieforholdet. 2. Form\u00e5l Retningslinjene har til form\u00e5l \u00e5 regulere utleie av gymsaler, i tr\u00e5d med f\u00f8lgende planer og hensyn: 1. Kommunedelplan for idrett og friluftsliv 2023-2026. 2. Strategisk Oppvekstplan 2019-2026. 3. Arrangementsstrategi for Troms\u00f8 kommune 2017-2025. 4. Utvikling av Troms\u00f8 kommune som et attraktivt sted for innbyggere, arrang\u00f8rer og bes\u00f8kende. 5. Likebehandling av leietakerne innenfor gjeldende prioriteringer. 6. Ivaretakelse av publikums sikkerhet under arrangementer. 7. At ulempene ved bruk minimeres, for Troms\u00f8 kommune, naboer og allmennheten. 8. Milj\u00f8vennlige arrangementer der det er aktuelt. 9. Forsvarlig istandsetting og rydding etter endt leieforhold. 10. At bruken fremst\u00e5r som midlertidig, og egnet for omr\u00e5det. 3. Definisjoner 3.1. Leietaker Leietaker defineres som den fysiske eller juridiske person som inng\u00e5r avtale om leie av bygg, eksempelvis en klubb. Troms\u00f8 kommune forholder seg kun til leietaker og ikke brukergruppene som leietaker representerer. 3.2. Lokaler Godkjente leieobjekter kan finnes her: https://www.bookup.no/ Her fremg\u00e5r informasjon om tjenestetilbyder samt hvilken type leie som er aktuell ved det enkelte leieobjekt. 3.3. Skoleruta Skoleruta fastsettes av Troms\u00f8 kommune. Planen blir endelig vedtatt senest h\u00f8sten f\u00f8r skole\u00e5ret starter. Skoleruten fremg\u00e5r her: Ferie og fridager i skoler og barnehager | Troms\u00f8 kommune (tromso.kommune.no) 3.4. Trening, \u00f8ving og sesongtrening/- \u00f8ving Med trening eller \u00f8ving menes organisert aktivitet som ikke krever spesiell tilrettelegging av det godkjente leieobjektet. Trening og \u00f8ving deles i sesongtrening/- \u00f8ving og enkelttimer. Enkelttimer kan bookes p\u00e5 ledig tid. Med sesongtrening menes gjentagende treningstimer som fordeles av Troms\u00f8 Idrettsr\u00e5d, p\u00e5 oppdrag fra Troms\u00f8 kommune, jf. Samarbeidsavtale. Fordelingen skjer innen 1. juni hvert \u00e5r etter gjeldende prinsipper vedtatt av idretten. Med sesong\u00f8ving menes gjentagende \u00f8vingstimer. Dette kan v\u00e6re ulike aktiviteter som for eksempel dans eller korps. Denne fordelingen skjer innen 1. juni hvert \u00e5r. 3.5. Arrangementer Med arrangementer menes midlertidig organisert bruk av utleieobjekt som ikke defineres som trening eller \u00f8ving. Dette kan f.eks. v\u00e6re seriekamper, mesterskap, st\u00f8rre idrettslige stevner, revy og messer. 3.6 Overnatting Med overnatting menes bruk av lokalene til overnattingsform\u00e5l for idrett, kultur eller fritidsaktiviteters form\u00e5l. 3.7. Barn Med barn menes personer under 18 \u00e5r. Der det er tale om seniorlag eller andre voksne grupper under arrangementer, betegnes samtlige spillere/deltakere som voksne. 3.8 Voksne Med voksne menes personer fra og med 18 \u00e5r. Der det er tale om seniorlag eller andre voksne grupper under arrangementer, betegnes samtlige spillere/deltakere som voksne. 3.9. Elite Med elite menes lag som konkurrerer i en toppserie og kulturut\u00f8velse p\u00e5 h\u00f8yt niv\u00e5 eller lignende. Enkeltut\u00f8vere defineres som elite dersom de driver trening og forberedelser til internasjonal deltakelse avhengig av den enkelte idretts eller aktivitets egenart og utbredelse. 3.10. Unge aktive Med unge aktive menes personer mellom 18 og frem til 26 \u00e5r som spiller p\u00e5 lag som konkurrerer i seriespill lokalt, regionalt og/eller nasjonalt eller driver med kulturut\u00f8velse eller lignende p\u00e5 h\u00f8yt niv\u00e5. Enkeltut\u00f8vere defineres som unge aktive dersom de driver trening og forberedelser til lokalt, regional eller nasjonal konkurranse avhengig av den enkelte idretts egenart og utbredelse. Denne definisjonen f\u00e5r kun betydning ved trening, ikke arrangementer. Det forutsettes at idretten er medlem i NIF. Tilsvarende gjelder for enkeltpersoner mellom 18 og 26 \u00e5r som driver kulturut\u00f8velse eller lignende p\u00e5 h\u00f8yt niv\u00e5, dersom de trener/\u00f8ver til lokal, regional eller nasjonal fremf\u00f8ring. 4. Alminnelige vilk\u00e5r 4.1. Tillatelse Troms\u00f8 kommune skal godkjenne all bruk av godkjente leieobjekter, se punkt 3.2. Avtale m\u00e5 v\u00e6re inng\u00e5tt f\u00f8r leiearealet tas i bruk. Leietaker har ansvaret for \u00e5 skaffe til veie alle n\u00f8dvendige tillatelser i forbindelse med bruk av leiearealet. Leietaker er ansvarlig for at korrekt informasjon om aldersgruppe p\u00e5 brukerne gis i forbindelse med fakturering, da dette p\u00e5virker leieprisen. Som hovedregel tillates ikke fremleie av godkjente leieobjekter. I s\u00e6rskilte tilfeller kan Troms\u00f8 kommune likevel samtykke til fremleie, p\u00e5 bakgrunn av skriftlig s\u00f8knad fra leietaker. 4.2. Leiearealet En n\u00e6rmere oversikt over godkjente leieobjekter framkommer av kommunens system for registrering av utleie \u2013 https://www.bookup.no/ Ved leie av gymsal har man tilgang til gymsal med tilst\u00f8tende garderober / sanit\u00e6ranlegg. Tilgangen p\u00e5 idrettsutstyret i hallen vil avhenge fra hall til hall, men alt fastmontert idrettsutstyr i hallen skal kunne benyttes av alle leietakere. Eventuelt l\u00f8st idrettsutstyr som ligger \u00e5pent tilgjengelig er ogs\u00e5 inkludert i leien. B\u00e5de skolen og idretten plikter \u00e5 lagre annet l\u00f8st utstyr innl\u00e5st. Leie av annet utstyr til arrangement (for eksempel stoler, bord, osv), m\u00e5 bestilles minimum 14 dager f\u00f8r arrangementet skal gjennomf\u00f8res. Dette kan enten gj\u00f8res i Bookup eller per e-post til idrettsadministrasjonen. Ved behov for lagerplass bes det om at leietaker kontakter utleier for avtale, da leieobjektene er forskjellige og mulighetene for dette varierer, jf. punkt 5.2 4.3. Varighet Tillatelse til leie gis for et bestemt tidsrom og registreres i kommunens system for utleie. Ved \u00f8nske om forlengelse av leieforholdet m\u00e5 det sendes inn ny s\u00f8knad, som behandles av Troms\u00f8 kommune. En times leie er p\u00e5 60 minutter. Arealet som skal leies m\u00e5 leies for hele perioden det skal brukes, inkludert opprigging, oppvarming, opprydding og lignende. Leietaker m\u00e5 avbestille enkelttimer i BookUp dersom behovet for tildelt treningstid bortfaller. Avbestilt treningstid kan Troms\u00f8 kommune refordele i samarbeid med Idrettsr\u00e5det. Ved overnatting Lokalene som nevnt i punkt 3.2 (og bookup) kan bookes til overnattingsform\u00e5l. Dette gj\u00f8res via BookUp. Tidspunkter for tilgang og avreise avtales med tjenestetilbyder for hvert enkelt objekt og leieforhold. Hvem som er tjenestetilbyder fremg\u00e5r i BookUp under det aktuelle leieobjektet. 4.4 Leiesum Eventuell leiesum for leie fastsettes etter Troms\u00f8 kommunes prisliste, se Troms\u00f8 kommunes hjemmesider for mer informasjon: Priser p\u00e5 kommunale tjenester | Troms\u00f8 kommune Ekstra tilrettelegging og/eller befaring i regi av administrasjonen i forbindelse med gjennomf\u00f8ring av st\u00f8rre arrangementer faktureres etter medg\u00e5tte timer i tr\u00e5d med Troms\u00f8kommunes prisliste. Tilrettelegging m\u00e5 bestilles, og det forutsettes at idrettsadministrasjonen har kapasitet. Utrykning av teknisk personell ved hendelser hvor leietaker er ansvarlig utl\u00f8ser et gebyr i tr\u00e5d med Troms\u00f8nkommunes prisliste. Ved utleie til voksenoppl\u00e6ring, skjer dette vederlagsfritt s\u00e5 fremt vilk\u00e5rene i forskrift om studieforbund godkjent av Kulturdepartementet \u00a7 16 og forskrift om studieforbund godkjent av Kunnskapsdepartementet \u00a7 14 er oppfylt. 4.5. Bestemmelse om bruken \u2022 Leietakers bruk av leieobjektet skal skje p\u00e5 en hensiktsmessig og god m\u00e5te. \u2022 Kritikkverdige forhold skal tas opp med de involverte parter slik at forholdene kan bedres. Alle har et selvstendig ansvar for \u00e5 ta opp forhold som en f\u00e5r kjennskap til og som kan p\u00e5f\u00f8re tap eller skade. \u2022 Leietaker plikter \u00e5 gj\u00f8re seg kjent med og \u00e5 f\u00f8lge gjeldene brannrutiner og reglement for aktuelt leieobjekt, samt formidle dette til brukerne. N\u00f8dutgangene skal v\u00e6re fri og kun brukes til sitt bestemte form\u00e5l. \u2022 Leietaker er ansvarlig for sikkerheten til brukerne i leietiden og er selv ansvarlig for n\u00f8dvendig f\u00f8rstehjelpsutstyr og utstyr som krever sertifisering. \u2022 Det er ikke tillatt \u00e5 benytte rusmidler i de godkjente leieobjektene, synlig berusede har ikke adgang til leieobjektet. Servering av alkohol m\u00e5 avtales s\u00e6rskilt. I skolebygg er det aldri tillatt med alkoholservering, jf. oppl\u00e6ringsloven \u00a7 9-5. I kombinerte anlegg kan tillatelse gis i s\u00e6rlige tilfeller. \u2022 R\u00f8yking er ikke tillatt i utleieobjekter eller ved inngangsparti. \u2022 Un\u00f8dvendig opphold, aktivitet og st\u00f8y i vestibyle, garderober og korridorer, inkludert bruk av ball, er ikke tillatt. \u2022 Leietaker er ansvarlig for sortering og fjerning av s\u00f8ppel. Dersom kommunen skal bidra til sortering og fjerning av s\u00f8ppel m\u00e5 det avtales s\u00e6rskilt, da det avhenger av blant annet kapasitet. \u2022 Brukerne er selv ansvarlig for sine personlige eiendeler ved bruk av anlegget. Gjenglemt utstyr oppbevares i 14 dager f\u00f8r det kastes. \u2022 Det er ikke tillatt med dyr i anleggene. \u2022 Det er ikke tillatt \u00e5 parkere eller oppbevare sykler/sparkesykler/skateboard innend\u00f8rs i anlegget. \u2022 Utstyr som brukes under trening/aktivitet eller arrangementer skal settes tilbake i utstyrsrommet etter bruk. \u2022 Kun innesko er tillatt i gymsalene. Det skal ikke benyttes sko som kan sette merker i gulvbelegget. \u2022 Ved arrangementer/kamper plikter arrang\u00f8ren \u00e5 stille med n\u00f8dvendig vakthold slik at ordensreglene blir fulgt under arrangementet. \u2022 Leietaker er ansvarlig for adgangskort/n\u00f8kkel. Tap av kort medf\u00f8rer erstatningsansvar. \u2022 Leietaker er ansvarlig for \u00e5 s\u00f8rge for at automatiske d\u00f8rer lukkes, og ikke blir holdt \u00e5pen manuelt, da dette kan medf\u00f8re automatisk utrykning. \u2022 Leietaker kan ikke gj\u00f8re utbedringer eller permanente tilpasninger p\u00e5 kommunalt eid utstyr eller i leieobjektet som s\u00e5dan. Leietaker plikter \u00e5 informere kommunen om avvik p\u00e5 utstyr eller leieobjekt. Ved overnatting, se ogs\u00e5 punkt 5.3. 4.6. Erstatningsansvar Ved skader p\u00e5 bygning og/eller utstyr som f\u00f8lge av at reglementet ikke er fulgt, vil leietaker bli holdt \u00f8konomisk ansvarlig for, i tr\u00e5d med alminnelige erstatningsregler. Leietaker er ansvarlig ovenfor Troms\u00f8 kommune for skader p\u00e5f\u00f8rt av sine brukere. Ved alvorlige brudd p\u00e5 reglementet, for eksempel h\u00e6rverk, vil leietaker kunne bli utestengt og/eller anmeldt til politiet. 4.7. Parkering Parkering av motorkj\u00f8ret\u00f8y og sykler skal skje p\u00e5 dertil bestemte parkeringsplasser, i tr\u00e5d med gjeldende parkeringsregler ved det enkelte leieobjekt. Ved st\u00f8rre arrangement kan Troms\u00f8 parkering kontaktes. 4.8. Befaring Leietaker plikter \u00e5 medvirke til befaring av leieomr\u00e5det, i forkant og etterkant av bruken, ved behov. Befaringen skal fortrinnsvis gjennomf\u00f8res i ordin\u00e6r arbeidstid. 4.9. Avlysning og sanksjoner Dersom arrang\u00f8r velger \u00e5 avlyse et arrangement, skal dette meldes Troms\u00f8 kommune s\u00e5 snart som mulig, slik at arealet kan frigj\u00f8res for andre. Avbestillinger som skjer senere enn 7 dager, vil kunne medf\u00f8re en karantene for booking av arrangement. Hvis leietaker gjentakende ikke benytter seg av booket tid, vil de kunne miste muligheten til \u00e5 booke ekstra tid for innev\u00e6rende sesong. Ved uforutsette hendelser (force majeure) som medf\u00f8rer at avtalen ikke kan gjennomf\u00f8res, opph\u00f8rer alle forpliktelser etter denne avtalen. Leietaker plikter \u00e5 varsle utleier umiddelbart dersom det oppst\u00e5r forhold som leietaker anser utgj\u00f8r en force majeure-hendelse som medf\u00f8rer at avtalen ikke kan gjennomf\u00f8res. Ved akutt vedlikehold av bygg, gjennomf\u00f8ring av arrangementer eller lignende, avlyses planlagt timebruk av idrettsanlegg/skoler/gymsaler og fritidsbruk med kort frist. Troms\u00f8 kommune skal likevel s\u00f8ke \u00e5 informere brukerne s\u00e5 tidlig som mulig, og s\u00e5 langt det lar seg gj\u00f8re vil man s\u00f8ke \u00e5 finne et erstatningsareal. En slik avlysning utl\u00f8ser ikke en erstatningsplikt for Troms\u00f8 kommune. 4.10. Oppsigelse Det kan avtales oppsigelse av leieforholdet ved behov. Ved vesentlig mislighold av leieforholdet kan leieforholdet sies opp med \u00f8yeblikkelig virkning. Feilaktig informasjon om alder p\u00e5 brukergrupper utgj\u00f8r vesentlig mislighold av avtalen. Leietaker vedtar tvangsfravikelse uten s\u00f8ksm\u00e5l dersom avtalen misligholdes, jf. tvangsfullbyrdelsesloven \u00a7 13-2 tredje ledd bokstav a, b og e. 4.11. Opprydding Leietaker plikter \u00e5 rydde anlegget og tilbakestille leieobjektet f\u00f8r endt leietid og f\u00f8r endt timebruk, slik at det er klart for neste leietaker. For de som har siste brukstime skal bruksflaten v\u00e6re tom ved endt leie, slik at driftspersonell kan rengj\u00f8re dagen etter. Leieobjektet skal v\u00e6re forlatt og l\u00e5st senest kl. 23:00. Ved \u00e5 unnlate \u00e5 rydde kan Troms\u00f8 kommune bes\u00f8rge omr\u00e5det ryddet for leietakers regning. 4.12. Prioriteringsprinsipper for godkjenning av booking 1. Skolebruk Den lokale skolen har som hovedregel f\u00f8rsteprioritet p\u00e5 bruken av b\u00e5de gymsal og skolelokalene i skoletiden og etter skolens generelle \u00e5pningstider. Dette v\u00e6re seg til ekstraordin\u00e6rt undervisningstilbud, tilrettelegging/\u00f8velse og gjennomf\u00f8ring av arrangementer i skolens regi eller lignende. Der det er tale om undervisningslokaler prioriteres leie til voksenoppl\u00e6ring etter alminnelig skolebruk, alts\u00e5 kurs som holdes p\u00e5 hverdager i undervisnings\u00e5ret, unntatt undervisningsferier, og ikke varer lenger enn til kl. 21.00. 2. Overnattingsform\u00e5l Ved arrangement i Troms\u00f8 kommune kan godkjente leieobjekter bookes til overnattingsbruk for gjestende lag/foreninger. 3. Organisasjoners sesongtrening/gjentakende leie. Idrettslag og andre typer foreninger med aktivitetstilbud. Dette gjelder b\u00e5de idrettslag, fritidstilbud eller kulturtilbud. For gymsalene har idrettsform\u00e5l forrang foran de andre aktivitetstilbudene. Akt\u00f8rer fra Troms\u00f8 kommune har forrang. 4. Private leietakere Ikke-aktivitetsskapende arrangement for private leietakere kan booke arealene dersom det er ledig tid. Kommersielle akt\u00f8rer/n\u00e6ringsakt\u00f8rer henvises til leie av kommunes idrettsanlegg eller annen type utleieareal (gjelder ikke n\u00e6rmilj\u00f8messer/loppemarked/f\u00f8rstehjelpskurs etc. som s\u00f8rger for inntekt til leietaker). Ved kolliderende leie vil ovennevnte prioriteringsn\u00f8kkel v\u00e6re gjeldende. Innad i kategoriene vil leie rettet mot barn og unge bli prioritert f\u00f8r voksne. 4.13. Frister for booking Booking av sesongtrening for den organiserte idretten gjennomf\u00f8res f\u00f8r annen booking. Deretter legges terminlisten for kamper/stevner og andre idrettsarrangement, med tilh\u00f8rende booking. Arrangementene overstyrer likevel treningstid for idrettslagene. Gjenv\u00e6rende tilgjengelig tid i anleggene kan s\u00e5 bookes for alle andre. S\u00f8knadsfrist for sesongtrening/\u00f8ving er 30. april hvert \u00e5r. Tildeling av sesongtreningstid/\u00f8vingstid ferdigstilles 1. juni. Fristen for \u00e5 gjennomf\u00f8re booking av tildelt tid for idrettslag og andre typer foreninger med aktivitetstilbud legges til 1. september. Terminlistene for idretten er klar fra forbund senest 1. september. Det \u00e5pnes for booking av resterende ledig tid i hallen etter fristen for idretten til \u00e5 gjennomf\u00f8re booking er g\u00e5tt ut. Booking m\u00e5 likevel skje senest innen \u00e9n uke f\u00f8r planlagt bruk. Fristen for hver skole for \u00e5 gjennomf\u00f8re booking av tid for kommende skole\u00e5r legges til 1. juni. Til samme tidspunkt m\u00e5 leie til voksenoppl\u00e6ring v\u00e6re booket. 4.14. \u00d8vrige vilk\u00e5r Retningslinjene anses ikke som utt\u00f8mmende for det konkrete leieforhold. Troms\u00f8 kommune forbeholder seg retten til \u00e5 sette de vilk\u00e5r som anses som n\u00f8dvendige for bruken. 5. S\u00e6rskilte vilk\u00e5r 5.1. Regler om bruk for det enkelte anlegg Hvert godkjent leieobjekt har i tillegg egne regler for bruk, som leietaker plikter \u00e5 sette seg inn i og f\u00f8lge. Disse formidles av tjenestetilbyder. 5.2. Leie av lagerrom Enkelte anlegg har lagerrom til leie. Disse reguleres s\u00e6rskilt og tildeles i forbindelse med timefordeling. 5.3 Overnatting Det er s\u00e6rforhold rundt overnatting i skolebygg. Det finnes egne retningslinjer for dette. 5.4. Kontaktinfo Ved sp\u00f8rsm\u00e5l eller henvendelser, kontakt: idrett@tromso.kommune.no "
}