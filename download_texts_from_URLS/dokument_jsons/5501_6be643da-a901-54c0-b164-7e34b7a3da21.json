{
  "dokument_id": "6be643da-a901-54c0-b164-7e34b7a3da21",
  "doc_type": "case_presentation",
  "kommune": 5501,
  "tittel": "Investeringsbeslutning Ryavegen omsorgsboliger",
  "url": "https://innsyn.tromso.kommune.no/application/getMoteDokument?dokid=2001864085",
  "tekst": "Arkivsaksnr. 24/17683-2 Saksbehandler Janne Joakimsen Saksgang M\u00f8tedato Helse- og velferdsutvalget 27.11.2024 Formannskapet 03.12.2024 Kommunestyret 18.12.2024 Investeringsbeslutning Ryavegen omsorgsboliger Kommunedirekt\u00f8rens innstilling til vedtak: 1. Godkjenning av faseovergang (BP3) fra forprosjekt til gjennomf\u00f8ring av prosjekt 3163 Ryavegen omsorgsboliger. 2. Godkjenning av bevilgning p\u00e5 kr. 140 000 000 inkludert mva. til prosjekt 3163 Ryavegen Omsorgsboliger. 3. Kommunestyret gir administrasjonen i oppdrag \u00e5 unders\u00f8ke om det er mulig \u00e5 redusere entrepren\u00f8rkostnadene med 10 %. Utfallet av prosessen p\u00e5virker ikke investeringsbeslutningen. 4. Leverand\u00f8r SB2 Utvikling AS innstilles til gjennomf\u00f8ring av riving og bygging av Ryavegen omsorgsboliger. Stig Tore Johnsen Magne Nicolaisen Kommunedirekt\u00f8r Avdelingsdirekt\u00f8r Helse og omsorg 1 Hva saken gjelder Saken gjelder faseovergang for Ryavegen Omsorgsboliger fra forprosjekt til gjennomf\u00f8ring i henhold til Troms\u00f8 kommunes investeringsreglement og godkjenning av finansiering p\u00e5 kr. 140 000 000 inkludert mva. Vedtatte kostnadsramme er kalkulert med en sannsynlighet p\u00e5 P85. Dersom administrasjonen og entrepren\u00f8r blir enige om et nedtrekk i entreprisen vil sannsynligheten for at kostnadsrammen holder \u00f8kes. Kommunestyret bes om \u00e5 godkjenne faseovergangen, slik at prosjektet kan g\u00e5 videre med igangsetting og gjennomf\u00f8ring av prosjektet. Med bakgrunn i den \u00f8konomiske krevende situasjonen Troms\u00f8 kommune n\u00e5 st\u00e5r i, vil prosjektet jobbe for \u00e5 redusere entrepren\u00f8rkostnadene med 10 %. Saksutredning Troms\u00f8 kommune planlegger \u00e5 etablere et nytt bofellesskap for \u00e5tte personer med nedsatt funksjonsevne i Ryavegen. M\u00e5let er \u00e5 utvikle et moderne og fremtidsrettet bo- og tjenestetilbud som oppfyller kommunens forpliktelser til \u00e5 levere trygge og forutsigbare tjenester av h\u00f8y kvalitet p\u00e5 egen tomt. En forutsetning for prosjektet er at beboerne ikke kan nyttiggj\u00f8re seg av integrerte omsorgsboliger i ordin\u00e6re utbyggingsprosjekt, for eksempel \u00d8vre Kroken. Bofellesskapet skal best\u00e5 av \u00e5tte fullverdige leiligheter tilrettelagt for personer med behov for held\u00f8gns helse- og omsorgstjenester, samt fellesareal, personalbase og uteomr\u00e5der. Det legges vekt p\u00e5 at boligene i st\u00f8rst mulig grad skal ha en utforming som harmonerer med et ordin\u00e6rt bomilj\u00f8 og unng\u00e5 et institusjonslignende preg. Materialvalg og l\u00f8sninger skal v\u00e6re robuste og tilpasset der det er n\u00f8dvendig for \u00e5 sikre funksjonalitet og holdbarhet. Prosjektet inneb\u00e6rer rivning av eksisterende bygg og oppf\u00f8ring av nytt bygg i Ryavegen 37 i Troms\u00f8. Rammes\u00f8knaden er under behandling, og ferdigbehandling er forventet i januar 2025. Estimert ferdigstillelse for prosjektet er i siste halvdel av 2026. Politisk forankring: Troms\u00f8 kommune har sosial og \u00f8konomisk b\u00e6rekraft som fundament i Kommuneplanens samfunnsdel. Innen sosial b\u00e6rekraft er det et tydelig m\u00e5l \u00e5 legge til rette for at innbyggere med funksjonsnedsettelser skal kunne mestre egen hverdag, bo i eget hjem s\u00e5 lenge som mulig, og v\u00e6re en del av integrerte bomilj\u00f8er samtidig som de deltar aktivt i samfunnet. Dette prosjektet bidrar til \u00e5 dekke et betydelig udekket behov, som beskrevet i Boligplan for personer med utviklingshemming vedtatt av Kommunestyret i oktober 2022. Planen sl\u00e5r fast at Troms\u00f8 kommune frem til 2028 skal etablere 82 boliger for denne brukergruppen, inkludert et etterslep fra tidligere \u00e5r. Kommunen arbeider aktivt med flere prosjekter for \u00e5 \u00f8ke kapasiteten raskt og i tr\u00e5d med planen. Prosjektet st\u00f8tter ogs\u00e5 kommunens m\u00e5l om \u00e5 skape trygge og stabile bomilj\u00f8er, der innbyggerne opplever inkludering og livskvalitet. I tr\u00e5d med Kommuneplanens samfunnsdel skal 2 boligene utformes slik at de fremmer hverdagsmestring og sosial deltakelse. Dette underst\u00f8tter kommunens visjon om et inkluderende samfunn der alle innbyggere har mulighet til \u00e5 leve gode, selvstendige liv i sitt n\u00e6rmilj\u00f8. Prosjektets bakgrunn og historikk: Dette prosjektet har en lang historikk, og enkelte av de fremtidige beboerne har ventet p\u00e5 bolig i over 10 \u00e5r. Gjennom \u00e5rene har prosjektet v\u00e6rt gjenstand for flere endringer, hovedsakelig grunnet begrensninger knyttet til tomtens st\u00f8rrelse og gjeldende reguleringsplan. Opprinnelig var planen \u00e5 etablere 5+5 boliger fordelt p\u00e5 eksisterende tomt, men konseptet er senere endret til en mer effektiv l\u00f8sning: et samlet bygg som rommer 8 leiligheter og en omsorgsbase, alt p\u00e5 samme plan. Denne l\u00f8sningen sikrer bedre utnyttelse av tomten og legger til rette for en mer funksjonell og sammenhengende drift. Flere av de fremtidige beboerne bor i dag hjemme hos sine p\u00e5r\u00f8rende, og f\u00e5r oppf\u00f8lging gjennom brukerstyrt personlig assistanse (BPA) og avlastningstjenester. Selv om dette sikrer et grunnleggende tjenestetilbud, utgj\u00f8r situasjonen en betydelig belastning for familiene, b\u00e5de sosialt og \u00f8konomisk. P\u00e5r\u00f8rende m\u00e5 ofte kombinere krevende omsorgsoppgaver med jobb og andre forpliktelser, noe som kan f\u00f8re til \u00f8kt stress og redusert livskvalitet. Mange opplever begrenset frihet til \u00e5 delta i sosiale aktiviteter eller ta pauser fra omsorgsrollen. Det nye bofellesskapet vil avlaste p\u00e5r\u00f8rende ved \u00e5 tilby et trygt og profesjonelt botilbud som gir beboerne mulighet til \u00e5 bo selvstendig med n\u00f8dvendig oppf\u00f8lging. Dette vil bidra til \u00e5 styrke b\u00e5de livskvaliteten til beboerne og den totale familiesituasjonen, samtidig som det reduserer belastningen p\u00e5 kommunens samlede helsetjenester. Brukermedvirkning: Ved oppstart av prosjektet ble det etablert en tverrfaglig prosjektgruppe med ansvar for \u00e5 utvikle rom- og funksjonsprogram samt bestillerdokument for bofellesskapet i Ryavegen. Etter at behovsmeldingen ble levert, har prosjektet v\u00e6rt preget av omfattende samarbeid og dialog, med en rekke m\u00f8ter gjennomf\u00f8rt for \u00e5 sikre at alle relevante behov og hensyn ble ivaretatt. Det har blitt gjennomf\u00f8rt flere fellesm\u00f8ter med foreldre og p\u00e5r\u00f8rende, som har fungert som viktige arenaer for dialog. Gjennom disse m\u00f8tene har p\u00e5r\u00f8rende f\u00e5tt mulighet til \u00e5 dele sine erfaringer, synspunkter og \u00f8nsker for det nye bofellesskapet. Brukermedvirkning har ogs\u00e5 v\u00e6rt sikret ved at to representanter fra Norsk Forbund for Utviklingshemmede (NFU) har deltatt i prosjektgruppen og det sentrale brukerutvalget. Dette har bidratt til at p\u00e5r\u00f8rendes og beboernes perspektiver er blitt integrert i planleggingen. For \u00e5 sikre en helhetlig tiln\u00e6rming har ogs\u00e5 enhetsleder for tjenesten, ansatterepresentanter, tillitsvalgt, verneombud og r\u00e5dgivere fra avdeling for helse og omsorg deltatt i prosjektm\u00f8ter sammen med Enhet for Utbygging. Dette tverrfaglige samarbeidet har styrket prosjektet og lagt til rette for l\u00f8sninger som ivaretar b\u00e5de beboernes og p\u00e5r\u00f8rendes behov, i tr\u00e5d med kommunens fokus p\u00e5 brukermedvirkning og inkluderende prosesser. Kontrakts strategi: Totalentreprisen for prosjektet har v\u00e6rt lyst ut i to omganger for \u00e5 sikre best mulig konkurranse og kostnadseffektivitet. Ved f\u00f8rste utlysning mottok kommunen kun ett tilbud, og kostnadene oversteg forventningene. For \u00e5 \u00e5pne for flere tilbydere og gi mindre akt\u00f8rer mulighet til \u00e5 delta, ble kvalifikasjonskravene justert. Samtidig ble det gjennomf\u00f8rt n\u00f8ye vurderte endringer basert p\u00e5 kuttlisten for \u00e5 redusere entreprisekostnadene, uten at dette gikk p\u00e5 bekostning av 3 prosjektets kvalitet eller funksjonalitet. Et eksempel p\u00e5 dette er endringen fra massivtre til bindingsverk, som fortsatt sikrer et solid og b\u00e6rekraftig bygg. Andre utlysning resulterte i tre konkurransedyktige tilbud p\u00e5 henholdsvis 103 MNOK, 110 MNOK og 114 MNOK inkludert merverdiavgift. Prosjektet har n\u00e5 tildelt totalentreprisen til en leverand\u00f8r etter en grundig evaluering, der b\u00e5de pris (70%) og milj\u00f8 (30%) ble vektlagt. Denne tiln\u00e6rmingen har ikke bare sikret bedre konkurranse og lavere kostnader, men ogs\u00e5 opprettholdt prosjektets h\u00f8ye krav til kvalitet og milj\u00f8vennlige l\u00f8sninger. Tildelingen forutsetter finansiering og godkjent rammes\u00f8knad f\u00f8r oppstart. Usikkerhet: Riving av eksisterende bygg er inkludert i entreprisekostnaden, og usikkerheten knyttet til dette er overf\u00f8rt til totalentrepren\u00f8ren. Entrepren\u00f8ren tar dermed ansvar for b\u00e5de risikovurdering og h\u00e5ndtering av eventuelle uforutsette forhold under rivningsarbeidet. Denne l\u00f8sningen gir prosjektet bedre forutsigbarhet og legger til rette for en smidig og helhetlig gjennomf\u00f8ring av b\u00e5de rivning og nybygg. Ytterlige usikkerheter i prosjektet er hensyntatt i budsjettet. Dette gjelder hovedsakelig anleggsgjennomf\u00f8ring. Det er p\u00e5 n\u00e5v\u00e6rende tidspunkt ikke avklart om boligene skal overf\u00f8res til det kommunale foretaket. Finansiering: Prosjektets totalramme p\u00e5 kr 140 000 000 finansieres med momskompensasjon, tilskudd fra husbanken og et kommunalt l\u00e5neopptak p\u00e5 da kr 96 590 436 (se Figur 1). Figur 1 L\u00e5neopptak (fra budsjett) Det er utarbeidet en kalkyle (se Figur 2) av forventede kostnader i prosjektet for \u00e5 kunne gi et godt grunnlag for \u00e5 sette en realistisk investeringsramme i prosjektet. Ryavegen Omsorgsboliger vil v\u00e6re et robust bygg med sv\u00e6rt h\u00f8y standard og moderne teknologi som vil gi lave driftskostnader i hele byggets levetid. 4 Figur 2 Oversikt over ulike WBS-kapitler Driftskostnader: Ved et l\u00e5neopptak p\u00e5 kr 96 590 436 med en nedbetalingstid p\u00e5 30 \u00e5r og \u00e5rlige driftskostnader p\u00e5 kr 822 170 (beregnet etter Holte-sats \u00abSykehjem omsorg\u00bb ekskl. mva. for 1000 BTA), samt en estimert netto besparelse p\u00e5 5 MNOK fra og med 2027, forventes netto driftskostnader \u00e5 utgj\u00f8re ca. 2,5 MNOK \u00e5rlig fra 2027. Disse kostnadene vil synke ytterligere fremover etter hvert som besparelsene realiseres og effektiviteten i driften opprettholdes (se Figur 3). Avskrivningstiden for anlegget m\u00e5 fastsettes ved prosjektets ferdigstillelse, da det vil kreve en dekomponering av anlegget. I dette eksempelet er nedbetalingstiden satt lik avskrivningstiden, alts\u00e5 30 \u00e5r. Dette gir et realistisk anslag p\u00e5 prosjektets \u00f8konomiske b\u00e6rekraft. Figur 3 utregning driftskostnader. Konsekvens for kommunen som helhet Dagens brutto kostnader for personell som betjener disse brukerne er estimert til ca. 25 MNOK, med 3 MNOK i refusjoner, noe som gir netto kostnader p\u00e5 22 MNOK \u00e5rlig. Basert p\u00e5 ressursfordelingsmodellen hos seksjon for habilitering, er de forventede fremtidige nettokostnadene for disse brukerne i det nye bofellesskapet estimert til 17 MNOK \u00e5rlig. Dette representerer en netto besparelse p\u00e5 5 MNOK i forhold til dagens tjeneste. 5 Fremdrift: Rammes\u00f8knaden forventes ferdig behandlet i januar 2025. Totalentrepren\u00f8r innstilles etter godkjenning av faseovergangen, og oppstart planlegges umiddelbart etter innstillingen. Ferdigstillelse av prosjektet er planlagt til andre halvdel av 2026. Alternative kostnader/konsekvenser: Troms\u00f8 kommune har en lovp\u00e5lagt oppgave om \u00e5 gi helsehjelp der innbyggerne bor, enten det er i eget familiehjem, egen eid bolig, omsorgsbolig, boligklynge, eller annen institusjonsplass. For mange unge med funksjonsnedsettelser inneb\u00e6rer dette ofte \u00e5 bli boende hjemme hos foreldrene lenger enn \u00f8nskelig for b\u00e5de dem selv og deres p\u00e5r\u00f8rende. Mangelen p\u00e5 differensierte boliger f\u00f8rer til opphopning av tjenestemottakere p\u00e5 lavere omsorgsniv\u00e5er, noe som over tid skaper press p\u00e5 kommunens helse- og omsorgstjenester. Dette kan resultere i at tjenestemottakere m\u00e5 flyttes til mer kostnadsdrivende tiltak p\u00e5 h\u00f8yere omsorgsniv\u00e5. N\u00e5r kommunen ikke klarer \u00e5 v\u00e6re i forkant med held\u00f8gns omsorgstilbud, som omsorgsboliger, kan dette f\u00f8re til etablering av dyre enetiltak. Disse tiltakene mangler den samlokaliseringen og de stabile fagmilj\u00f8ene som omsorgsboliger kan tilby, noe som gj\u00f8r driften mindre effektiv og mer kostnadskrevende. Etablering i enetiltak medf\u00f8rer ofte h\u00f8ye kostnader, ettersom hver tjenestemottaker har eget personale som kun betjener \u00e9n person. Dette reduserer ogs\u00e5 beboernes mulighet til \u00e5 p\u00e5virke hvor de bor. Ofte blir de plassert utenfor egen hjemkommune, noe som kan f\u00f8les begrensende og isolerende. Mange opplever at livet settes p\u00e5 vent, da de \u00f8nsker \u00e5 bo i n\u00e6rhet til sitt etablerte kontaktnett og lokaltilh\u00f8righet. En slik situasjon kan ha negativ innvirkning p\u00e5 livskvaliteten og opplevelsen av mestring i hverdagen. Samfunnsmessig f\u00f8rer mangelen p\u00e5 egnede boliger ogs\u00e5 til \u00f8kt belastning p\u00e5 p\u00e5r\u00f8rende, som ofte m\u00e5 ta p\u00e5 seg omsorgsoppgaver langt utover sin kapasitet. Dette kan resultere i sykemeldinger eller uf\u00f8retrygd blant p\u00e5r\u00f8rende, med tilh\u00f8rende samfunns\u00f8konomiske kostnader. \u00c5 etablere tilstrekkelig antall differensierte boliger er derfor b\u00e5de en n\u00f8dvendig investering i innbyggernes livskvalitet og et effektivt tiltak for \u00e5 redusere kommunens langsiktige kostnader. Konklusjon Prosjektet Ryavegen Omsorgsboliger anbefales gjennomf\u00f8rt for \u00e5 m\u00f8te det store behovet for s\u00e6rskilt tilrettelagte boliger p\u00e5 egen tomt for unge med funksjonsnedsettelser. Prosjektet legger til rette for at beboerne kan bo i egen kommune, med tilpasset oppf\u00f8lging og rammer som fremmer mestring, livskvalitet og sosial inkludering. Samtidig avlaster det p\u00e5r\u00f8rende og reduserer samfunns\u00f8konomiske kostnader knyttet til kostnadsdrivende enetiltak og p\u00e5r\u00f8rendes helsebelastning. \u00d8konomisk sett er prosjektet forutsigbart, med klare rammer for kostnader og ansvarsfordeling. Inkluderingen av rivningsarbeidet i totalentreprisen overf\u00f8rer usikkerhet knyttet til dette til totalentrepren\u00f8ren, som har ansvaret for risikovurdering og eventuelle uforutsette forhold. Dette gir kommunen bedre kontroll over prosjektets \u00f8konomi og legger til rette for en helhetlig og kostnadseffektiv gjennomf\u00f8ring. Prosjektet anbefales derfor gjennomf\u00f8rt. Med utgangspunkt i disse vurderingene foresl\u00e5r kommunedirekt\u00f8ren at kommunestyret godkjenner f\u00f8lgende: 6 1. Godkjenning av faseovergang fra forprosjekt til gjennomf\u00f8ring av prosjekt 3163 Ryavegen omsorgsboliger. 2. Godkjenning av bevilgning p\u00e5 kr. 140 000 000 inkludert mva. til prosjekt 3163 Ryavegen Omsorgsboliger. 3. Kommunestyret gir administrasjonen i oppdrag \u00e5 unders\u00f8ke om det er mulig \u00e5 redusere entrepren\u00f8rkostnadene med 10 %. Utfallet av dette p\u00e5virker ikke investeringsbeslutningen. 4. Leverand\u00f8r SB2 Utvikling AS innstilles til gjennomf\u00f8ring av riving og bygging av Ryavegen omsorgsboliger. Vedtakskompetanse Kommunestyret. Vedlegg C3.1.6 A-43-01-01 - Fasade nord og s\u00f8r C3.1.7 A-43-01-02 - Fasade vest og \u00f8st C3.1.2 A-20-U1-01 - Plantegning kjelleretasje U1 C3.1.3 A-20-01-01 - Plantegning Plan 01 C3.1.1 L-01 Utomhusplan 24_11687-6 Vedlegg 1 - N\u00e6rmere redegj\u00f8relse av konkurransen, tildelingskriteriene og evaluerin 1891053_2_1 (1) 24_11687-6 Vedlegg 2 - Anskaffelsesprotokoll - del III 1837542_2_1 (1) 7 "
}