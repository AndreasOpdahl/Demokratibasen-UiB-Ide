{
  "dokument_id": "185afebe-ae95-53a0-bd0b-588e04674e35",
  "doc_type": "case_presentation",
  "kommune": 4601,
  "tittel": "Ny s\u00f8knad om redusert leiepris for bruk av Fl\u00f8ysletten og Byfjellene 2024 - Trolljeger AS",
  "url": "https://bergen.kommune.no/politikere-utvalg/api/fil/bk360/12171954/Framstilling-Ny-soknad-om-redusert-leiepris-for-bruk-av-Floysletten-og-Byfjellene-2024-Trolljeger-AS",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2023/257537-27 Ny s\u00f8knad om redusert leiepris for bruk av Fl\u00f8ysletten og Byfjellene 2024 - Trolljeger AS Hva saken gjelder: Saken gjelder ny s\u00f8knad om redusert pris for leie av Fl\u00f8ysletten og omr\u00e5dene rundt til l\u00f8pet Trolljegerpr\u00f8ven. Det s\u00f8kes om redusert leiepris for perioden 26. august til 23. september 2024. Det omfatter ogs\u00e5 tid for rigging og demontering. Byr\u00e5det behandlet den opprinnelige s\u00f8knaden i m\u00f8tet 10.10.2024 sak 1262/24 og fattet f\u00f8lgende vedtak: 1. S\u00f8knad om redusert pris for leie av Fl\u00f8ysletten og omr\u00e5dene rundt til l\u00f8pet Trolljegerpr\u00f8ven fra Trolljeger AS avsl\u00e5s. 2. Leieprisen settes til kr. 306 820,- i henhold til ordin\u00e6r leiepris. Etter at vedtaket ble oversendt s\u00f8ker, ble det gjennomf\u00f8rt et m\u00f8te med s\u00f8ker Trolljeger AS den 4. desember 2024. Trolljeger AS ble orientert om at de kunne s\u00f8ke p\u00e5 nytt med utfyllende informasjon. Den nye s\u00f8knaden ble sendt inn 8. januar 2025. Trolljeger AS er et privat aksjeselskap som driver treningssenter, samt arrangerer l\u00f8p og andre sportsarrangement. Trolljegerpr\u00f8ven er et terrenghinderl\u00f8p som gjennomf\u00f8res flere steder i Norge. Hinderl\u00f8pet er designet for \u00e5 v\u00e6re utfordrende for b\u00e5de styrke og kondisjon, men ogs\u00e5 for \u00e5 gi en unik opplevelse. Arrangementet er gjennomf\u00f8rt p\u00e5 Fl\u00f8yen hvert \u00e5r siden 2016, og fikk innvilget redusert leiepris i 2022 og 2023. Trolljeger AS arrangerte \u00e5rets Trolljegerpr\u00f8ve p\u00e5 Fl\u00f8ysletten og omr\u00e5dende rundt den 14. og 15. september 2024. S\u00f8knadene behandles etter Regelverk for bruk av kommunale parker, friomr\u00e5der, byfjell og byrom (heretter Regelverket) \u00a7 5-2, fastsatt av byr\u00e5det i sak 1129/21, 29.04.2021: \u00a7 5-2. Kommersielle arrangementer Kommersielle arrangementer som ikke er \u00e5pne for allmennheten skal som hovedregel ikke tillates. Kommersielle arrangementer med kulturell verdi kan likevel tillates etter en konkret vurdering. I vurderingen vil Bruksplan for Fl\u00f8yenomr\u00e5det, vedtatt av Bergen bystyre i sak 167-03, 29.09.2003, bli lagt til grunn. Fl\u00f8ysletten er regulert til offentlig friomr\u00e5de i reguleringsplan 19550000 Bergen, gnr 166 bnr 13 mfl. Fl\u00f8yen. I planens bestemmelse \u00a7 4.1.1 st\u00e5r det: Fl\u00f8ysletten, OF 3 Omr\u00e5de for intensiv friluftsbruk, tilrettelagt oppholds- og 1 aktivitetsomr\u00e5de med rasteplasser, gapahuk, leskur, amfi, scene, apparater og skulpturer. S\u00f8ker Trolljeger AS har i s\u00f8knad datert 8. januar 2025 fremhevet at de tidligere har f\u00e5tt innvilget s\u00f8knad om 90% reduksjon av leiepris, i 2022 og 2023. Trolljeger mener derfor at de i den sammenheng kan sammenlignes med Fyllingsdalen Teater. Begge skaper aktivitet p\u00e5 Fl\u00f8yen. S\u00f8ker trekker frem en rekke argumenter for hvorfor de mener at de kvalifiserer til redusert leiepris, blant annet: \u2022 At de ikke forst\u00e5r hvorfor det er et argument at Fyllingsdalen Teater mottar en st\u00f8tte fra kommunen p\u00e5 kroner 2,6 mill, og dermed m\u00e5 f\u00e5 redusert leie, mens Trolljeger som ikke mottar st\u00f8tte ikke skal f\u00e5 redusert leie. \u2022 At Trolljeger er en inntektskilde for n\u00e6ringslivet i Bergen kommune. \u2022 At Trolljeger AS siden oppstart har hatt en stram \u00f8konomi. Kostnaden med gjennomf\u00f8ring er mye den samme uavhengig av hvor mange som deltar. Regnskapstall for 2024 er ikke klare, men det er et estimert overskudd p\u00e5 ca. 300 000 NOK. \u2022 At Trolljeger AS ikke vil gjennomf\u00f8re arrangementet i 2025, dersom leien for 2024 blir opprettholdt, og leiepris for 2025 blir over 10 000 kroner pr dag fra rigging p\u00e5 Fl\u00f8yen. De hevder at den slik leie vil medf\u00f8re en \u00f8kning i deltakeravgift p\u00e5 over 20 %. (Fra 850 \u2013 1050 NOK). \u2022 At Trolljeger vil ha forutsigbarhet for sine arrangementer. Trolljeger har f\u00e5tt redusert leie i de to siste \u00e5rene. Bymilj\u00f8etatens vurdering og anbefaling: Bymilj\u00f8etaten har sendt fram s\u00f8knaden uten ny vurdering. I det forrige fagnotatet datert 19.07.2024, la Bymilj\u00f8etaten til grunn at s\u00f8knaden fra Trolljeger AS ikke var vesentlig annerledes enn s\u00f8knaden fra Stiftelsen Nye Fyllingsdalen Teater. Bymilj\u00f8etaten viste til byr\u00e5dssak 1095/24, datert 18.04.2024, hvor byr\u00e5det vedtok \u00e5 gi Stiftelsen Nye Fyllingsdalen Teater 90 % reduksjon av ordin\u00e6r leiepris for leie av Fl\u00f8ysletten. Bymilj\u00f8etaten anbefalte derfor at s\u00f8knad fra Trolljeger om redusert leiepris ogs\u00e5 ble innvilget, med en reduksjon p\u00e5 90% av ordin\u00e6r leiepris. \u00d8konomiske konsekvenser: 90 % reduksjon av ordin\u00e6r leiepris vil gi en leie p\u00e5 kr. 30 682,- Det inneb\u00e6rer 276 138,- i tapte inntekter. Byr\u00e5dens vurdering og anbefaling/konklusjon: Byr\u00e5d for byutvikling viser til den nye s\u00f8knaden fra Trolljeger AS. Det stemmer at byr\u00e5den i m\u00f8te 4. desember oppfordret Trolljeger til \u00e5 sende en ny s\u00f8knad om redusert leiepris for 2024, dersom s\u00f8ker mente at de hadde nye relevante opplysninger. Byr\u00e5den vil likevel understreke at hun samtidig gjorde det klart at byr\u00e5det ikke kunne forskuttere utfallet av ny s\u00f8knadsbehandling. Byr\u00e5den har n\u00e5 gjennomg\u00e5tt den nye s\u00f8knaden, og kan ikke se at det kommer frem nye opplysninger av vesentlig betydning for avgj\u00f8relsen. Byr\u00e5den fastholder at det er en forskjell p\u00e5 Stiftelsen Nye Fyllingsdalen Teater og Trolljeger AS, som er et privateid aksjeselskap. Prisreduksjonen som ble gitt i 2022 og 2023, var s\u00e6rskilt begrunnet, og selskapet kan derfor ikke forvente at det gis slik reduksjon hvert \u00e5r. Byr\u00e5den vil ogs\u00e5 p\u00e5peke at s\u00f8ker har godtatt leieprisen p\u00e5 kr 306 820, og at dette derfor burde inng\u00e5tt i deres budsjett for gjennomf\u00f8ring, uavhengig av tidligere ettergivelse av leie. S\u00f8ker opplyser ogs\u00e5 om at forel\u00f8pig regnskap for 2024 viser at selskapet ligger an til et overskudd p\u00e5 kr 300 000. Det vil si at s\u00f8ker i utgangspunktet skal ha \u00f8konomi til \u00e5 betale full leiepris. 2 Byr\u00e5den synes det er uheldig dersom arrang\u00f8ren har problemer med \u00e5 f\u00e5 arrangementet til \u00e5 g\u00e5 rundt \u00f8konomisk. Arrangementet bidrar til \u00e5 trekke barn (Trolljeger Junior) og voksne til Fl\u00f8yen, for trening og konkurranse i naturen, som er positivt fra et folkehelseperspektiv. P\u00e5 bakgrunn av at arrangementet har en kommersiell karakter, med billettpriser p\u00e5 opp mot 900 kr, og f\u00f8rer til slitasje p\u00e5 byens fellesarealer, mener byr\u00e5det likevel at tidligere vedtak om \u00e5 ikke innvilge leiereduksjon for 2024 fortsatt st\u00e5r seg. Byr\u00e5den fastholder derfor at det ikke foreligger grunnlag for \u00e5 innvilge s\u00f8knaden fra Trolljeger AS for ettergivelse av 90% leie for 2024. Byr\u00e5den vil ogs\u00e5 bemerke at den nye s\u00f8knaden fra Trolljeger AS etter kommunens vurdering inneholder flere mangler. Man opplyser for eksempel om at arrangementet har kostnader p\u00e5 en million kroner, men ikke hvor store inntekter selskapet generer. Dette gj\u00f8r det umulig for byr\u00e5den \u00e5 vurdere behovet for redusert leiepris. Byr\u00e5den kunne for eksempel v\u00e6rt \u00e5pen for \u00e5 gi noe redusert leiepris, dersom dette var n\u00f8dvendig for at arrangementet skulle g\u00e5 i null. Slik s\u00f8knaden foreligger n\u00e5, er det etter byr\u00e5dens vurdering ikke forsvarlig for kommunen \u00e5 gi avkall p\u00e5 inntekter i denne st\u00f8rrelsesorden. N\u00e5r det gjelder s\u00f8knad for arrangementet i \u00e5r, vil byr\u00e5den p\u00e5peke at byr\u00e5det ikke kan gi forh\u00e5ndstilsagn for ettergivelse av leie, f\u00f8r kontrakt faktisk er inng\u00e5tt. Bymilj\u00f8etaten har ogs\u00e5 f\u00e5tt i oppdrag \u00e5 revidere leieprisene for blant annet Fl\u00f8ysletten i l\u00f8pet av innev\u00e6rende \u00e5r. Det er derfor usikkert hvor h\u00f8y leiepris Fl\u00f8ysletten vil ha n\u00e5r arrangementet skal gjennomf\u00f8res. Byr\u00e5den h\u00e5per arrangementet lar seg realisere og at 10-\u00e5rsjubileet blir et vellykket arrangement. Vedtakskompetanse: Byr\u00e5dets fullmakter pkt. 2.16 vedtatt av Bergen bystyre 27. november 2024 i sak 462/24: 2.16. Fullmakter p\u00e5 byutviklingsfeltet Innenfor fagomr\u00e5dene klima, milj\u00f8, byggesak og byutvikling har byr\u00e5det fullmakter til \u00e5 ut\u00f8ve myndighet med utgangspunkt i Plan- og bygningsloven (pbl.) og annet relevant lovverk. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Ny s\u00f8knad om redusert pris for leie av Fl\u00f8ysletten og omr\u00e5dene rundt til l\u00f8pet Trolljegerpr\u00f8ven 2024 fra Trolljeger AS avsl\u00e5s. Dato: 11. mars 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. S\u00f8knad redusert leie 2024 og 2025, e-post datert 8. januar 2025 2. S\u00f8knad redusert leie 2024 og 2025.pdf 3 "
}