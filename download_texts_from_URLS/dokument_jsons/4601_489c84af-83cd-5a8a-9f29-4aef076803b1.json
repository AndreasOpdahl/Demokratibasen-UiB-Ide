{
  "dokument_id": "489c84af-83cd-5a8a-9f29-4aef076803b1",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til H\u00f8ring - s\u00f8knad om tillatelse til anleggsarbeid i sj\u00f8 - utfylling Garnes kai Bergen kommune for Statkraft",
  "url": "https://bergen.kommune.no/politikere-utvalg/api/fil/bk360/12515963/Framstilling-Horingsuttalelse-til-Horing-soknad-om-tillatelse-til-anleggsarbeid-i-sjo-utfylling-Garnes-kai-Bergen-kommune-for-Statkraft",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/142617-6 H\u00f8ringsuttalelse til H\u00f8ring \u2013 s\u00f8knad om tillatelse til anleggsarbeid i sj\u00f8 - utfylling Garnes kai Bergen kommune for Statkraft Hva saken gjelder: Bergen kommune har mottatt h\u00f8ringsbrev fra Statnett datert 25.03.2025 vedr\u00f8rende s\u00f8knad om tillatelse til anleggsarbeid i sj\u00f8, i form av utfylling. Form\u00e5let er utvidelse av eksisterende Garnes kai i Bergen kommune, for ilandf\u00f8ring av transformatorer. H\u00f8ringsfrist: H\u00f8ringsfrist er 2. mai. Bergen kommune er gitt utsatt frist til 15. mai. Om h\u00f8ringsforslaget: Statnett \u00f8nsker \u00e5 etablere kaihakkanlegg ved Garnes kai for mottak av transformatortransport. Dette krever et nytt kaianlegg som utvidelse av eksisterende. Det m\u00e5 fylles ut for \u00e5 muliggj\u00f8re mottak av transformator. Transformatorene skal fraktes videre til nye Dalekvam transformatorstasjon som er under bygging. Transformatorer til andre stasjoner vil ogs\u00e5 benytte dette kaihakket, herunder Nore og Evanger. Det er planlagt gjennomf\u00f8ring av tiltaket fra oktober 2025 til mars 2026. Det er Konsulent WSP som s\u00f8ker p\u00e5 vegne av Statnett, om tillatelse etter forurensningsloven til utvidelse av eksisterende Garnes kai ved utfylling i sj\u00f8 av ca. 5 000 m3 sprengstein over ca. 2 700 m2 sj\u00f8bunn (figur 1). Det er utf\u00f8rt milj\u00f8geologiske unders\u00f8kelser i sj\u00f8, men det er ikke p\u00e5vist konsentrasjoner av milj\u00f8gifter over Trinn 1-grenseverdien i noen av pr\u00f8vepunktene. Det er ogs\u00e5 utf\u00f8rt ROV unders\u00f8kelse (fjernstyrt farkost/robot unders\u00f8kelse) av sj\u00f8bunnen, men det er ikke observert s\u00e6rlig verdifulle naturtyper, r\u00f8dlistearter eller fremmede arter. Det vil legges ut siltskj\u00f8rt rundt tiltaksomr\u00e5det ned til kote -15. Fyllingsarbeider opp til kote -3 vil skje fra lekter. Utf\u00f8rt fyllingsarbeid vil kontrolleres med scanning og video. Fyllingsarbeider fra kote -3 og opp til terrengniv\u00e5 vil utf\u00f8res fra land. N\u00f8dvendig motfylling og arbeider fra lekter utf\u00f8res f\u00f8rst. Fyllingen vil plastres. Det vil legges geotekstil mellom fylling og forsterkningslag p\u00e5 trafikkert areal. Tiltaket er godkjent etter havne- og farvannsloven av Bergen havn i vedtak 12. februar 2025. Statnett har gjennom anleggskonsesjon, etter energiloven, ogs\u00e5 tillatelse til \u00e5 etablere kaihakkanlegg ved Garnes kai. 1 Innspill fra fagetat: Innspill fra Plan- og bygningsetaten: Plan- og bygningsetaten (PBE) har tatt stilling til reguleringsforhold. PBE viser til at sj\u00f8arealet utenfor Garnes kai er avsatt til Bruk og vern av sj\u00f8, vassdrag. I henhold til KPA2018 \u00a7 32.2.2 er det ikke tillatt med inngrep og faste installasjoner innenfor arealform\u00e5let. Tiltaket vil sannsynligvis kreve dispensasjon fra denne bestemmelsen. I sj\u00f8en litt utenfor Garnes kai er det en hensynssone Naturmilj\u00f8 for gytefelt torsk. Dette m\u00e5 det tas hensyn til ved behandling av s\u00f8knaden, da utfyllingen g\u00e5r inn i denne sonen. I henhold til \u00a7 24.3 Masseh\u00e5ndtering kreves det reguleringsplan for massedisponering og utfylling som ber\u00f8rer st\u00f8rre areal enn 1 da eller som avviker mer enn 3 m fra eksisterende terreng. Tiltak langs land og over kote minus 4 behandles p\u00e5 tilsvarende m\u00e5te som tiltak p\u00e5 land. Dersom utfylling g\u00e5r over kote minus 4 m\u00e5 det ogs\u00e5 s\u00f8kes om dispensasjon fra denne bestemmelsen. PBE har ikke vurdert om det er kulturminneverdier i omr\u00e5det. Byr\u00e5dens vurdering og forslag til h\u00f8ringsuttalelse: Bergen kommune har foretatt en vurdering av h\u00f8ringsbrevet og saksforholdet ellers, og har ikke innvendinger til at Statsforvalter gir tillatelse etter forurensningsloven til s\u00f8knaden om anleggsarbeid i sj\u00f8. Det legges i den forbindelse vekt p\u00e5 opplysninger fra s\u00f8ker om at det ikke er p\u00e5vist betydelige milj\u00f8gifter og at det ved unders\u00f8kelse av sj\u00f8bunnen ikke er observert s\u00e6rlig verdifulle naturtyper, r\u00f8dlistearter eller fremmede arter. Bergen kommune viser imidlertid til uttalelsen fra Plan- og bygningsetaten i sin helhet slik den fremkommer over. Bergen kommune ber spesielt om at Statsforvalteren hensyntar 2 merknaden om at det rett utenfor Garnes kai er hensynsone Naturmilj\u00f8 for gytefelt torsk og stiller vilk\u00e5r i tillatelsen som ivaretar dette. Bergen kommune presiserer ellers at s\u00f8knad om tiltak og dispensasjon knyttet til etablering av kaihakkanlegg og andre tiltak etter plan- og bygningslovens regler m\u00e5 oms\u00f8kes, og vil bli behandlet etter plan- og bygningsloven p\u00e5 ordin\u00e6r m\u00e5te. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 01.04.2025 i sak 104/25 fattet f\u00f8lgende vedtak: Byr\u00e5det avgir eventuelt h\u00f8ringssvar til \u00abH\u00f8ring av s\u00f8knad om tillatelse til anleggsarbeid i sj\u00f8 - utfylling Garnes kai Bergen kommune for Statkraft\u00bb p\u00e5 vegne av Bergen kommune. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til H\u00f8ring av s\u00f8knad om tillatelse til anleggsarbeid i sj\u00f8 - utfylling Garnes kai Bergen kommune for Statkraft slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 6. mai 2025 Eivind N\u00e6vdal-Bolstad Byr\u00e5d for byutvikling Dokumentet er godkjent elektronisk. Vedlegg: 1. H\u00f8ringsbrev korrigert 2. S\u00f8knad om l\u00f8yve 3. Vedlegg nr. 01b - Situasjonskart 4. Vedlegg nr. 05 - Rapport Naturkartlegging i sj\u00f8 5. Vedlegg nr. 07 - Rapport Milj\u00f8geologiske sedimentunders\u00f8kelser i sj\u00f8 6. Innspill - Plan- og bygningsetaten 3 "
}