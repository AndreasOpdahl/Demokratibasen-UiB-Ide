{
  "dokument_id": "d6b413e3-9506-5208-8a7e-60952c5ddd80",
  "doc_type": "case_presentation",
  "kommune": 4601,
  "tittel": "H\u00f8ring Skolebehovsplan for Bergen 2025-2045",
  "url": "https://bergen.kommune.no/politikere-utvalg/api/fil/bk360/12613050/Framstilling-Horing-Skolebehovsplan-for-Bergen-2025-2045",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/165818-1 H\u00f8ring Skolebehovsplan for Bergen 2025-2045 Hva saken gjelder: Byr\u00e5det legger med dette Skolebehovsplan for Bergen 2025-2045 ut p\u00e5 h\u00f8ring1. Fremleggelse av ny skolebehovsplan er forankret i planstrategien, der det st\u00e5r at planen skal rulleres n\u00e5r tidsperioden for dagens plan g\u00e5r ut. Gjeldende skolebruksplan ble vedtatt 22.09.2021, bystyresak 254/21. Byr\u00e5det vedtok oppstart av planarbeidet i sak 1179/24 27.6.24. I oppstartssaken har byr\u00e5det gitt to tydelige bestillinger som grunnlag for Byr\u00e5dsavdeling for barnehage og skole sin utarbeiding av skolebehovsplanen: \u2022 Forslaget til revidert areal og funksjonsprogram skal sikre n\u00f8dvendige godkjenninger \u2022 Forslaget til strukturtiltak som skal sikre en \u00f8konomisk b\u00e6rekraftig struktur De samme to bestillingene er ogs\u00e5 vedtatt av bystyret i H\u00d8P 2025-2028. Planen er fremskyndet som f\u00f8lge av den alvorlige \u00f8konomiske situasjonen kommunen er i, og hvor utgifter til renter og avdrag p\u00e5 l\u00e5negjelden stadig \u00f8ker. Byr\u00e5det har derfor v\u00e6rt tydelig p\u00e5 behovet for \u00e5 begrense gjeldsveksten gjennom \u00e5 redusere investeringsniv\u00e5et. Strukturtiltakene i planen er basert p\u00e5 elevtallsprognoser. Disse tar hensyn til forutsetninger om f\u00f8dte, d\u00f8de, flyttem\u00f8nstre, boligbehov og fritt skolevalg. Usikkerheten i prognosene \u00f8ker etter hvert som man beveger seg lenger fram i tid, n\u00e5r man fokuserer p\u00e5 mindre geografiske omr\u00e5der og n\u00e5r en ser p\u00e5 det enkelte trinn. De konkrete tiltakene foresl\u00e5tt i planene, vil bli vurdert etter de til enhver tid oppdaterte elevtallprognosene. Elevtallsprognosen angir elevtallsutvikling med utgangspunkt i hvor stor andel elever som velger \u00e5 g\u00e5 p\u00e5 sin kommunale n\u00e6rskole i dag (basert p\u00e5 gjennomsnitt de siste tre \u00e5r). Her tas det ikke hensyn til fremtidige skolekretsendringer eller endringer i skolestrukturen. I 2024-prognosen har en i tillegg sett til p\u00e5g\u00e5ende reguleringsplanaktivitet ved bydelsfordeling og lokal fordeling av fremtidig boligbygging, for \u00e5 fordele de nybygde boligene p\u00e5 skolekretsniv\u00e5. Ved vurdering av strukturtiltak planlegges det for en utnyttelse p\u00e5 om lag 90 % av skolenes maksimalkapasitet. \u00c5rsaken til dette, er at kommunen ikke kan styre elevtallet per skole n\u00f8yaktig opp mot skolenes kapasitet. Enkelte \u00e5rskull er st\u00f8rre enn andre, og skolekretsgrensene er avhengig av elevenes rett til \u00e5 g\u00e5 p\u00e5 en skole i n\u00e6rmilj\u00f8et. Skolene vil bygges for \u00e5 kunne utnyttes 100 % av kapasiteten, og det enkelte klasserom vil kunne utnyttes 100 %. Men det vil v\u00e6re hensiktsmessig \u00e5 planlegge for 90 % av skolens maksimalkapasitet fordi vi vet at det alltid vil v\u00e6re noe usikkerhet knyttet til prognosene mot 1 https://pub.framsikt.net/plan/bergen/plan-f1e08a2f-5cd2-4c4e-a30a-6498e8bb2efc-3256/ 1 slutten av perioden, vi vet det skjer forflytting av elever underveis i skole\u00e5r og fordi vi vet at det er ulikheter i st\u00f8rrelsen p\u00e5 \u00e5rskull. For liten usikkerhetsmargin i planleggingen, kan ved feil eller endringer i prognosen, eller ved \u00f8kt tilflytting, gi behov for enten kostbare skoleutvidelser, behov for \u00e5 inng\u00e5 leieavtaler med eksterne utleiere eller ta i bruk andre kommunale arealer dersom det skulle v\u00e6re tilgjengelig i umiddelbar n\u00e6rhet. Form\u00e5l Skolebehovsplanen er kommunens viktigste plandokument for planlegging og utforming av skolebygg og fremtidig skolestruktur. Den overordnede m\u00e5lsetningen med skolebehovsplanen er at den skal st\u00f8tte opp under visjonen for bergensskolen Kompetanse for alle i mulighetenes skole, gjennom utforming av gode skolebygg og en \u00f8konomisk b\u00e6rekraftig skolestruktur. Skolebyggene skal legge til rette for god l\u00e6ring og et godt og inkluderende skolemilj\u00f8 for barn og unge, samtidig skal det og tilrettelegges for bruk etter skoletid. Det skal utvikles en robust og hensiktsmessig skolestruktur, innenfor \u00f8konomisk b\u00e6rekraftige rammer og med tilstrekkelig kapasitet p\u00e5 barne- og ungdomstrinnet b\u00e5de p\u00e5 kort og lengre sikt. Innhold Innledningsvis i h\u00f8ringsutkastet redegj\u00f8res det for rammebetingelser som er f\u00f8rende for planens innhold og innretning. Deretter f\u00f8lger et kunnskapsgrunnlag i form av beskrivelse av status og utfordringsbilde for de to omr\u00e5dene planen dekker: l\u00e6ringsarealer og skolestruktur. Videre fastsettes det overordnede og operative m\u00e5l innenfor disse to feltene, med tilh\u00f8rende strategier. Sist i planen konkretiseres og foresl\u00e5s endringer og hvilke tiltak som skal prioriteres p\u00e5 hvert av de to omr\u00e5dene: \u2022 For \u00e5 utforme l\u00e6ringsarealer som sikrer n\u00f8dvendige godkjenninger og samtidig legger til rette for \u00f8nsket l\u00e6ringspraksis foresl\u00e5s det endringer i utforming og st\u00f8rrelse p\u00e5 flere av arealene i fremtidige skolebygg og rehabiliteringsprosjekter. Etter at planen er behandlet av bystyret vil endringene innarbeides i Funksjons- og arealprogrammet, som gir f\u00f8ringer for hvordan skoleanlegget utformes og hvilke arealrammer som gjelder. De vedtatte endringene i Funksjons- og arealprogrammet skal ligge til grunn ved nybygging og totalrehabilitering av skoleanlegg i fremtiden. \u2022 I delen som omhandler \u00f8konomisk b\u00e6rekraftig skolestruktur, foresl\u00e5s endringer i skolestruktur med utgangspunkt i dagens kapasitet og forventet elevtallsutvikling. Det vurderes kapasitets\u00f8kning i omr\u00e5der hvor det er behov for mer kapasitet, og avvikling i omr\u00e5der med overkapasitet. Det er gjort enkelte redaksjonelle endringer etter at skolebehovsplanen ble offentliggjort p\u00e5 Bergen kommunes hjemmeside 30.5.25. I tillegg er det f\u00f8yd til avsnitt som hadde falt ut n\u00e5r planen ble publisert. Det gjelder tekst under kunnskapsgrunnlaget som gjelder Bergen kompetansesenter for l\u00e6ringsmilj\u00f8. Medvirkning I arbeidet med h\u00f8ringsutkastet, har det v\u00e6rt en omfattende medvirkningsprosess internt i kommunen. Denne har omfattet etater, skoler/elever, \u00f8vrige byr\u00e5dsavdelinger, fagorganisasjoner, hovedverneombud, Ungdomsr\u00e5d og Kommunalt r\u00e5d for personer med funksjonsnedsettelser. \u00d8konomiske konsekvenser: Tiltakene i planen skal i all hovedsak l\u00f8ses innenfor den til enhver tid eksisterende budsjettramme. En del av de foresl\u00e5tte tiltakene vil kreve midler utover allerede avsatt 2 budsjettramme. Tiltak som ikke kan gjennomf\u00f8res innenfor eksisterende budsjettramme, vil m\u00e5tte vurderes i kommende rulleringer av handlings- og \u00f8konomiplanen for Bergen kommune. Det tas forbehold om at fremtidige forslag til konkrete endringer i skolestruktur, rehabiliteringsprosjekter og nye byggeprosjekter skal bidra til \u00f8kt \u00f8konomisk b\u00e6rekraft og mer effektiv ressursutnyttelse. Det m\u00e5 sikres at strukturelle grep bidrar til en effektiv drift av b\u00e5de tjenestetilbudet og bygningsmassen, og gjennomf\u00f8ring av investeringer forutsetter \u00f8konomisk handlingsrom til \u00e5 h\u00e5ndtere \u00f8kte kapitalkostnader. N\u00e5r konkrete tiltak vurderes i fm. rullering av handlings- og \u00f8konomiplanen, m\u00e5 effekter b\u00e5de i investeringsbudsjettet og driftsbudsjettet regnes med. Byr\u00e5dens vurdering og anbefaling/konklusjon: I Klosterhagenerkl\u00e6ringen sier byr\u00e5det at det avgj\u00f8rende at elevene i Bergen har gode skolebygg som tilrettelegger for god l\u00e6ring. Skolebygg spiller en stor rolle i \u00e5 gi barn best mulige forutsetninger for \u00e5 tilegne seg kunnskap og ha et godt og trygt skolemilj\u00f8. Byr\u00e5dets visjon er \u00e5 gi barna n\u00f8kkelen til \u00e5 bli den beste utgaven av seg selv gjennom en kvalitetsoppl\u00e6ring som starter tidlig og varer livet ut. Byr\u00e5det er opptatt av \u00e5 utvikle innholdet i skolen slik at hver elev kan f\u00e5 utnyttet sitt potensial og f\u00e5 tilpasset undervisning til sine behov. I planen ligger det ikke noen forslag om nye baseskoler. Dette er i tr\u00e5d med byr\u00e5dets signaler i Klosterhagenerkl\u00e6ringen. Byr\u00e5det er opptatt av at skolebyggene tilrettelegges for aktiviteter utenom skoletid slik at skole ogs\u00e5 rommer fritidsaktiviteter som kultur og idrett. Som ledd i h\u00f8ringsprosessen er det viktig \u00e5 f\u00e5 innspill til omfanget av aktiviteter slik at dette kan ivaretas fremover om skolen avvikles. For \u00e5 fortsatt kunne prioritere innholdet i skolen og h\u00e5ndtere f\u00e6rre elever i Bergensskolen, er det byr\u00e5dets vurdering at det er behov for \u00e5 se p\u00e5 skolestrukturen. I dag er det en ledig kapasitet p\u00e5 rundt 4500 plasser, og i 2045 er estimatet p\u00e5 rundt 9000 plasser. Byr\u00e5det mener derfor at det er behov for \u00e5 \u00f8ke kapasitetsutnyttelsen p\u00e5 skolene. Med en h\u00f8yere kapasitetsutnyttelse, vil presset p\u00e5 investeringene ogs\u00e5 kunne reduseres, og flere skoler har i dag et stort behov for oppgradering og rehabilitering. En m\u00e5 ogs\u00e5 v\u00e6re oppmerksom p\u00e5 at investeringer som er n\u00f8dvendige hvis elever flyttes, ikke overstiger innsparingene ved eventuelle skolestrukturendringer. Arealbruken per elev i gjeldende skolebehovsplan er h\u00f8yere enn krav i lov og forskrift, og h\u00f8yere enn i mange sammenlignbare kommuner. I planen foresl\u00e5s det derfor tiltak for \u00e5 bidra til mer effektiv bruk av areal og bygningsmasse. Byr\u00e5det mener at det ogs\u00e5 fremover er viktig \u00e5 vurdere tiltak for hvordan en best mulig kan utnytte skolenes arealer til god l\u00e6ring. Som ledd i arbeidet med endelig plan vil byr\u00e5det legge frem et demografinotat som ogs\u00e5 viser p\u00e5g\u00e5ende reguleringsplanaktivitet ved bydelsfordeling og lokal fordeling av fremtidig boligbygging. Byr\u00e5det har i h\u00f8ringsutkastet valgt \u00e5 legge til grunn de faglige anbefalingene til strukturendringer for \u00e5 f\u00e5 en bredest mulig h\u00f8ring av alternativene. I h\u00f8ringsutkastet skisseres flere alternativer for de ulike skolekretsene, og byr\u00e5det vil understreke viktigheten 3 av \u00e5 f\u00e5 innspill fra byens innbyggere til de ulike alternativene f\u00f8r byr\u00e5det legger frem sin anbefaling for bystyret. F\u00f8r endelig plan fremmes til bystyret vil det ogs\u00e5 v\u00e6re naturlig at byr\u00e5det har dialog med ber\u00f8rte parter. I etterkant av h\u00f8ringsrunden vil byr\u00e5det gj\u00f8re vurderinger som vekter ulike hensyn som b\u00e6rekraftig investeringsniv\u00e5, til strekkelig kapasitet, gode l\u00e6ringsarealer og bygg og skolen som hjerte i n\u00e6rmilj\u00f8et. Byr\u00e5den \u00f8nsker bred medvirkning og \u00f8nsker \u00e5 invitere alle aktuelle instanser til \u00e5 gi innspill til planen og anbefaler derfor at Skolebehovsplan for Bergen 2025-2045 legges ut p\u00e5 h\u00f8ring i perioden 08.05.25 \u2013 20.06.25. Planen legges ut som \u00e5pen h\u00f8ring p\u00e5 egen temaside og p\u00e5 kommunetorget. I tillegg sendes planen til fagorganisasjonene, Ungdomsr\u00e5det og R\u00e5d for personer med funksjonsnedsettelser og til skolene for at skolenes r\u00e5dsorgan og elevr\u00e5dene kan uttale seg. H\u00f8ringen vil gi grunnlag for ferdigstillelse av temaplanen, som deretter vil bli lagt frem for sluttbehandling i bystyret h\u00f8sten 2025. Vedtakskompetanse: Byr\u00e5dets fullmakter pkt. 2.1, vedtatt av Bergen bystyre 27. november 2024 i sak 462/24: Byr\u00e5dets driftsansvar Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet. Byr\u00e5d for finans, barnehage og skole innstiller til byr\u00e5det \u00e5 fatte f\u00f8lgende vedtak: Forslag til Skolebehovsplan for Bergen 2025-2045 legges ut p\u00e5 offentlig h\u00f8ring i perioden 08.05.25 \u2013 20.06.25 Dato: 8. mai 2025 Jacob M\u00e6hle Byr\u00e5d for finans, barnehage og skole Dokumentet er godkjent elektronisk. Vedlegg: Skolebehovsplan for Bergen 2025 - 2045 4 "
}