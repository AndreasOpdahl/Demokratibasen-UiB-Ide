{
  "dokument_id": "265acc59-343f-5a12-bbf2-12bd60bc2c9a",
  "doc_type": "case_attachment",
  "kommune": 4601,
  "tittel": "Fagnotat, 26.02.2025.",
  "url": "https://bergen.kommune.no/politikere-utvalg/api/fil/bk360/12135778/Fagnotat-26-02-2025-",
  "tekst": " Bymilj\u00f8etaten Til Fagnotat BBU - \u00d8konomiseksjonen (Arbeidssted) V\u00e5r referanse: 2025/121449-1 Saksbehandler: Gry Brandin Stenersen Fra Dato: 26. februar 2025 Bymilj\u00f8etaten Gjennomf\u00f8ringsvedtak prosjekt 4892 Bystranden og Lungeg\u00e5rdspark 1. Hva saken gjelder Langs \u00f8stsiden av Store Lungeg\u00e5rdsvann planlegges det en ny park og en badestrand etablert p\u00e5 overskuddsmassene fra byggingen av bybanelinje 2 til Fyllingsdalen. Parkanlegget strekker seg fra idretts- og skoleanlegget ved AdO i nord, og ned mot Draugen-tomten i s\u00f8r. Der m\u00f8ter den bybanestoppet ved Fl\u00f8en, Kunsth\u00f8yskolen, samt boligbebyggelsen i M\u00f8llendal. Herfra er det kort vei til Haukeland sykehus, \u00c5rstad, Kronstad og Gr\u00f8nneviken. Sykkelstamveien med tilh\u00f8rende gangvei f\u00f8lger parken i bakkant. Store Lungeg\u00e5rdsvann har et av byens mest sentrale og tilgjengelige strandlinjer, og parken vil utgj\u00f8re et viktig og etterlengtet bl\u00e5gr\u00f8nt tilskudd til byens befolkning. Til sammenligning blir den nye parken dobbelt s\u00e5 stor som Nyg\u00e5rdsparken, og ti ganger s\u00e5 stor som Torgallmenningen. Helt i nord, n\u00e6rmest AdO, skal det etableres en sandstrand. Det vil legges til rette for bading, med universelt utformet baderampe. Det vil ikke etableres faste toaletter eller skifterom i tilknytning til stranden, eller andre steder i parken. Gjennom prosjekteringen vil Bymilj\u00f8etaten tilstrebe at det legges til rette for fremtidig etablering av slike fasiliteter, men det blir ikke s\u00e6rskilt planlagt for dette. Om det blir et \u00f8nske \u00e5 tilby fasiliteter som krever vann, avl\u00f8p og/ eller str\u00f8m i fremtiden, m\u00e5 det p\u00e5regnes graving for \u00e5 f\u00e5 dette etablert. Det vil bli satt ut bosspann i parken, og det vil legges til rette for sykkelparkering. I likhet med den opprinnelige parken, vil det etableres en turvei gjennom omr\u00e5det. Den vil m\u00f8bleres med benker, og f\u00e5 lys. Terrenget opparbeides, og stedegne planter og tr\u00e6r vil st\u00e5 i fokus. Dette legger til rette for at plantene vil trives og at behovet for vedlikehold blir lavere over tid. Det vil ogs\u00e5 ivareta naturmangfoldet i omr\u00e5det. Parken strekker seg over et stort omr\u00e5de, og det blir lagt til rette for at parken ogs\u00e5 kan benyttes til ulike innbyggerinitierte aktiviteter. Det vil bli st\u00f8rre omr\u00e5der med gress/ grus, som blant annet vil v\u00e6re egnet for arrangementer, som for eksempel luftsport. Omr\u00e5det er i dag en fylling. Et sentralt ledd som del av tilgjengeliggj\u00f8ring av omr\u00e5det, er \u00e5 utf\u00f8re n\u00f8dvendige sikkerhetstiltak der land m\u00f8ter sj\u00f8. Hele den 700 meter lange strandkanten m\u00e5 sikres i form av installasjoner som hindrer utgliding av masser, og legge til rette for trygg ferdsel, b\u00e5de langs sj\u00f8kanten, og under vannoverflaten. Langs badestranden m\u00e5 det tilrettelegges for \u00e5 hemme erosjon, og trygg ferdsel ogs\u00e5 for badende som ikke er sv\u00f8mmedyktige. Overgangen til sj\u00f8 skal ogs\u00e5 ivareta og st\u00f8tte opp under tiltakene som allerede er gjort for \u00e5 forbedre havbunnen, i regi av prosjektet Renere Havn. Prosjektet vil ikke v\u00e6re til hinder for en fremtidig etablering av Sj\u00f8husene, i tr\u00e5d med innspill i sak 2023/275168. Selve etableringen av Sj\u00f8husene ligger utenfor dette prosjektet. 2. Om prosjektet \u2013 kort prosjektbeskrivelse, bakgrunn og styrende dokumenter 2.1 Kort prosjektbeskrivelse \u2013 prosjektets form\u00e5l og hva skal gj\u00f8res. Form\u00e5let med prosjektet er \u00e5 reetablere Lungeg\u00e5rdsparken, i tillegg til en badestrand i den nordlige delen av omr\u00e5det. Kyststien skal gjenoppbygges, og parken skal gj\u00f8res tilgjengelig for aktiviteter. Det tas hensyn til muligheten for en eventuell framtidig plassering av Sj\u00f8husene (Kalfarveien 99) i den s\u00f8rlige delen av parken. I forbindelse med byggingen av bybanens linje 2, ble den tidligere Lungeg\u00e5rdsparken revet. En gjenoppbygging av Lungeg\u00e5rdsparken er et rekkef\u00f8lgekrav som Bergen kommune har tatt p\u00e5 seg ansvaret for \u00e5 ivareta. Omr\u00e5det er et sv\u00e6rt sentralt og viktig byrom, som kommunen har hatt \u00f8nske om selv \u00e5 sikre, slik at gode kvaliteter og innbyggernes felles interesser blir ivaretatt. Parken/bystranden opparbeides til et niv\u00e5 som gj\u00f8r at hele arealet kan tas i bruk av befolkningen. Parken har sv\u00e6rt god tilgjengelighet, med gangavstand fra en rekke m\u00e5lpunkt, n\u00e6rliggende buss- og bybanestopp (hhv Busstasjonen og Fl\u00f8en), gang- og hovedsykkelveg langs parkomr\u00e5det, kort vei fra parkeringsanlegget Bystasjonen og flere kommunale HC - parkeringsplasser ved AdO. Parken/bystranden ligger tett p\u00e5 byutviklingsomr\u00e5det i M\u00f8llendal og Gr\u00f8nneviken. Etter at sykkelstamveien ble ferdigstilt, med bygging av Kronstadtunnelen, har tilkomsten til omr\u00e5det \u00f8kt betraktelig, og b\u00e5de parken og bystranden vil ogs\u00e5 v\u00e6re sv\u00e6rt tilgjengelig for beboere i \u00c5rstad bydel, og spesielt for kommende boliger p\u00e5 Mindemyren. Parken blir \u00e5pen mot AdO-plassen med et oppholdsareal med bord og benker. Der blir tilrettelagt et stort badeomr\u00e5de med sandstrand, universelt utformet baderampe og bade- nes. I tilknytning til badeomr\u00e5det blir det en stor \u00e5pen gressflate for aktivitet. En vil s\u00f8ke \u00e5 f\u00e5 denne tilrettelagt slik at det ogs\u00e5 kan gjennomf\u00f8res arrangement med Bergen kommune sin mobile scene. Parken vil tilf\u00f8re sentrum et stort gr\u00f8ntareal i strandsonen og gi en etterlengtet tilbakef\u00f8ring av gr\u00f8ntstrukturen og forbedring av viktige forbindelser mellom Fl\u00f8en og Bergen sentrum. Opparbeidelsen av parken/bystranden har som m\u00e5l \u00e5 gi et attraktivt rekreasjonsomr\u00e5de for alle Bergensere og bes\u00f8kende, med muligheter for variert bruk og opphold. Sentralt i parken er det planlagt etablering av koller med plantefelt, blomstereng og tr\u00e6r, tilrettelagt for biologisk mangfold samt en lav mur i fj\u00e6resonen. Kyststien strekker seg som en r\u00f8d tr\u00e5d gjennom parkanlegget, Stien vil bli belyst, og f\u00e5 gode koblinger mot gang- og sykkelstien som omkranser parken. Overgangen mellom de ulike ferdsels\u00e5rene skal oppleves s\u00f8ml\u00f8se og naturlige. Kyststien bidrar ogs\u00e5 til en merverdi for skulpturl\u00f8ypen, som i dag strekker seg fra Nyg\u00e5rdsparken til AdO via Nonnekloppen. Langs Kyststien legges det til rette for kunstelementer i dialog med R\u00e5det for kunst i offentlige rom. Utviklingen og installasjonen av selve kunstelementene gjennomf\u00f8res i regi av R\u00e5det. Terrenget der land m\u00f8ter vann vil opparbeides for \u00e5 sikre mot utrasing og erosjon, og trygg ferdsel for badende. Dette er et stort, men sv\u00e6rt viktig grep som vil ha h\u00f8yeste prioritet. Det har gjennom de siste \u00e5rene kommet flere innspill til hvordan bystranden/parken b\u00f8r utformes og hvilke hensyn som m\u00e5 tas. Blant det som har f\u00e5tt s\u00e6rlig oppmerksomhet siste \u00e5ret er \u00f8nsket om at det gj\u00f8res mulig \u00e5 ha badstuer i omr\u00e5det (p\u00e5 sj\u00f8en) og at det skal kunne v\u00e6re mulig \u00e5 lande med paraglidere. Begge deler vurderes n\u00e6rmere i utviklingen av prosjektet. 2.2 Bakgrunn for prosjektet og evt. styrende dokumenter I gjeldende reguleringsplan er arealet angitt som offentlig friomr\u00e5de med underform\u00e5l park, og ulike hensynssoner: arealplaner.no | 64040000 > Planbehandlinger. Som en del av rekkef\u00f8lgebestemmelsene i reguleringsplanen for Bybanen linje 2 ble det bestemt at det skulle bygges en erstatningspark (kfr. \u00a78.3 reg. bestemmelser) med minst tilsvarende st\u00f8rrelse. Planbestemmelsen setter ogs\u00e5 flere f\u00f8ringer for b\u00e5de innhold og utforming, blant annet minimumskrav til st\u00f8rrelse, antall sykkelparkeringsplasser og at det skal etableres turveg gjennom parken langs Store Lungeg\u00e5rdsvann. Plan- og bygningsetaten har gitt dispensasjon fra ferdigstillelsesfristen som gikk ut i 2024. Det er n\u00f8dvendig \u00e5 holde god fremdrift i prosjektet for \u00e5 ivareta dispensasjonskravet. Landarealet er angitt som gr\u00f8nnstruktur i gjeldende kommuneplan (KPA2018), og som offentlig friomr\u00e5de i kommunedelplan Store Lungeg\u00e5rdsvann s\u00f8ndre del. Tiltaket vil st\u00f8tte opp under en rekke av kommunens m\u00e5lsetninger, for eksempel m\u00e5let om \u00e5 forebygge ensomhet og livsstilssykdommer ved \u00e5 legge til rette for aktive og attraktive m\u00f8teplasser. En sentralt plassert bypark/bystrand st\u00f8tter opp under m\u00e5lsetningen om \u00e5 gi barn tilgang p\u00e5 natur, vann og friluftsliv i et omr\u00e5de som har stor fortetting og som venter h\u00f8y boligbyggingsaktivitet i \u00e5rene som kommer. Prosjektet f\u00f8lger ogs\u00e5 kommunens m\u00e5lsettinger om \u00e5 etablere flere badestrender, og \u00e5 sikre at gr\u00f8nne lunger i byen bevares. Videre st\u00f8tter det opp under Naturstrategiens m\u00e5lsetninger om \u00e5 ta vare p\u00e5 naturmangfold, og nasjonale forpliktelser i naturvernavtalen. Naturstrategien peker ogs\u00e5 p\u00e5 badestranden som aktuelt badeanlegg for befolkningen og kanskje spesielt for \u00c5rstad bydel Prosjektet er godt forankret i KPA 2018, Gr\u00f8nn strategi, Arkitektur- og Strategi for sj\u00f8fronten i Bergen sentrale deler, samt st\u00f8tter opp under og bidrar til en rekke av m\u00e5lsetningene i Folkehelseplan for Bergen kommune 2015-2025, s\u00e5 som gode bo- og n\u00e6rmilj\u00f8, helsefremmende levevaner, en aktiv, sunn og trygg aldring, og et b\u00e6rekraftig milj\u00f8. Den sentrale beliggenheten, sammen med utformingen, gj\u00f8r parken tilgjengelig for barn, unge og eldre. Gode kvaliteter i sentralt og \u00e5pent byrom, bidrar til utjevning av sosiale helseforskjeller. En b\u00e6rekraftig utvikling legges til grunn for ny KPS som er under utarbeiding. Sentrale byrom med goder kvaliteter, tilgjengelig for alle, er viktige tiltak for sosial b\u00e6rekraft. Den opprinnelige bystrand og ny Lungeg\u00e5rdspark, (prosjekt 4716) er laget etter vedtatt program for parken (byr\u00e5dssak 1174/19), og det ble avsatt 459 mill. til denne i H\u00d8P 2024- 2027 (inkl. p\u00e5l\u00f8pte kostnader til grunnarbeider). Siden ble kostnaden ved gjennomf\u00f8ringen av prosjektet vurdert til \u00e5 bli for omfattende, og kostnaden redusert til 150 mill. (ekskl. p\u00e5l\u00f8pte kostnader i fase 1). Dette har gjort at en n\u00e5 ser p\u00e5 parken/bystranden med til dels nye \u00f8yne, da det har v\u00e6rt vanskelig \u00e5 bare nedskalere det eksisterende prosjektet tilstrekkelig. Samtidig er det slik at tiltaket alt skulle v\u00e6rt ferdig iht. rekkef\u00f8lgekravene i reguleringsplan. Det er en uttrykt ambisjon om at bystranden/parken skal v\u00e6re ferdig til sommeren 2027. For \u00e5 m\u00f8te behovet om \u00e5 utvikle til dels et nytt prosjekt og f\u00e5 prosjektet gjennomf\u00f8rt p\u00e5 \u00f8nsket tid, planlegges det \u00e5 henvende seg til markedet med en samspillsentreprise. Dette betyr at en bl.a. stiller opp funksjonskrav/ \u00f8nsker og diskuterer sammen med entrepren\u00f8r hvilke av disse som kan etableres innenfor den gitte kostnadsrammen. Det kan ogs\u00e5 inneb\u00e6re at ikke alle \u00f8nsker kan komme til realisering. En slik tiln\u00e6rming betyr at den konkrete utformingen/innhold i omr\u00e5det vil v\u00e6re i prosess frem til kontrakt for byggefase inng\u00e5s. Tiln\u00e6rmingen vil gi kommunen god kontroll p\u00e5 kostnader og valg av l\u00f8sninger. Prosjektet er prioritert i Bergen kommunes handlings- og \u00f8konomiplan 2025-2028, under budsjettpost 4716 Bystrand Lungeg\u00e5rdsparken. Dette ble vedtatt i Bergen bystyre 17.12.2024, sak 496/24. Ellers vises det til bestilling av tilrettelegging av bystrand og \u00f8kt parkareal, byr\u00e5dssak 1010/17 Tidligere skisser av prosjektet har vist toalettfasiliteter, kaf\u00e9bygg, lekeplass, flowpark, volleyballbane samt to broer, og tilrettelegging av viker i terrenget. Disse elementene utg\u00e5r, men en vil fors\u00f8ke \u00e5 se p\u00e5 muligheten for \u00e5 etablere enklere elementer for aktivitet -noe som ogs\u00e5 kan bety tilrettelegging for sandvolleyball om budsjettet tillater det. Regnhytten har v\u00e6rt sentral i den tidligere parken, men er av kostnadsmessige hensyn tatt ut av dette prosjektet. Regnhytten st\u00e5r i dag midlertidig oppbevart p\u00e5 tomten. Som del av prosjektet m\u00e5 den fremtidige plasseringen avgj\u00f8res. Sj\u00f8husene I bystyresak 452/24 er plassering av Kalfarveien 99 vurdert og Lungeg\u00e5rdsparken er pekt p\u00e5 som plass for gjenoppbygging av sj\u00f8husene. Prosjektet tar h\u00f8yde for at sj\u00f8husene kan plasseres s\u00f8r i omr\u00e5det, slik illustrert med r\u00f8d sirkel i kartet under. Det er i dag ikke satt av midler til selve rehabiliteringen og oppf\u00f8ringen av sj\u00f8husene. Det videre arbeidet med sj\u00f8husene f\u00f8lges opp av byr\u00e5dsavdeling for finans. Flere boliger i sentrum I budsjettvedtaket er prosjektet nevnt under merknad som omtaler \u00abFlere boliger i sentrum\u00bb. I merknaden heter det: \u00abBystyret ber byr\u00e5det vurdere muligheten for boliger i den s\u00f8rlige delen av Lungeg\u00e5rdsparken, for \u00e5 sikre anleggsbidrag til opparbeidelse av en samlet sj\u00f8front, herunder bystrandprosjektet. Boliger i dette omr\u00e5det b\u00f8r ikke v\u00e6re tung og h\u00f8y blokkbebyggelse.\u00bb Omr\u00e5det som bystranden planlegges p\u00e5, er regulert til offentlige form\u00e5l, og avsatt til gr\u00f8nnstrukturer i KPA 2018. I reguleringsplanen for Store Lungeg\u00e5rdsvann (vedtatt 24.6.2020), er den s\u00f8rlige delen p\u00e5 omr\u00e5det hvor bystranden er lokalisert regulert til park. Boligbygging vil kreve en omregulering av omr\u00e5det, og en egen saksbehandling i tr\u00e5d med plan- og bygningsloven. Slik parken n\u00e5 er planlagt, vil grepene som er foresl\u00e5tt i den s\u00f8rlige delen av parken ikke v\u00e6re til hinder for en evt. omregulering og fremtidig bygging av boliger. Omr\u00e5det s\u00f8r for bystranden er regulert som byggeomr\u00e5de, og er et areal som vil kunne realiseres til boligform\u00e5l med en enklere prosess, se kartet under. Omr\u00e5det er markert med bl\u00e5 sirkel. Dette alternativet vil sannsynligvis raskere kunne gi anleggsbidrag, og antagelig v\u00e6re mest fordelaktig for parken/bystranden og bruken av omr\u00e5det for allmennheten. Omr\u00e5de for sj\u00f8husene Litt om vannkvalitet Selv om det tilrettelegges for bading og kontakt med vann, omfatter ikke prosjektet i seg selv bedring av vannkvaliteten i Store Lungeg\u00e5rdsvann. Det p\u00e5g\u00e5r en rekke tiltak for \u00e5 bedre forutsetningene for god vannkvalitet. Blant annet separerer Bergen Vann overvann og avl\u00f8p i omr\u00e5det noe som forventes \u00e5 gi bedre vannkvalitet, mens Renere Havn nylig har avsluttet et omfattende arbeid med skrotrydding og tildekking av sj\u00f8bunn. Bymilj\u00f8etaten har ogs\u00e5 et eget prosjekt med fjerning og tildekking av forurensning i M\u00f8llendalselven og Gr\u00f8nneviken. Klassifisering i forhold til badevannskvalitet baserer seg p\u00e5 m\u00e5ling av vannkvalitet over flere \u00e5r. Det er derfor for tidlig \u00e5 kategorisere vannkvaliteten ved bystranden. Kategoriseringen f\u00f8lger en skala p\u00e5 fire trinn; Utmerket, God, Tilstrekkelig og D\u00e5rlig (Bergen kommune - Badeplasser). Det er sannsynlig at stranden vil havne i en av de to nederste kategoriene. Dette vil tilsvare andre badeplasser som Holmen i Arna og Mj\u00f8lkevika i Fana. Ogs\u00e5 p\u00e5 disse stedene vil vannkvaliteten stort sett v\u00e6re bra, men vil blant annet v\u00e6re ekstra utsatt for d\u00e5rlig vannkvalitet ved mye nedb\u00f8r. Badeplasser i de to nederste kategoriene vil ha tettere oppf\u00f8lging gjennom badesesongen enn de som historisk sett har god vannkvalitet. M\u00e5ling av vannkvalitet p\u00e5 badeplasser f\u00f8lges opp av Bergen Vann og Milj\u00f8rettet helsevern. 3. Status og framdrift Hele prosjektet gjennomf\u00f8res i to faser. Fase 1 best\u00e5r av arbeidet med utfylling i sj\u00f8 og prosjektering av parken (Bystyresak 159/18). Denne fasen er i ferd med \u00e5 ferdigstilles. Fase 2 best\u00e5r av omprosjektering og opparbeidelse av hele strand- og parkarealet med tilrettelegging for bading og park. Det videre arbeidet skal utf\u00f8res i en samspillsentreprise der detaljprosjektering utf\u00f8res i samarbeid med utf\u00f8rende entrepren\u00f8r. Dette fagnotatet omhandler fase 2. Det er planlagt \u00e5 gjennomf\u00f8re anbudskonkurranse h\u00f8sten 2025, med en forventet anleggstid frem til 2027. Tabell 1: oversikt over samlet fremdrift for arbeider under budsjettpost 4892 Bystrand Lungeg\u00e5rdsparken Oppgave Start Slutt Status Fase 1 \u2013 forberedende arbeider Utfylling 2017 2023 Ferdig Programmering og prosjektering 2018 2025 Nedskalering Fase 2 \u2013 utbygging Anskaffelse av utf\u00f8rende 2025 2025 Gjennomf\u00f8re konkurranse, evaluere entrepren\u00f8r og tildele kontrakt Bygging Bystrand og ny 2025 2027 Hoveddelen av byggeaktiviteten vil Lungeg\u00e5rdspark foreg\u00e5 i 2026 og 2027. M\u00e5l om ferdigstillelse juni 2027. 4. Totalkostnad og finansiering Totalkostnaden fremg\u00e5r av vedtaket av H\u00d8P 2025-2029 (bystyret 17.12.2024), se tabell 2 under. Tabell 2: Totalkostnad og finansiering inkl. mva. Periodiseringen gjenspeiler budsjettforslaget. Faktisk kostnadsbilde vil v\u00e6re forskj\u00f8vet mot 2027 da man med et godkjent gjennomf\u00f8ringsvedtak v\u00e5r 2025 f\u00f8rst vil kunne v\u00e6re i gang med utbyggingen vinter 2025/ v\u00e5r 2026. Oppdatert periodisering vil bli justert i 2. tertialrapport og ved rullering til neste \u00e5rs H\u00d8P. Fase 2 er etablert med et eget \u00f8konomisk prosjektnummer; 4892 Bystrand Lungeg\u00e5rdsparken fase 2. Tiltak som kan utl\u00f8se spillemidler Tiltaket \u00abbaderampe for rullestol\u00bb, kan falle inn under anlegg som kan v\u00e6re spillemiddelberettiget. Denne finansieringen er ikke tatt h\u00f8yde for i kostnadskalkylen. Summene er basert p\u00e5 bestemmelser om tilskudd for tildelinger for 2024. Man kan f\u00f8rst s\u00f8ke om spillemidler n\u00e5r tiltakene er ferdigstilt. 5. Driftskonsekvenser Den tidligere Lungeg\u00e5rdsparken ble fjernet for omlag 5 \u00e5r siden, og driftskonsekvensene for strand- og parkanlegget er derfor beregnet som et nytt anlegg. Som f\u00f8lge av den gode tilgjengeligheten til omr\u00e5det med bybane linje 2, samt sykkel- og gangveg i umiddelbar n\u00e6rhet er det forventet et stort antall bes\u00f8kende umiddelbart etter at arealet fristilles til publikumsbruk. Det p\u00e5regnes intensiv bruk og dertil h\u00f8ye driftskostnader. Inkludert i estimert driftskonsekvens ligger bla. gressklipping, l\u00f8v- og bossh\u00e5ndtering, drift og vedlikehold av sandstrand, flater, buskfelt og beplantning, samt drift og vedlikehold av byromsm\u00f8bler og belysning. Tabell 4: Oversikt over driftskonsekvenser knyttet til drift og vedlikehold. Det er budsjettert med driftskonsekvenser p\u00e5 prosjekt 4716 Bystrand Lungeg\u00e5rdsparken, kr. 54 680 \u00e5rlig. Disse overf\u00f8res til 4892 Bystrand Lungeg\u00e5rdspark fase 2. Avvik mellom allerede budsjetterte driftskonsekvenser og driftskonsekvenser som meldt her i fagnotat, justeres i rullering av H\u00d8P 2025-2028. 6. Fagetatens vurdering og anbefaling I reguleringsbestemmelsene for reguleringsplanen for Bybane til Fyllingsdalen (4601_64040000) er det stilt krav om ferdigstillelse av Lungeg\u00e5rdsparken innen 2 \u00e5r etter at bybanen p\u00e5 denne strekningen er satt i drift. Bybanen line 2, Fyllingsdalen til sentrum, \u00e5pnet 21.11.2022 og f\u00f8lgelig skulle erstatningsparken v\u00e6rt ferdig innen 21.11.2024. Begrunnelsen for rekkef\u00f8lgekravet var tungtveiende og allmenne interesser i parken. Det har ikke v\u00e6rt gjennomf\u00f8rbart \u00e5 ferdigstille anlegget i tr\u00e5d med gjeldende reguleringsbestemmelser, og det ble derfor s\u00f8kt om dispensasjon. Denne ble nylig innvilget. Med den fremdriften som er skissert over, rekker prosjektet \u00e5 ferdigstilles innen fristen gitt i dispensasjonen. Utlysning av anbud med p\u00e5f\u00f8lgende samspillprosess er forventet \u00e5 foreg\u00e5 i st\u00f8rstedelen av 2025. Da vil selve byggingen foreg\u00e5 i 2026, med m\u00e5l om ferdigstillelse til sommeren 2027. Bymilj\u00f8etaten ser at etableringen av en lenge forespeilet bystrand og bypark vil v\u00e6re et sv\u00e6rt viktig tiltak som vil styrke rekreasjons- og aktivitetstilbudet i Bergen sentrum. En offentlig og tilgjengelig m\u00f8teplass med bl\u00e5gr\u00f8nne kvaliteter for alle befolknings- og aldersgrupper vil bli en tur- og rekreasjonsdestinasjon for hele byens befolkning. Det vil ogs\u00e5 utgj\u00f8re et viktig tilskudd som sekund\u00e6rt uteoppholdsareal for beboere i sentrum. Ytterligere belysning og tursti gj\u00f8r bruk av strekningen tryggere og mer attraktiv enn i dag, mens en strand tilgjengeliggj\u00f8r b\u00e5de strandlinjen og vannspeilet for \u00f8kt bruk. I sum vil tiltaket bidra til bedre folkehelse, \u00f8kt tilgjengelighet og trivsel, tryggere ferdsel og en gr\u00f8nnere by. Det er ventet h\u00f8y grad av boligutbygging i omr\u00e5det rundt Lungeg\u00e5rdsvann, samt p\u00e5 Mindemyren som i dag kun er en kort g\u00e5/ sykkeltur unna. Kronstadtunnelen har tilgjengeliggjort omr\u00e5det i en helt annen grad enn det var da den opprinnelige Lungeg\u00e5rdsparken eksisterte. Det er derfor forventet en langt h\u00f8yere bruk av den nye parken. Per i dag har Bergen sentrum en lavere andel areal til gr\u00f8nnstrukturer/ rekreasjon enn \u00f8nskelig. Ved \u00e5 tilrettelegge parken, legger kommunen til rette for \u00e5 bevare en forholdsmessig st\u00f8rrelse p\u00e5 gr\u00f8nne arealer. Dette er sv\u00e6rt viktig for \u00e5 at Bergen ogs\u00e5 for kommende generasjoner skal oppleve byen som attraktiv. Det anbefales \u00e5 starte opp et arbeid med \u00e5 tilrettelegge for boliger i omr\u00e5det regulert til bebyggelse (s\u00f8r for omr\u00e5det som er regulert til bystrand/parkareal), jf kartskisse i punkt 2.2. Avslutningsvis nevnes at den videre utviklingen av prosjektet og ferdigstillelse bygger p\u00e5 fagnotatets nevnte forutsetninger. Andre innspill som kan komme vil medf\u00f8re nye vurderinger. Bymilj\u00f8etaten gj\u00f8r derfor oppmerksom p\u00e5 at dersom det kommer nye endringer i prosjektforutsetningene, vil det fort medf\u00f8re ytterligere merkostnader og vanskeliggj\u00f8re ferdigstillelse innenfor angitt ramme. I innev\u00e6rende prosjektforslag er det tatt h\u00f8yde for at Sj\u00f8husene og en eventuell omregulering fra gr\u00f8ntareal kan f\u00f8re til endringer i fremtiden. Fremdrift for dette prosjektet vil dermed ikke v\u00e6re til hinder for slike fremtidige tiltak. Bymilj\u00f8etaten anbefaler \u00e5 gjennomf\u00f8re en utbygging av 4892 Bystrand Lungeg\u00e5rdsparken fase 2 (oppf\u00f8rt i H\u00d8P som budsjettpost 4716 Bystrand Lungeg\u00e5rdsparken), med en styringsramme p\u00e5 150 mill. inkl. mva. jf. pkt. 4, med oppstart v\u00e5ren 2025, og med ambisjon om ferdigstilling i 2027. 7. Vedtakskompetanse I henhold til Bergen kommunes \u00f8konomireglement og budsjettfullmakter pkt. 2.3.g. skal Bystyret fatte gjennomf\u00f8ringsvedtak for investeringsprosjekter med kostnadsramme over 50 mill. 8. Vedtakspunkt Forslag til vedtak 1. Det fattes gjennomf\u00f8ringsvedtak for prosjektet \u00ab4892 - Bystrand Lungeg\u00e5rdsparken fase 2, opparbeidelse av strand- og parkareal\u00bb med en kostnadsramme p\u00e5 150 mill. 2. Kostnaden dekkes over investeringsbudsjettet p\u00e5 tjenesteomr\u00e5de 10C Naturforvaltning og parkdrift, ansvarssted 058066 og tjeneste 33510 Gr\u00f8nn prosjektering, prosjekt 4892 Bystrand Lungeg\u00e5rdsparken fase 2. 3. Endring i driftskostnadene til prosjektet innarbeides ved rullering til handlings- og \u00f8konomiplan 2025 \u2013 2028. 4. Det startes opp et arbeid med \u00e5 tilrettelegge for boliger i omr\u00e5det regulert til bebyggelse (s\u00f8r for omr\u00e5det som er regulert til bystrand/parkareal), jf kartskisse i punkt 2.2. Med hilsen Bymilj\u00f8etaten Lise Reinertsen Geir Haveraaen Etatsleder Avdelingsleder Dokumentet er godkjent elektronisk. Vedlegg: Kostnadskalkyle Bystrand Lungeg\u00e5rdsparken fase 2 F\u00f8lgeskjema Bystrand Lungeg\u00e5rdsparken fase 2 "
}