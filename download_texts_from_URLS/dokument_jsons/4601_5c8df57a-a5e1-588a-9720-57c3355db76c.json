{
  "dokument_id": "5c8df57a-a5e1-588a-9720-57c3355db76c",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 48 fra Katrine N\u00f8dtvedt (MDG) om kollektivtrafikken - UMBY",
  "url": "https://bergen.kommune.no/politikere-utvalg/api/fil/bk360/9514989/Svar-pa-skriftlig-sporsmal-nr-48-fra-Katrine-Nodtvedt-MDG-om-kollektivtrafikken-UMBY",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/276122-3 Saksbehandler: Malene Nesse Gr\u00f8nningen Fra Dato: 14. desember 2023 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 48 fra Katrine N\u00f8dtvedt (MDG) om kollektivtrafikken - UMBY Bakgrunn: Bergen kommune har en samarbeidsavtale med VLFK vedr. kollektiv. Pkt 4.1 lyder: \u00abPartane sine plikter Partane plikter \u00e5 utvikle kollektivtransport og tenester innan kombinert mobilitet i eit aktivt og tett samarbeid. I dette ligg det at: 1. Bergen kommune skal gis reell medbestemming over planlegging og gjennomf\u00f8ring av kollektivtrafikk i kommunen, og Vestland fylkeskommune skal la kommunen sitt syn f\u00e5 stor vekt i saker som er sv\u00e6rt viktige for kommunen.\u00bb Fra form\u00e5lsparagrafen, pkt 3: \u00abForm\u00e5let med avtalen er \u00e5 gi Bergen kommune reell medbestemming i h\u00f8ve til planlegging og gjennomf\u00f8ring av kollektivtransporten i kommunen.\u00bb Fylkeskommunen foresl\u00e5r n\u00e5 store kutt i Bergen, blant annet legges hele linjer ned. Tilbud inn mot Bergen reduseres ogs\u00e5. Alle andre tilbud beholdes i hele fylket. Sp\u00f8rsm\u00e5l til byr\u00e5den: 1. Har det v\u00e6rt dialog mellom Bergen og VLFK i forkant av at fylkespolitikerne i posisjonen la frem sitt forslag til budsjett 29.11? 2. Hvis nei, mener byr\u00e5det kuttet i kollektiv i Bergen konstituerer et brudd p\u00e5 avtalen, siden vi ikke er tatt med p\u00e5 r\u00e5d? 3. Hva mener byr\u00e5det om kuttene i tilbudet i Bergen? 4. \u00d8nsker byr\u00e5det \u00e5 ta over kollektivansvaret i lys av fylkets nedprioriteringen av vestlendingene i Bergen? 5. Hvordan vil byr\u00e5det f\u00f8lge opp avtalen fremover? 6. Hvor mange m\u00f8ter har det v\u00e6rt mellom Bergen og VLFK i 2023? 7. Hvor mange m\u00f8ter er planlagt fremover? Svar fra byr\u00e5den: 1. Nei 2. Bergen har behov for forutsigbarhet knyttet til ruteproduksjonen i v\u00e5r kommune og \u00f8nsker \u00e5 v\u00e6re tettere involvert i disse vurderingene. Byr\u00e5den er skuffet over at fylkeskommunen har foresl\u00e5tt s\u00e5 omfattende kutt uten \u00e5 g\u00e5 i dialog med Bergen kommune. Byr\u00e5den mener ikke kuttene utgj\u00f8r et brudd p\u00e5 avtalen. 3. Byr\u00e5den mener at \u00e5 kutte i rutene er \u00e5 g\u00e5 baklengs inn i framtiden \u2013 vi m\u00e5 ha mer kollektivtransport i byomr\u00e5det, ikke mindre. Kollektivsatsingen har gitt resultater med stadig \u00f8kende kollektivandel, godt belegg og tidvis store kapasitetsproblemer. Bybanens linje 1 er allerede full, ogs\u00e5 i helgene. N\u00e5r folk opplever at tilbudet blir d\u00e5rligere, med b\u00e5de fullere bybane og busser, h\u00f8yere priser og f\u00e6rre avganger p\u00e5 en gang, vil det f\u00f8re til at flere velger \u00e5 kj\u00f8re bil. Dette vil undergrave m\u00e5lene i byvekstavtalen. Byr\u00e5den sin forventning overfor fylkeskommunen og Skyss er at alle rutene vi har i dag opprettholdes med samme frekvens. , 4. Samarbeidet mellom Bergen kommune, Vestland fylkeskommune og Skyss er fremdeles under utvikling, og siden avtalen ble inng\u00e5tt i 2021 har partene jobbet sammen for \u00e5 finne en mest mulig hensiktsmessig form p\u00e5 samarbeidet. Byr\u00e5det \u00f8nsker \u00e5 vurdere samarbeidet og se p\u00e5 hvordan eksisterende fora og prosesser kan brukes og videreutvikles til \u00e5 samarbeide best mulig f\u00f8r man eventuelt vurderer en dialog med nabokommunene om kollektivansvar. 5. Byr\u00e5den har tatt opp Bergen kommunes innvendinger mot de foresl\u00e5tte kuttene i Milj\u00f8l\u00f8ftets styringsgruppe 6. desember og i samordningsr\u00e5det for bedre kollektivtrafikk 8. desember. Byr\u00e5den vil utvikle samarbeidet med fylkeskommunen videre, og v\u00e6re tettere p\u00e5 beslutninger om kollektivtransporten framover. 6. Samordningsr\u00e5det har kvartalsvise m\u00f8ter og har hatt 3 m\u00f8ter i 2023. Et planlagt m\u00f8te i september utgikk p\u00e5 grunn av valg av nytt bystyre og fylkesting. 7. Det er planlagt kvartalsvise m\u00f8ter ogs\u00e5 framover. For f\u00f8rste halvdel av 2024 er det planlagt m\u00f8ter i mars og juni. Christine Kahrs - Byr\u00e5d for byutvikling Dokumentet er godkjent elektronisk. "
}