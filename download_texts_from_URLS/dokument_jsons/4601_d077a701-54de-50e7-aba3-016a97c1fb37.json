{
  "dokument_id": "d077a701-54de-50e7-aba3-016a97c1fb37",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 47 fra representant Joel Ysteb\u00f8 (KrF) om strategiplan for Fisketorget - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/9913465/Svar-pa-skriftlig-sporsmal-nr-47-fra-representant-Joel-Ystebo-KrF-om-strategiplan-for-Fisketorget-Utvalg-for-miljo-og-byutvikling",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/29062-3 Saksbehandler: Malene Nesse Gr\u00f8nningen Fra Dato: 20. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 47 fra representant Joel Ysteb\u00f8 (KrF) om strategiplan for Fisketorget - Utvalg for milj\u00f8 og byutvikling Fisketorget har v\u00e6rt en legandarisk institusjon i hjertet av Bergen. Torget har v\u00e6rt et symbol p\u00e5 Bergen som sj\u00f8mathovedstad og handelsby. Derfor er det trist at fisketorget ikke ser ut i m\u00e5neskinn. Dette er noe H\u00f8yre ogs\u00e5 har anerkjent i sin 100-dagersplan hvor byen har blitt lovet en strategiplan for Fisketorget. N\u00e5 er det g\u00e5tt 100 dager og det ser ikke ut til at noe strategiplan er overlevert bystyret for behandling. Sp\u00f8rsm\u00e5l til byr\u00e5den: Hvorfor har byr\u00e5det valgt \u00e5 ikke levere p\u00e5 l\u00f8ftet om Fisketorget i 100 dagersplanen og n\u00e5r kan bystyret forvente en strategiplan til behandling? Svar fra byr\u00e5den: Byr\u00e5den viser til svar avgitt 1.02.2024, p\u00e5 skriftlig sp\u00f8rsm\u00e5l nr. 22, fra Ingrid Nergaard Fjeldstad om strategi for Fisketorget, med samme tematikk. Her ble det svart f\u00f8lgende: Kommunens arbeid med drift, utvikling og forvaltning av Fisketorget skal v\u00e6re i tr\u00e5d med m\u00e5l og prinsipper i strategien \u00abTorgets fremtid \u2013 strategi for utvikling av Torget og Mathallen\u00bb. Byr\u00e5d for byutvikling har nylig bedt Bymilj\u00f8etaten om \u00e5 levere en statusmelding om kommunens oppf\u00f8lging av strategien. Statusmeldingen skal synliggj\u00f8re hvordan kommunen har arbeidet s\u00e5 langt i strategiperioden, og hvordan strategiske og konkrete m\u00e5l i vedtatt strategi er fulgt opp. Statusmeldingen skal redegj\u00f8re for dagens forhold knyttet til blant annet organisering av Fisketorget, leievilk\u00e5r, aktivitetstilbud, estetiske tilpasninger, tilbud av ulike varer, resultater fra gjennomf\u00f8rte markedsunders\u00f8kelse etc. Kommunen har i det siste gjennomf\u00f8rt og igangsatt flere utviklingsprosjekter, i tett samarbeid med torghandlerne og andre akt\u00f8rer. Eksempelvis skal to nye og lokaltilpassede pilotboder testes ut p\u00e5 Fisketorget i \u00e5rets sommersesong. I etterkant av testperioden skal praktiske erfaringer, s\u00e5 vel som bodenes visuelle og estetiske utrykk, evalueres. Evalueringen og statusmeldingen vil til sammen danne et godt kunnskapsgrunnlag for v\u00e5rt videre arbeid med \u00e5 l\u00f8fte Fisketorget, slik at byen kan oppleve Fisketorget p\u00e5 sitt beste. Christine Kahrs \u2013 Byr\u00e5d for byutvikling Dokumentet er godkjent elektronisk. "
}