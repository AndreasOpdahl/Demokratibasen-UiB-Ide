{
  "dokument_id": "c2b979b5-2e9d-5102-b488-15952bcf9f07",
  "doc_type": "case_attachment",
  "kommune": 4601,
  "tittel": "Fagnotat, datert 27.11.24",
  "url": "https://bergen.kommune.no/politikere-utvalg/api/fil/bk360/11607902/Fagnotat-datert-27-11-24",
  "tekst": " Plan- og bygningsetaten Til Fagnotat BBU - Seksjon byutvikling (Arbeidssted) V\u00e5r referanse: PLAN-2022/20458-63 Saksbehandler: \u00d8rjan Olsen Furnes Dato: 27.11.2024 Fra Plan- og bygningsetaten Forslag til detaljregulering anbefales vedtatt \u00c5rstad, Gnr.13, Bnr. 81, 233 mfl., Nyhaugveien, boliger, Arealplan-ID 65230000 Om planforslaget Arkitektgruppen Cubus A/S foresl\u00e5r p\u00e5 vegne av Wergeland Boligutvikling AS detaljregulering for et omr\u00e5de p\u00e5 Wergeland i \u00c5rstad bydel. Figur 1 - Kartutsnitt med planavgrensning markert i en st\u00f8rre kontekst (til venstre) og skr\u00e5foto av planomr\u00e5det med Nyhaugveien og Storetveitvegen markert (til h\u00f8yre) Planforslaget omhandler fortetting fra eneboliger til leilighetsbebyggelse med 110 -130 boenheter. Planomr\u00e5det ligger i fortettingsomr\u00e5de, sone 2 i KPA2018, og ligger tett p\u00e5 Wergeland bybanestopp. Foresl\u00e5tt bebyggelse har en utnyttelse p\u00e5 mellom 140-335 %BRA, totalt ca. 8000 m2 BRA. Bebyggelsen har en h\u00f8yde p\u00e5 4-5 etasjer, men fremst\u00e5r fra veg som 2-3 etasjer grunnet bruk av underetasjer i m\u00f8te med terreng. Planavgrensning overlapper med sykkelveg langs Storetveitvegen for \u00e5 sikre midlertidig opparbeidelse og god sammenheng mellom bebyggelse og sykkelveg. Planforslaget forutsetter at 10 boligbygg Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN rives for \u00e5 kunne gjennomf\u00f8res. Syv forutsettes revet b\u00e5de i dette planforslaget og i p\u00e5g\u00e5ende planforslag for sykkelvegen, og ytterligere tre som f\u00f8lge av dette planforslaget. Begge planforslagene, og vurderingene som ligger til grunn for valg av l\u00f8sninger og vurderinger av kulturmilj\u00f8, er koordinert mellom de to planene. Vurderingene bygger videre p\u00e5 vurderinger i kulturminnegrunnlaget for omr\u00e5deplan sentrumsomr\u00e5de Wergeland, KPA2010 og KPA2018. I omr\u00e5deplanen for Wergeland sentrumsomr\u00e5de er det ogs\u00e5 vedtatt riving av flere boliger vest for Wergeland sentrum, nord for planomr\u00e5det. Dette planforslaget er ikke omfattet av omr\u00e5deplanens avgrensning. Planforslaget omfattes ikke av forskrift om konsekvensutredninger. Se planbeskrivelsen med vedlegg for utfyllende opplysninger. Planprosess og medvirkning Merknader og uttalelser ved offentlig ettersyn Planforslaget ble sendt p\u00e5 h\u00f8ring og offentlig ettersyn i perioden 04.08.2018\u201318.09.2018. Det ble mottatt 19 private merknader, 10 h\u00f8ringsuttalelser og 0 innsigelser. Disse er oppsummert og kommentert av forslagsstiller i merknadsskjema datert 16.04.2024. Materialet er gjennomg\u00e5tt og vurderes som dekkende. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Generelt: Det har v\u00e6rt mye utbyggingspress p\u00e5 n\u00e6romr\u00e5det som har f\u00f8rt til stor belastning og usikkerhet. Ikke alle beboere \u00f8nsker \u00e5 flytte fra boliger som forutsettes revet. \u2022 Barn og unge: Trenger bedre tilrettelegging med bedre felles uteareal. \u2022 Byggeh\u00f8yder og volum: Motstand mot for h\u00f8y utnyttelse og manglende stedstilpasning. \u2022 Trafikksikkerhet: Naboer er bekymret for \u00f8kt trafikk. Merknader og uttalelser ved begrenset h\u00f8ring Det er i tillegg foretatt en begrenset h\u00f8ring for endret plangrep fra st\u00f8rre og mer sammenhengende bygningsmasser til en mer oppdelt og stedstilpasset utforming i perioden 04.03.2024\u201326.03.2024. Det kom inn 10 private merknader og 11 uttalelser fra h\u00f8ringsparter til denne. Merknadene og uttalelsene er oppsummert og kommentert av plankonsulenten i merknads- og endringsskjema datert 25.09.2024. Endringer etter offentlig ettersyn Endringene som er foretatt etter offentlig ettersyn, fremg\u00e5r av merknads- og endringsskjema datert 15.12.2023. Planmaterialet er oppdatert i henhold til endringene. Kort oppsummert inneb\u00e6rer endringene: \u2022 Plangrense utvidet for \u00e5 sikre tilkomst for eksisterende boliger, snuhammer i enden av kommunal veg, sykkelveg i Storetveitvegen og noen mindre justeringer. \u2022 Plangrepet er endret ved at h\u00f8yder er redusert, bebyggelse brutt opp, str\u00f8kstilpasning forbedret. \u2022 Gatetun i Nyhaugveien er erstattet med fortau. \u2022 Naturmangfoldrapport er oppdatert med befaring i vekstsesongen. Saksnummer PLAN-2022/20458 Side 2 av 13 \u2022 Endret form\u00e5l for snarveg fra o_GG til o_TV. \u2022 Rekkef\u00f8lgebestemmelser er justert. \u2022 Det er utarbeidet renovasjonsteknisk plan (RTP) for midlertidig renovasjonsl\u00f8sning og undernett. Endringer etter begrenset h\u00f8ring Endringene som er foretatt etter offentlig ettersyn, fremg\u00e5r av merknads- og endringsskjema datert 25.09.2024. Planmaterialet er oppdatert i henhold til endringene. Kort oppsummert inneb\u00e6rer endringene: \u2022 Form\u00e5l o_TV for snarveg er tatt og sikret med bestemmelsesomr\u00e5de #7 \u2022 Laget renovasjonsteknisk (RTP) for midlertidig l\u00f8sning og for undernett bossnett \u2022 Plankart og bestemmelser er tilpasset endelige l\u00f8sninger for plan for sykkelveg fra Hagerups vei til Mindemyren, planid 65150000 Medvirkning Det er gjennom planprosessen gjennomf\u00f8rt nabom\u00f8ter, \u00e5pen kontordag hos forslagsstiller, koordinering med Vestland fylkeskommune, Statens vegvesen og arbeidsm\u00f8ter med Bergen Vann, Byantikvaren og Byarkitekten. Ellers har planen v\u00e6rt p\u00e5 oppstartsvarsling, offentlig ettersyn og p\u00e5f\u00f8lgende begrenset h\u00f8ring. Viser til planbeskrivelsens punkt 6 for en utdypende gjennomgang av planprosess og medvirkning. Vurdering av planforslaget Plan- og bygningsetaten kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Vi slutter oss til hovedform\u00e5let bolig og det planfaglige grepet i planforslaget. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Plan- og bygningsetaten understreker at gjennomf\u00f8ring av planforslaget kan medf\u00f8re behov for et positivt ekspropriasjonsvedtak etter plan- og bygningslovens kapittel 16. Kulturmilj\u00f8 Planomr\u00e5det er i kulturminnegrunnlaget for omr\u00e5deplan Sentrumsomr\u00e5de Wergeland definert som W2. Dette omr\u00e5det er i vedlagte kulturminnerapport vurdert til \u00e5 ha middels/stor kulturminneverdi. \u00d8stsiden av Storetveitvegen, definert som W3, er vurdert \u00e5 ha tilsvarende kulturminneverdi med mye av den samme typen bebyggelse og struktur. Planomr\u00e5det best\u00e5r i dag av hovedsakelig villaer med store hager. Byantikvaren har vurdert at omr\u00e5det t\u00e5ler fortetting ettersom omr\u00e5det allerede er preget av \u00e5 ligge i fortettings- og transformasjonsomr\u00e5dene p\u00e5 Wergeland og Mindemyren og dermed er en naturlig forlengelse av disse omr\u00e5dene. Utdypende vurderinger av sykkell\u00f8sning for Storetveitvegen er redegjort for i fagnotat for saksnr. PLAN-2022/20461, dokument 101, side 7-10. Saksnummer PLAN-2022/20458 Side 3 av 13 Figur 2 - Utsnitt fra kulturminnegrunnlaget for omr\u00e5deplan sentrumsomr\u00e5det for Wergeland Nabomerknader til offentlig ettersyn la vekt p\u00e5 at foresl\u00e5tt plangrep hadde for h\u00f8y utnyttelse, var for d\u00e5rlig stedstilpasset og at det var for d\u00e5rlig med utearealer og tilrettelegging for barn og unge. Plangrepet er n\u00e5 vesentlig bearbeidet og vurderes \u00e5 ha rettet opp i alle disse forholdene. Utover dette har det v\u00e6rt ytret stor motstand mot riving av eksisterende eneboliger. Renovasjon Renovasjon l\u00f8ses med p\u00e5kobling til fremtidig bossnett for Mindemyren. Frem til dette foreligger, er det \u00e5pnet for en midlertidig l\u00f8sning med s\u00f8ppeldunker lokalisert langs Nyhaugveien, foran bygg 7 og 8. Denne l\u00f8sningen har noen konsekvenser for sikt ut fra parkeringsgarasje, men vurderes som tilfredsstillende l\u00f8st. Fraksjoner som ikke g\u00e5r i bossnett, og midlertidige s\u00f8ppeldunker utenom t\u00f8mmedag, er tenkt l\u00f8st med kontainere i tilknytning parkeringsanlegg. Se planbeskrivelsen 5.11 for utdypende informasjon. Det foreligger ikke uttalelse fra BIR til renovasjonsteknisk plan. Dette har v\u00e6rt forespurt, men BIR har ikke \u00f8nsket \u00e5 uttale seg ettersom eierforholdene for bossnett ikke har v\u00e6rt avklart. Disse forholdene er n\u00e5 avklart. For \u00e5 unng\u00e5 forsinkelser i videre behandling av saken, sender vi derfor planforslaget til sluttbehandling uten uttale. Positiv uttalelse for RTP er sikret i bestemmelsene til s\u00f8knad om rammetillatelse. Naturmangfold I artsdatabanken er det kartlagt flere r\u00f8dlistede arter, deriblant piggsvin (n\u00e6r truet, NT), tyrkerdue (NT), gr\u00e5spurv (NT), st\u00e6r (NT), gr\u00f8nnfink (s\u00e5rbar, VU), fiskem\u00e5ke (VU) og gr\u00e5m\u00e5ke (VU). Storskav (NT) er ogs\u00e5 observert i omr\u00e5det, men trolig kun ved forflytning. Det Saksnummer PLAN-2022/20458 Side 4 av 13 er observert r\u00f8dlistet piggsvin, samt en hekkende og tre mulige hekkende r\u00f8dlisteartede fuglearter i eller n\u00e6rt omr\u00e5det. Til begrenset h\u00f8ring var det kun gjort befaring vinterstid. Under ny befaring i vekstsesongen, 22. mai 2024, ble det ikke gjort noe nye funn av r\u00f8dlistede arter eller verdifulle naturtyper. Det ble derimot funnet flere fremmedarter, inkludert parkslirekne. Det er ogs\u00e5 funnet flere fremmedarter med stor fare for spredning. I planprosessen er det vurdert om elvel\u00f8pet mellom Tveitevannet og kanalen p\u00e5 Mindemyren skulle \u00e5pnes, men etter offentlig ettersyn ble det i samr\u00e5d med Bymilj\u00f8etaten besluttet at dette vil kunne medf\u00f8re spredning av startelistede arter i Tveitevannet. Bekkefaret som i dag er \u00e5pent, vil ikke ber\u00f8res av planforslaget. Etter naturmangfoldlovens \u00a7 8 (kunnskapsgrunnlaget) skal kunnskapsgrunnlaget st\u00e5 i et rimelig forhold til sakens karakter og risiko for skade p\u00e5 naturmangfoldet. Planomr\u00e5det er befart flere ganger, siste gang i vekstsesongen, for \u00e5 sikre et godt og representativt kunnskapsgrunnlag. Funnene er beskrevet i vedlagte naturmangfoldrapport 14.06.24. Her trekkes det frem at tidspunktet for befaring gir et godt grunnlag for \u00e5 avdekke naturtyper og vegetasjon, med unntak av sopp som har en senere vekstsesong. Informasjon om fugl og pinnsvin er basert p\u00e5 observasjoner i Artskart, i tillegg til observasjoner under befaring for fugl. Naturverdiene i omr\u00e5det vurderes som godt kjent og kravet til kunnskapsgrunnlag etter nml. \u00a7 8 vurderes dermed som oppfylt. \u00a7 9 (f\u00f8re-var-prinsippet) tilsier at det ikke skal unnlates \u00e5 treffe vedtak som kan avb\u00f8te eller avverge skade p\u00e5 naturmangfoldet p\u00e5 bakgrunn av usikkerhet. Naturmangfoldet vurderes \u00e5 v\u00e6re godt utredet, og det tyder ikke p\u00e5 at det er noen ukjente naturverdier som g\u00e5r tapt ettersom gr\u00f8nnstrukturen i hovedsak i dag best\u00e5r av villahager. Etter v\u00e5r vurdering foreligger det ikke usikkerhet som kan medf\u00f8re en risiko for vesentlig konsekvenser for naturmangfold. \u00a7 9 vurderes derfor ikke \u00e5 komme til anvendelse. Naturmangfoldlovens \u00a7 10 (\u00f8kosystemtiln\u00e6rming og samlet belastning) stiller krav til at tiltaket skal vurderes ut fra den samlede belastningen som \u00f8kosystemet er eller vil bli utsatt for. Plan- og bygningsetaten vurderer at p\u00e5virkning p\u00e5 \u00f8kosystemet er dokumentert og belyst ut fra samlet belastning, og at kravet i \u00a7 10 er oppfylt. \u00a7 11 (kostnadene ved milj\u00f8forringelse skal b\u00e6res av tiltakshaver) tilsier at tiltakshaver skal b\u00e6re kostnadene ved \u00e5 hindre eller begrense naturskadene ved tiltaket, mens \u00a7 12 (milj\u00f8forsvarlige teknikker og driftsmetoder) krever at man fors\u00f8ker \u00e5 unng\u00e5 eller begrense skadene p\u00e5 naturmangfoldet gjennom valg av driftsmetoder, teknikker og lokalisering. Det er i bestemmelsene stilt rekkef\u00f8lgekrav til n\u00e5r det tillates anleggsperiode av hensyn til hekkeperiode, og all ny gr\u00f8nnstruktur skal etableres av forslagsstiller, deriblant reetablering av tr\u00e6r og vegetasjon. \u00a7\u00a7 11 og 12 vurderes som ivaretatt. Arkitektur og utforming Det er i planforslaget lagt til rette for 110-130 boenheter og en bebyggelse p\u00e5 4-5 etasjer. Bebyggelsen er fordelt i punkthus med en arkitektonisk utforming som er tilpasset str\u00f8kets karakter med skr\u00e5tak og underetasjer, kombinert med trapper som tar opp h\u00f8ydeforskjeller. P\u00e5 grunn av bruken av underetasjer p\u00e5 1-2 etasjer fremst\u00e5r bebyggelsen som vesentlig lavere sett fra Nyhaugveien og Storetveitvegen. Dette ble vesentlig endret etter offentlig Saksnummer PLAN-2022/20458 Side 5 av 13 ettersyn da bebyggelsen opprinnelig ble foresl\u00e5tt med sammenhengende og h\u00f8yere bygningsmasser. Forslaget f\u00f8lger minstekravet i KPA2018 til familieboliger ved at maksimum 20% av boligene kan ha bruksareal under 50m2, og minimum 20% av boenhetene kan ha bruksareal over 80m2. Dette vurderes \u00e5 v\u00e6re for lavt da det er \u00f8nskelig med flere familieboliger. Det er ogs\u00e5 lagt inn bestemmelse om at det skal sikres f\u00f8lgende tilleggskvaliteter for familieboliger: \u2022 Inngang direkte fra gate eller g\u00e5rdsrom. \u2022 Direkte tilgang til gode og trygge utearealer p\u00e5 terreng eller med terrengkontakt. \u2022 Lett tilgang til areal for parkering av sykler og barnevogner. \u2022 Eget vaskerom eller tilsvarende. Se planbeskrivelsen kap. 5.3, 5.4 og 8.8 for mer informasjon. Uteoppholdsareal Det er i bestemmelsene sikret at det skal etableres minimum 40m2 uteoppholdsareal per boenhet, hvorav maks 50% tillates p\u00e5 tak/altan, og minimum 50% skal utformes som fellesareal eller offentlig tilgjengelig areal. Planbeskrivelsens punkt 5.5.3 tilsier at alle boenhetene sikres privat utearealer p\u00e5 balkong eller terreng. Det er imidlertid kun sikret i bestemmelsene at 50 % skal ha privat uteoppholdsareal. St\u00f8yutsatte arealer mot Storetveitvegen, og st\u00f8yutsatte balkonger, er ikke medregnet i uteareal, men har likevel en god verdi som buffer og tilleggskvaliteter. F\u00f8lgende kvaliteter er ogs\u00e5 sikret: \u2022 Det stilles krav om at arealene i f_BUT og f_BLK skal utformes som et sammenhengende uteoppholdsareal. \u2022 I nord er det regulert et st\u00f8rre areal (f_BUT1) hvor det skal tilrettelegges for lek og opphold b\u00e5de for sm\u00e5 og st\u00f8rre barn/ungdom. \u2022 Areal regulert til lekeplass er plassert helt s\u00f8r i prosjektet. Det stilles krav om at arealene i f_BLK skal ses i sammenheng med f_BUT slik at arealene oppleves som et sammenhengende uteoppholdsareal. Plangrepet vurderes n\u00e5 \u00e5 ha god str\u00f8kstilpasning, mer luft og rom mellom bebyggelsen, mer varierte gangakser og bedre utearealer. Se planbeskrivelsens kap. 5.3, 5.4 og 5.5 for n\u00e6rmere beskrivelser av konsept og l\u00f8sninger for utearealer. Trafikksikkerhet I prosessen har det v\u00e6rt vurdert gatetun, i tr\u00e5d med omr\u00e5deplan for Wergeland, men det er konkludert med at det er mer hensiktsmessig at fortau p\u00e5 nord\u00f8stsiden av Nyhaugveien opprettholdes og utvides. Denne vurderingen skyldes at vegen er tilkomstvei for eksisterende boliger, og at gatetun ikke er forenlig med snuhammer i enden av kommunal veg. Det argumenteres i planbeskrivelsen, under punkt 8.16 om juridiske og \u00f8konomiske konsekvenser for kommunen, for at trafikkanalysen ikke indikerer behov for opparbeidelse av utvidet fortau og kommunal snuhammer slik det reguleres. Utvidet fortau og snuhammer er sikret som rekkef\u00f8lgekrav i bestemmelsene. Snuhammer \u00f8verst i vegen forutsetter kryssing av fortau. Dette har v\u00e6rt diskutert med Bymilj\u00f8etaten og vurderes som en akseptabel l\u00f8sning med tanke p\u00e5 trafikksikkerhet Saksnummer PLAN-2022/20458 Side 6 av 13 ettersom Nyhaugveien er en blindveg, og trafikk til eksisterende og fremtidige boliger avvikles tidligere langs vegen. Snuhammeren vil hovedsakelig bli brukt av renovasjonsbil i midlertidig situasjon og ved t\u00f8mmesituasjon for fraksjoner som ikke g\u00e5r i bossug. Det er ogs\u00e5 gode muligheter for \u00e5 g\u00e5 p\u00e5 den andre siden av vegen gjennom planomr\u00e5det. Denne l\u00f8sningen er ikke optimal, men er tilsvarende dagens situasjon og vurderes totalt sett som en akseptabel risiko. Figur 3 - Utsnitt fra vegtegninger, datert 19.06.2024 som viser sporing for st\u00f8rre kj\u00f8ret\u00f8y for snuhammer. Det er i planprosessen sett p\u00e5 muligheten for \u00e5 utvide Nyhaugveien f\u00f8r krysset med vegen Elvebakken der vegen innsnevres p\u00e5 grunn av mur p\u00e5 begge sider av vegen fra historisk brokar over bekkedrag. Det vil fortsatt ikke v\u00e6re mulig for to biler \u00e5 m\u00f8tes p\u00e5 akkurat dette punktet langs vegen, men p\u00e5 bakgrunn av sporing og generell sikt i krysset vurderes trafikksikkerheten som f\u00f8lge av dette som tilfredsstillende. I Elvebakken er det regulert med fortau p\u00e5 2 meter, samt siktlinjer knyttet til kryss med Granveien. Det er imidlertid ikke krevd opparbeiding av disse tiltakene knyttet til dette planforslaget, men reguleres med tanke p\u00e5 \u00e5 kunne sikres dersom behovet oppst\u00e5r i tilknytning til fremtidig fortetting i omr\u00e5det. Parkering Det er lagt opp til en parkeringsdekning p\u00e5 0,6 per 100m2, noe som ved en utnyttelse p\u00e5 8000 m2 gir 48 parkeringsplasser. Grunnet planomr\u00e5dets sentrale plassering n\u00e6r bybanestopp b\u00e5de p\u00e5 Wergeland og Mindemyren for henholdsvis b\u00e5de linje 1 og 2, kort avstand til godt sykkelnettverk og utviklingen som skjer p\u00e5 Mindemyren, vurderes dette \u00e5 v\u00e6re en h\u00f8y parkeringsdekning til tross for \u00e5 v\u00e6re i nedre del av spennet for byfortettingssoner i KPA2018 som definerer 0,6 \u2013 1,2 biloppstillingsplasser per 100 m2 BRA bolig. En \u00f8kning i parkeringsdekning vil g\u00e5 utover kvalitet p\u00e5 uteoppholdsareal ved at flere parkeringsplasser vil m\u00e5tte etableres i garasjeanlegget, som vil f\u00f8re til at uteoppholdsareal vil m\u00e5tte etableres over parkeringsgarasje istedenfor p\u00e5 naturterreng, og \u00f8kte klimagassutslipp ved ytterligere utsprengning, masseuttak og betongkonstruksjon. I dag er kantsonen p\u00e5 \u00f8stsiden av Nyhaugveien lite definert og brukt til kantparkering, noe som foresl\u00e5s strammet opp med blant annet forhager. Ettersom det i planforslaget er lagt Saksnummer PLAN-2022/20458 Side 7 av 13 opp til en relativt h\u00f8y parkeringsdekning, sett opp mot planens sentrale beliggenhet med god tilgang p\u00e5 tjenester og transportmuligheter, og at omr\u00e5det er en blindveg, vurderes faren for fremmedparkering som redusert sammenlignet med dagens situasjon. Forhold til gang- og sykkelveg Gang- og sykkelveg reguleres i p\u00e5g\u00e5ende planprosess i offentlig regi, plan-id 65150000, saksnr.er PLAN-2022/20461. Det planforslaget omhandler sykkelvegen fra Hagerups vei til Mindemyren (se figur 4). Del av tras\u00e9en som overlapper med planomr\u00e5det for Nyhaugveien i Storetveitvegen, er regulert i begge planforslagene for \u00e5 sikre en god overgang til boligbebyggelsen, og for \u00e5 sikre opparbeidelse av gang- og sykkelveg dersom boligplanen blir realisert f\u00f8r sykkelplanen. Vurderingene for plassering av sykkelveg som har lagt f\u00f8ringer for boligplanen, er vurdert overordnet for begge planforslagene parallelt, se punkt om kulturmilj\u00f8. Overlappende areal er regulert med bestemmelsesomr\u00e5de #91, Figur 4 - Utsnitt av planavgrensning for sykkelvegplan for tras\u00e9 midlertidig rigg- og anleggsomr\u00e5de i Hagerups vei til Mindemyren er vist med r\u00f8dt omriss over foresl\u00e5tt plankart for Nyhaugveien for \u00e5 vise hvor planene overlapper. bestemmelsene. Overvann h\u00e5ndteres p\u00e5 egen tomt, og flomveger f\u00f8lger dagens etablerte vegstruktur. Brannvann er imidlertid tenkt l\u00f8st med nye brannvannshydranter og -kum langs Storetveitvegen, i tilknytning ny sykkelveg. (Se figur 5). Saksnummer PLAN-2022/20458 Side 8 av 13 Figur 5 - Utsnitt fra vedlegg 4 til VA-rammeplan som viser slukkevannsdekning med nye hydranter og kummer markert med r\u00f8de punkt. Plan- og bygningsetaten understreker at gjennomf\u00f8ring av planen kan utl\u00f8se behov for et positivt ekspropriasjonsvedtak etter plan- og bygningslovens kapittel 16, dersom dette ikke gjennomf\u00f8res i tilknytning plan 65150000 Sykkelveg fra Hagerups vei til Mindemyren. Dette kan skape utfordringer for gjennomf\u00f8rbarheten av planforslaget etter at det er vedtatt. Konsekvenser for naboer Utover hus som blir revet, vil tiltaket ogs\u00e5 medf\u00f8re en del konsekvenser for \u00f8vrig nabobebyggelse som ikke forutsettes revet. Hovedsakelig vil planforslaget medf\u00f8re endring i n\u00e6rmilj\u00f8 gjennom flere boenheter, mer trafikk, noe innsyn, nye gangm\u00f8nstre og generelt \u00f8kt bruk av omr\u00e5det. Der nye bygg oppf\u00f8res tett p\u00e5 eksisterende boliger langs Nyhaugveien, ligger ny bebyggelse p\u00e5 et lavere niv\u00e5 og vil derfor ikke bli negativt p\u00e5virket n\u00e5r det gjelder sikt og solforhold. Eneste unntaket er Nyhaugveien 6 som ligger innenfor planomr\u00e5det. Utbyggingen vil ogs\u00e5 gi betydelige konsekvenser for tap av sol for Wergelandsbakken 9, 11 og 13 kveldstid mai og juni. Enkelte boliger i leilighetsbygget Storetveitvegen 39 vil ogs\u00e5 tape sol som f\u00f8lge av BB6 kveldstid mai og juni. Det vil som oftest v\u00e6re noen konsekvenser ved fortetting, og konsekvensene i denne saken vurderes \u00e5 v\u00e6re akseptable. Se planbeskrivelsen punkt 8.17 om Konsekvenser for naboer for mer informasjon. St\u00f8y Bebyggelse i BB1-BB6 mot Storetveitvegen vil f\u00e5 fasade som overstiger grenseverdi for r\u00f8d st\u00f8ysone. Retningslinjene i KPA2018 \u00e5pner for at unntaket i \u00a7 22.3, som gjelder sentrumsomr\u00e5der, ogs\u00e5 kan benyttes p\u00e5 deler av planomr\u00e5det innenfor fortettingssoner. Dette forutsetter at det er n\u00f8dvendig for et best mulig plangrep, og at prosjektet har kompenserende kvaliteter. Vi stiller oss bak bruken av unntaksparagrafen da det i planforslaget legges opp til stedstilpasset fortetting med sentral plassering og gode Saksnummer PLAN-2022/20458 Side 9 av 13 utearealer. Alle boenheter sikres stille side. Se planbeskrivelsen punkt 5.13 Risiko og s\u00e5rbarhet \u2013 avb\u00f8tende tiltak for mer informasjon. Universell utforming Planforslaget legger til rette for universelt utformet tilkomst til boliger fra Storetveitvegen (figur 6, punkt 1), i tillegg til en gangveg gjennom planomr\u00e5det fra Nyhaugveien i nord og videre s\u00f8rover (punkt 3). Bygg 5 ligger h\u00f8yere enn uteoppholdsarealet, men kan sikres universell tilkomst via kulvert (punkt 7). Dette er ikke sikret i bestemmelser. Det vil ogs\u00e5 v\u00e6re universell tilkomst til de felles uteoppholdsarealene via heis fra parkeringsgarasje (punkt 5). Grunnet omr\u00e5dets terrengforskjeller vil det ikke bli mulig \u00e5 f\u00e5 til universelt tilgjengelige tverrforbindelser. Planforslaget bidrar likevel til en bedring fra dagens situasjon. Se planbeskrivelsens punkt 8.14 for mer informasjon. Figur 6 - lllustrasjon som viser universell utforming og tilkomst til planomr\u00e5det. Hentet fra planbeskrivelsen. (Bildet er rotert slik at \u00f8st er opp). Barnehage- og skolekapasitet I planbeskrivelsen st\u00e5r det: I henhold til skolebruksplan for Bergen 2021- 2030 hadde Slettebakken skole et elevtall p\u00e5 381 elever skole\u00e5ret 20/21 med en kapasitet p\u00e5 450. Elevtallet forventes \u00e5 holde seg stabilt p\u00e5 400 elever frem mot 2030 og har dermed ledig kapasitet. Det er planer om \u00e5 rehabilitere Slettebakken skole og da vil kapasiteten til skolen kunne \u00f8kes fra 450 til 500 elever. Det planlegges ogs\u00e5 etablering av ny barneskole ved Solheimsvatnet (detaljregulering Mindemyren nord, PlanID 70520000), ca 1-1,5 km fra planomr\u00e5det. Vi vurderer skolekapasiteten \u00e5 v\u00e6re tilstrekkelig. Minde Barnehage p\u00e5 Wergeland og Kristianborg barnehage ligger i n\u00e6rheten av planomr\u00e5det. I tillegg planlegges Nyhaugen barnehage like nord for Nyhaugveien, like ved Saksnummer PLAN-2022/20458 Side 10 av 13 planomr\u00e5det, og ny barnehage i Mindemyren. Det har de siste \u00e5rene blitt \u00f8kt barnehagedekning i \u00c5rstad bydel, og ved hovedopptaket 2022 var det tilstrekkelig barnehagekapasitet. Barnehagekapasiteten vurderes derfor \u00e5 v\u00e6re tilstrekkelig. Barn- og unges interesser Det er i planforslaget lagt til rette for en tilgjengeliggj\u00f8ring av omr\u00e5det med flere felles uteoppholdsarealer, tilrettelegging for lek og tverrforbindelser. Omr\u00e5det best\u00e5r i dag av private eiendommer og hager som vil bli erstattet av et mer sammenhengende og tilgjengelig nettverk av snarveger og felles utearealer. Det legges ogs\u00e5 til rette for st\u00f8rre uteareal med separate funksjoner for lek og aktivitet for barn og unge i forskjellige aldre helt i nord. (Se figur 7). Figur 7 - Utsnitt fra illustrasjonsplan som viser forskjellige funksjoner og soner innenfor felt felt f_BUT Ny separert gang- og sykkelveg i Storetveitvegen vil ogs\u00e5 bidra til bedre og tryggere fremkommelighet for barn og unge som slipper \u00e5 ferdes i blandet trafikk, men heller kan g\u00e5 og sykle i egne felt, i motsetning til i dag hvor fotgjengere og syklister m\u00e5 dele p\u00e5 fortau med 2,5-3 m bredde. Tematiske f\u00f8ringer I Plan- og bygningsetatens \u00e5rsoppdrag er det lagt f\u00f8ringer p\u00e5 tema som skal gis s\u00e6rlig fokus i plansaker. Det trekkes frem \u00f8kt fokus p\u00e5 medvirkning, jordvern, gr\u00f8nne lunger, klimaambisjoner og klimatilpasning. Planforslaget forholder seg til fortetting av allerede bebygd arealer, i tr\u00e5d med kommuneplanen, og har ikke jordressurser innenfor planomr\u00e5det. Overvannsh\u00e5ndtering l\u00f8ses i tilknytning til utearealer med regnbed, fordr\u00f8yningsmagasiner og infiltrasjon til grunn. Flomveger f\u00f8lger vegene Nyhaugveien, Elvebakken og Storetveitvegen som i dag. Se punkt 5.9 om Vannforsyning, avl\u00f8p og overvannsh\u00e5ndtering i planbeskrivelsen for mer informasjon. For medvirkning, se punkt under planprosess og medvirkning over. Av klimaambisjoner er det foresl\u00e5tt en relativt lav parkeringsdekning og god tilrettelegging for sykkelparkering. Planomr\u00e5dets sentrale beliggenhet med gode kommunikasjonsmuligheter gj\u00f8r gange, sykkel og kollektivreiser til attraktive alternativer. Bebyggelsen har krav i bestemmelser til at bebyggelsen hovedsakelig skal oppf\u00f8res naturmaterialer og med mye bruk av tre. Komposittplater tillates ikke. Det er ogs\u00e5 krav om at materialer fra bygg som Saksnummer PLAN-2022/20458 Side 11 av 13 rives skal gjenbrukes i st\u00f8rst mulig grad. Planforslaget vurderes totalt sett \u00e5 ha gode klimaambisjoner. Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. \u00c5rstad, Gnr.13, Bnr. 81, 233 mfl., Nyhaugveien, boliger, arealplan-ID 65230000 vist p\u00e5 plankart, sist datert 07.10.2024 b. Tilh\u00f8rende reguleringsbestemmelser, sist datert 07.10.2024 Plan- og bygningsetaten Aslaug Aalen avdelingsleder Tarje I. Wanvik etatsleder Dette dokumentet er godkjent elektronisk. Saksnummer PLAN-2022/20458 Side 12 av 13 Vedlegg: Rekkef\u00f8lge og navn p\u00e5 vedlegg skal v\u00e6re i henhold til kravspesifikasjonen. Dato skal v\u00e6re siste revisjonsdato p\u00e5 dokumentet. Plankart datert 06.11.2024 Reguleringsbestemmelser datert 05.11.2024 Planbeskrivelse datert 19.11.2024 Merknadsskjema begrenset h\u00f8ring datert 25.09.2024 Merknadsskjema offentlig ettersyn datert 15.12.2023 Illustrasjonsplan datert 31.05.2024 Snitt og oppriss datert 29.06.2023 Fotomontasje, perspektiv datert 16.06.2024 Sol- og skyggeillustrasjoner datert 26.02.2023 og 07.06.2024 ROS-analyse datert 26.10.2023 VA-rammeplan datert 29.06.2024 med uttalelse fra Bergen Vann Kulturminnerapport datert 10.2022 med uttale fra Byantikvaren St\u00f8yrapport datert 14.06.2022 RTP Undernett datert 14.06.2024 RTP midlertidig l\u00f8sning datert 14.06.2024 Trafikkanalyse datert 23.06.2023 Mobilitetsplan datert 13.09.2022 Naturmangfoldrapport datert 14.06.2024 Klimagassberegninger datert 27.06.2022 Klimanorm datert 04.12.2023 Vurdering av omr\u00e5destabilitet datert 20.11.2023 Luftkvalitetsvurdering datert 17.06.2022 Formingsveileder datert 31.05.2024 Fullstendig dokumentoversikt og saksgang, se https://www.bergen.kommune.no/omkommunen/offentlig-innsyn/innsynplanogbyggesak saksnr PLAN- 2022/20458 Saksnummer PLAN-2022/20458 Side 13 av 13 "
}