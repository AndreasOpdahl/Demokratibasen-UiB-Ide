{
  "dokument_id": "4e2e76f3-5811-5198-8bbf-7271c50b5fc7",
  "doc_type": "case_attachment",
  "kommune": 4601,
  "tittel": "\u00c5rstad gnr. 161. bnr. 1037. Strimmelen 3 m.fl. Klage over avslag p\u00e5 s\u00f8knad om sammenf\u00f8ying av 32 hybler til 16 leiligheter",
  "url": "https://bergen.kommune.no/politikere-utvalg/api/fil/bk360/11100417/Arstad-gnr-161-bnr-1037-Strimmelen-3-m-fl-Klage-over-avslag-pa-soknad-om-sammenfoying-av-32-hybler-til-16-leiligheter",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2023/286880-7 \u00c5rstad gnr. 161. bnr. 1037. Strimmelen 3 m.fl. Klage over avslag p\u00e5 s\u00f8knad om sammenf\u00f8ying av 32 hybler til 16 leiligheter Hva saken gjelder: Saken gjelder klage over avslag p\u00e5 s\u00f8knad om \u00e5 endre bruken av loftene i Strimmelen 3, 7, 11, 15, 19, 23, 27 og 31 fra 32 hybler til 16 selvstendige boenheter. S\u00f8knaden omfatter ogs\u00e5 diverse fasadeendringer. Det totale arealet som s\u00f8kes bruksendret er oppgitt til \u00e5 v\u00e6re 752 m2 BRA. Avslaget ble gitt den 07.12.2023 da en kom til at det ikke er grunnlag for \u00e5 dispensere fra KPA 2018 \u00a7 3.1 om plankrav, jf. pbl. \u00a7 19-2. Vedtaket er p\u00e5klaget av ansvarlig s\u00f8ker Grieg Arkitekter AS p\u00e5 vegne av Strimmelen borettslag i brev datert 27.12.2023. Strimmelen borettslag har ogs\u00e5 s\u00f8kt bruksendring av n\u00e6ringslokale til 5 boenheter \u00e1 51 m2 BRA p\u00e5 gbnr. 161/1038 (saksnr. 2023/286879). Dette tiltaket er ogs\u00e5 avsl\u00e5tt. Sakene sees i sammenheng. Reguleringsplan 10610000 fra 1952, Kolstien/Strimmelen viser eiendommen som \u00e5pen villamessig bebyggelse. KDP Land\u00e5s viser den som boligomr\u00e5der med vernebestemmelser knyttet til bygningers st\u00f8rrelse og form. Og KPA 2018 viser den som ytre fortettingssone, og en liten del er innenfor hensynssoner knyttet til veist\u00f8y og luftkvalitet, samt innenfor aktsomhetsomr\u00e5de for skred og steinsprang. Tiltaket er avhengig av oms\u00f8kte dispensasjoner fra KPA 2018 \u00a7 3.1 om plankrav, KPA 2018 \u00a7 14 om private uteoppholdsarealer, KDP Land\u00e5s om forbud mot etablering av takopplett, regulert forbud mot takvinduer og regulert byggegrense langs kommunal vei. Det er s\u00f8kt om dispensasjoner, jf. pbl. \u00a7 19-1. Det er ogs\u00e5 s\u00f8kt om unntak fra TEK 17 \u00a7\u00a7 12-2 og 12-3 om tilgjengelig boenhet og krav til heis. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra Vestland fylkeskommune. Fylkeskommunen som veimyndighet \u00f8nsker dispensasjonss\u00f8knader til uttale, samt eventuelle dispensasjoner knyttet til fylkesveien til behandling. Vestland Fylkeskommune har gitt uttalelser i saken datert 23.08.2023 og 29.11.2023. I den sistnevnte uttales det at en ikke vil motsette seg tiltaket n\u00e5r det ikke bidrar til \u00f8kt trafikk. Det stilles likevel sp\u00f8rsm\u00e5l til trafikkanalysen, da den har store mangler og ikke kvalifiserer til det en kategoriserer som en trafikkanalyse. Det er n\u00f8dvendig med en trafikk- og mobilitetsanalyse for \u00e5 se hvordan tiltaket p\u00e5virker kapasitetsutfordringene langs fv. 585 Nattlandsvegen. En trafikkanalyse skal vurdere trafikkavvikling, kapasitet og trafikksikkerhet med dagens kryssutforming, og konsekvensen av oms\u00f8kt tiltak. Oppsummeringen av tiltaket sier at det vil kunne gi en mulig \u00f8kning i bilbasert trafikk til og fra borettslaget, men antall parkeringsplasser ikke er planlagt endret. En kan derfor ikke se at det er gjort en vurdering knyttet til \u00f8kt trafikk. 1 Byantikvaren uttaler den 12.09.2023 at det har v\u00e6rt m\u00f8ter om prosjektet og at en er omforent om de delene av tiltaket som omhandler bruksendring av loft, takopplett, utfellbar brannstige og takvinduer. Byantikvaren frar\u00e5der etablering av balkong og utvidelse av vinduer/etablering av d\u00f8r p\u00e5 fasade mot vest. De oms\u00f8kte balkongene i gavlen vil endre hele anleggets karakter, samt at det vil svekke anleggets arkitektoniske kvaliteter. BIR har uttalt seg til forenklet RTP den 21.06.2023. BIR finner at tiltaket f\u00e5r tilfredsstillende renovasjonsl\u00f8sning. Bymilj\u00f8etaten har den 03.05.2024 gitt tillatelse til utvidet bruk av avkj\u00f8rsel for tiltaket. Bymilj\u00f8etaten har for \u00f8vrig den 07.09.2023 uttalt seg positivt p\u00e5 n\u00e6rmere betingelser til s\u00f8knad om dispensasjon fra byggegrense langs kommunal vei. Klagers anf\u00f8rsler: S\u00f8knaden gjelder ombygging av 4 stk. hybler til 2 stk. leiligheter i til sammen 8 punkthus. Antall sengeplasser forventes \u00e5 v\u00e6re uendret, da hyblene akkomoderer 1 sengeplass, mens leilighetene vil akkomodere 2 sengeplasser. De oms\u00f8kte leilighetene er sm\u00e5 (8 stk. \u00e1 35 m2, 8 stk. \u00e1 46 m2), og alle vil trolig ikke bli bebodd med to personer selv om det er to sengeplasser. Alts\u00e5 er det ikke usannsynlig at antall personer vil bli redusert i forhold til dagens situasjon. Strimmelen borettslag har dessuten sentral beliggenhet med god kollektivdekning. Om bilbruken per person er st\u00f8rre for beboere i sm\u00e5 leiligheter enn for hybelboere, slik Vestland Fylkeskommune skriver i sin f\u00f8rste uttalelse, er vanskelig \u00e5 si noe sikkert om. Andelen kollektivreisende m\u00e5 uansett antas \u00e5 v\u00e6re h\u00f8y ogs\u00e5 for beboere i selvstendige boenheter med den oms\u00f8kte st\u00f8rrelsen og beliggenheten. Antall parkeringsplasser i borettslaget vil heller ikke bli endret som f\u00f8lge av oms\u00f8kte tiltak. Dette tilsier ogs\u00e5 at endringen i bilbasert trafikk vil bli ubetydelig. Strimmelen er en blindvei til Land\u00e5sveien og blir kun benyttet av borettslagets egne beboere, og dertil trafikk av servicetjenester. Strimmelen leder ut i Land\u00e5slien som er en tilf\u00f8rselsvei til Nattlandsveien som har god trafikkapasitet. Avstanden fra krysset Strimmelen/Land\u00e5slien og ned til Nattlandsveien g\u00e5r stort sett gjennom ubebodd omr\u00e5de uten tilf\u00f8rselsveier, og vil derfor ikke generere s\u00e6rlig endring i mobilitetsforholdene i Land\u00e5slien. Styret i Strimmelen Borettslag anser derfor endringene i trafikksituasjonen og mobiliteten i Land\u00e5sveien/Strimmelen til \u00e5 v\u00e6re n\u00e6rmest ubetydelig i forhold til dagens situasjon ved oms\u00f8kt bruksendring for hyblene og ber om at avslaget omgj\u00f8res til tillatelse. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder vurderingen om at det ikke er grunnlag for \u00e5 dispensere fra plankravet i KPA 2018 \u00a7 3.1, jf. pbl. \u00a7 19-2. Det vises til uttalelsene fra Vestland Fylkeskommune. Nattlandsveien har kapasitetsutfordringer og er identifisert som et veistrekk med relativt hyppig ulykkeforekomst. Videre vektlegges det at trafikksituasjonen ikke er tilstrekkelig belyst i s\u00f8knaden. Det er ikke levert en trafikk- og mobilitetsanalyse av tilfredsstillende kvalitet. Plankravet skal avklare overordnede forhold som infrastruktur, og n\u00e5r dette ikke er gjort p\u00e5 en tilfredsstillende m\u00e5te mener fagetaten at dette hensynet blir vesentlig tilsidesatt ved dispensasjon. Fordelene ved oms\u00f8kte tiltak konsentrerer seg etter det fagetaten kan se rundt eiers interesse i \u00e5 utnytte eiendommen. Dette er en interesse som fullt ut kan realiseres gjennom en planprosess, eller gjennom \u00e5 redegj\u00f8re for bla. trafikkvirkninger av tiltaket p\u00e5 en m\u00e5te som lar seg vurdere av vegmyndigheten. Videre bemerker fagetaten at en ikke er negativ til at det gis unntak fra krav til heis i TEK17 \u00a7 12-3, og krav om tilgjengelig boenhet i TEK17 \u00a7 12-2, jf. pbl. \u00a7 31-4. Byggverket har en plassering som for s\u00e5 vidt er egnet til utvidelse med leiligheter i denne st\u00f8rrelsesorden. Bokvalitetene i de 16 gjenst\u00e5ende leilighetene vurderes \u00e5 v\u00e6re h\u00f8yere enn for de 32 eksisterende hyblene. Et heishus i tilknytning til eiendommen ville ogs\u00e5 stride med vernehensynet i reguleringsplanen. Dagens leiligheter har ikke r\u00f8mningsmuligheter som tilfredsstiller dagens krav. Et unntak m\u00e5 derfor v\u00e6re betinget av at leilighetene har 2 tilfredsstillende r\u00f8mningsforhold, og b\u00f8r kun gis p\u00e5 vilk\u00e5r om at det kan levers brannkonsept for tiltaket f\u00f8r det gis igangsettingstillatelse jf. pbl. \u00a7 31-4 bokstav b. N\u00e5r det gjelder dispensasjoner og vurderinger knyttet til tiltakets visuelle kvaliteter, slutter fagetaten seg til Byantikvarens vurderinger. En kan v\u00e6re positiv forutsatt at oms\u00f8kt l\u00f8sning lar seg forene med omr\u00e5dets verneverdier. Fagetatens anbefaling er her en delvis tillatelse da en anbefaler at de oms\u00f8kte balkongene i gavl avsl\u00e5s grunnet tilsidesettelse av de samme verdiene. Fagetaten er ogs\u00e5 av den oppfatning at dispensasjon fra avstand til kommunal vei kan innvilges. Det vises til at Bymilj\u00f8etaten har uttalt seg positivt. En eventuell dispensasjon b\u00f8r gj\u00f8res betinget av slike vilk\u00e5r som framkommer av Bymilj\u00f8etatens uttale i saken. Avslutningsvis bemerker fagetaten at det m\u00e5 leveres en redegj\u00f8relse for hvordan kvalitetskravene til uteoppholdsarealer oppfylles i tiltaket. Det vises for \u00f8vrig til fagetatens notat datert 13.05.2024 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt, og er kommet til klagen kan tas til f\u00f8lge. Dispensasjon fra KPA 2018 \u00a7 3.1 om plankrav, jf. pbl. \u00a7 19-2 Tiltaket er i strid med plankravet i KPA 2018 \u00a7 3.1, og det er s\u00f8kt om dispensasjon fra bestemmelsen, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre en bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Planprosessene er spesielt viktig for \u00e5 avklare overordnede forhold eksempelvis knyttet til infrastruktur. Byr\u00e5den vil i denne sammenheng p\u00e5peke at en ikke bestrider Fylkeskommunens og fagetatens vurderinger knyttet til trafikkanalysens kvaliteter. Slik byr\u00e5den vurderer saken, b\u00f8r det likevel stilles sp\u00f8rsm\u00e5l ved det konkrete behovet i denne sak for \u00e5 foreta de n\u00e6rmere avklaringene om tiltakets betydning for trafikale forhold. I denne saken er det s\u00f8kt om sammensl\u00e5ing av eksisterende og godkjente boenheter. De eksisterende boenhetene inneb\u00e6rer allerede en kjent bruk/ p\u00e5virkning p\u00e5 infrastrukturen i omr\u00e5det, og byr\u00e5den kan ikke se at dette vil endre seg p\u00e5 en slik m\u00e5te at det er behov for \u00e5 m\u00e5tte foreta overordnede avklaringer i en planprosess. Saken gjelder bruksendring av 32 hybler til 16 leiligheter, og svakheter ved utarbeidet trafikkanalyse tilsier ikke at hensynene bak plankravet blir \u00abvesentlig tilsidesatt\u00bb, jf. pbl. \u00a7 19-2. Uten konkrete behov for overordnede avklaringer og n\u00e6rmere vurderinger om arealbruken, finner ikke byr\u00e5den nevneverdige ulemper knyttet til \u00e5 dispensere fra plankravet. Fordelene med oms\u00f8kte bruksendring, er at det etableres st\u00f8rre og mer attraktive boenheter i \u00c5rstad bydel innenfor eksisterende bebyggelse. Fordelene vurderes av betydning for kommunens areal- og ressursdisponering. Fordelene er f\u00f8lgelig \u00abklart st\u00f8rre enn ulempene\u00bb, jf. pbl. \u00a7 19- 2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon 3 Dispensasjon fra KPA 2018 \u00a7 14 om kvalitetskrav til uteoppholdsarealer, jf. pbl. \u00a7 19-2 De private uteoppholdsarealene p\u00e5 balkongene mot vest innfrir ikke kvalitetskravene med hensyn til st\u00f8yniv\u00e5et (se KPA 2018 \u00a7 22.2 bokstav c), og det er i klagesaksbehandlingen s\u00f8kt om dispensasjon fra KPA 2018 \u00a7 14, jf. pbl. \u00a7 19-1. Hensynet bak bestemmelsen er at boenheter innenfor ytre fortettingssone skal ha private uteoppholdsareal med kvalitetskrav som sikrer bokvaliteter, forebygger helsekonsekvenser av st\u00f8y og ivaretar gode lydmilj\u00f8er og stille omr\u00e5der. Byr\u00e5den har n\u00f8ye gjennomg\u00e5tt st\u00f8yrapporten i saken, og er av den oppfatning at en ogs\u00e5 her b\u00f8r legge til grunn at en lavere terskel for dispensasjon. Selv om de private balkongene som skal etableres i gavl mot vest ikke oppfyller gjeldende st\u00f8ykrav, vil en likevel kunne knytte \u00f8kte bokvaliteter til disse sammenlignet med eksisterende situasjon best\u00e5ende av sm\u00e5 hybler og ingen tilsvarende privat uteoppholdsareal. Byr\u00e5den er med dette enig i s\u00f8kers begrunnelse om at balkongene gir \u00aben mer hensiktsmessig utnyttelse [av bygget] og at de nye leilighetene som f\u00e5r private balkonger som, tross at de bare delvis oppfyller st\u00f8ykravene, vil ha gode kvaliteter i form av sol og utsikt\u00bb. Etter en konkret vurdering av tiltaket i sin helhet med hensyn til eksisterende situasjon og mulige alternativer (som f.eks. ingen privat uteoppholdsareal tilknyttet leilighetene eller ingen bruksendring), er byr\u00e5den kommet til at hensynene ikke blir \u00abvesentlig tilsidesatt\u00bb, jf. pbl. \u00a7 19-2. Videre angir st\u00f8yrapporten en overskridelse p\u00e5 2-3 dB, som etter opplysninger fra s\u00f8ker kun gj\u00f8r seg gjeldende for st\u00e5ende p\u00e5 balkongen. Dersom en sitter p\u00e5 balkongene, vil en kunne oppfylle st\u00f8ykravene. Byr\u00e5den mener dette begrenset ulempene knyttet til dispensasjon, og vurderer det som b\u00e5de hensiktsmessig og \u00f8nskelig at leilighetene har tilgang p\u00e5 private uteoppholdsareal i forhold til en situasjon uten oms\u00f8kte balkong. Fordelene er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon Dispensasjon fra byggegrense langs kommunal vei, jf. pbl. \u00a7 19-2 Byr\u00e5den tiltrer videre fagetatens syn p\u00e5 dispensasjon fra byggegrense langs kommunal vei i vedlagt fagnotat datert 13.05.2024, og er av den oppfatning at vilk\u00e5rene i pbl. \u00a7 19-2 \u00e5penbart er oppfylt. Byr\u00e5den legger s\u00e6rskilt vekt p\u00e5 at Bymilj\u00f8etaten har vurdert at tiltaket ikke er \u00abtil hinder for vegvedlikehold eller fremtidige vegutvidelser\u00bb. En forutsetning for vurderingen er at Bymilj\u00f8etatens betingelser inng\u00e5r som vilk\u00e5r til dispensasjonen, jf. pbl. \u00a7 19-2 f\u00f8rste ledd annet punktum. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon p\u00e5 f\u00f8lgende vilk\u00e5r: \u2022 Betingelser i Bymilj\u00f8etatens uttalelse datert 07.09.2023 inng\u00e5r som vilk\u00e5r til dispensasjon. Dispensasjon fra KDP Land\u00e5s \u00a7 3.6 og reguleringsplanens \u00a7 12, jf. pbl. \u00a7 19-2 Det er bl.a. s\u00f8kt om takopplett p\u00e5 fasade mot s\u00f8r (med utfellbar brannstige) og takvinduer p\u00e5 fasade mot s\u00f8r og nord. Disse tiltakene er i strid med hhv. KDP Land\u00e5s \u00a7 3.6 om forbud mot \u00abtakoppbygg, arker\u00bb og reguleringsplanens \u00a7 12 om forbud mot vinduer i takflaten, og det er s\u00f8kt om dispensasjoner, jf. pbl. \u00a7 19-1. Bestemmelsene skal ivareta omr\u00e5dets arkitektoniske kvaliteter, og byr\u00e5den finner det hensiktsmessig \u00e5 behandle dispensasjonene samlet. 4 Byr\u00e5den finner det tilstrekkelig \u00e5 henvise til at b\u00e5de fagetaten og Byantikvaren er kommet til at en kan akseptere nevnte tiltak. Det avgj\u00f8rende momentet er at tiltakene lar seg forene med omr\u00e5dets verneverdier. Hensynet bak bestemmelsene blir ikke vesentlig tilsidesatt. Med hensyn til at tiltakene for \u00f8vrig \u00f8ker bokvalitetene p\u00e5 loftet og brannsikkerheten i bygget, er fordelene \u00e5penbart \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon Unntak fra byggtekniske krav i TEK17 \u00a7\u00a7 12-2 og 12-3, jf. pbl. \u00a7 31-4 Det er s\u00f8kt om unntak fra byggteknisk forskrift (TEK17) \u00a7 12-2 om krav om tilgjengelig boenhet og \u00a7 12-3 annet ledd om krav om heis i bygninger med tre etasjer eller flere. Det er etter pbl. \u00a7 31-4 adgang for \u00e5 gi unntak fra tekniske krav dersom det \u00abvurderes som forsvarlig ut fra sikkerhet, helse og milj\u00f8\u00bb. I vurderingen kan det legges vekt p\u00e5 f\u00f8lgende: a) byggverkets alder, formell vernestatus, type, form\u00e5l, plassering, varigheten av tiltaket og n\u00e5v\u00e6rende tekniske tilstand b) forhold som kan redusere negative konsekvenser ved at det gis unntak c) fordeler som oppn\u00e5s med tiltaket. Byr\u00e5den bemerker innledningsvis at en b\u00f8r v\u00e6re varsom med \u00e5 gi unntak fra TEK 17, og at det er viktig at prinsippet om tilgjengelige boenheter opprettholdes. Det er likevel konkrete forhold i saken som taler for unntak. Tiltaket utgj\u00f8r ikke nyetableringer av boenheter, men sammensl\u00e5ing av eksisterende hybler i loftetasjen. Sammensl\u00e5ingen av hyblene vil gi 16 st\u00f8rre boenheter med bedre bokvaliteter i forhold til eksisterende situasjon med 32 hybler. Med tanke p\u00e5 de omfattende praktiske og \u00f8konomiske hindringene knyttet til \u00e5 skulle eventuelt innfri de tekniske kravene, anser byr\u00e5den det klart \u00abforsvarlig\u00bb \u00e5 gi unntak fra TEK17 \u00a7\u00a7 12-2 og 12-3 annet ledd, se fagetatens vurderinger for \u00f8vrig. Hva gjelder fagetatens anbefaling om at det b\u00f8r stilles vilk\u00e5r om brannkonsept f\u00f8r det gis igangsettingstillatelse, legger byr\u00e5den til grunn at dette forhold h\u00e5ndteres innenfor fagetatens fullmakt til \u00e5 \u00abstille n\u00f8dvendige vilk\u00e5r\u00bb, se vedtakspunkt 5. Visuelle kvaliteter, jf. pbl. \u00a7 29-2 Det f\u00f8lger av pbl. \u00a7 29-2 at ethvert tiltak \u00abskal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv\u00bb og \u00abi forhold til dets funksjon og dets bygde og naturlige omgivelser og plassering\u00bb. Byr\u00e5den anser dette tema i hovedsak avklart i vurderingen for dispensasjon fra forbud i KDP Land\u00e5s \u00a7 3.6 og reguleringsplanens \u00a7 12. Fagetaten og Byantikvaren har imidlertid p\u00e5pekt at oms\u00f8kte balkong i gavl \u00abvil endre hele anleggets karakter, samt at det vil svekke anleggets arkitektoniske kvaliteter\u00bb. Byr\u00e5den p\u00e5 sin side mener balkongene ivaretar byggenes s\u00e6rpreg, der en f\u00f8lger samme dybde som eksisterende balkonger, samt lik kledning og fargevalg som yttervegg i loftsetasjen, jf. s\u00f8kers redegj\u00f8relse. Tiltaket har tilfredsstillende visuelle kvaliteter, jf. pbl. \u00a7 29-2. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. 5 Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 07.12.2023 oppheves i medhold av forvaltningslovens \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7 3.1 og \u00a7 14, fra KDP Land\u00e5s \u00a7 3.6 og reguleringsplan 10610000 \u00a7 12 samt regulert byggegrense langs kommunal vei p\u00e5 f\u00f8lgende vilk\u00e5r: a. Betingelser i Bymilj\u00f8etatens uttalelse datert 07.09.2023 inng\u00e5r som vilk\u00e5r til dispensasjon. 3. Med hjemmel i pbl. \u00a7 31-4 gis det unntak fra TEK17 \u00a7\u00a7 12-2 og 12-3. 4. Med hjemmel i pbl. \u00a7 20-1, jf. \u00a7 21-4 gis det rammetillatelse til bruksendring fra 32 hybler til 16 boenheter p\u00e5 loft i Strimmelen 3, 7, 11, 15, 19, 23, 27 og 31, samt til tilh\u00f8rende fasadeendring i form av takopplett, takvinduer, vinduer og balkonger. 5. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 6. Klagen tas til f\u00f8lge. Dato: 29. august 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 13.05.2024 med f\u00f8lgende vedlegg: 1. Vedtak om utvidet bruk av avkj\u00f8rsel datert 03.05.2024 2. Oversiktskart 3. Oversiktsfoto 4. Situasjonsplan 5. Vedtak datert 07.12.2023 6. Klage datert 27.12.2023 7. Dispensasjonss\u00f8knad 8. S\u00f8knad om unntak fra TEK 9. Uttalelse fra Byantikvaren datert 12.09.2023 10. Uttalelse fra Bymilj\u00f8etaten datert 07.09.2023 11. Uttalelse fra Vestland Fylkeskommune datert 23.08.2023 12. Uttalelse fra Vestland Fylkeskommune datert 29.11.2023 13. Vedtak om utvidet bruk av avkj\u00f8rsel datert 03.05.2024 14. Uttalelse fra BIR datert 21.06.2023 15. Nabomerknader 16. Tegninger 17. SV_ Vedr\u00f8rende sak \u00c5rstad gnr. 161. bnr. 1037. Strimmelen 3 m.fl. Klage over avslag p\u00e5 s\u00f8knad om sammenf\u00f8ying av 32 hybler til 16 leiligheter [Supplerende dispensasjonss\u00f8knad] 6 "
}