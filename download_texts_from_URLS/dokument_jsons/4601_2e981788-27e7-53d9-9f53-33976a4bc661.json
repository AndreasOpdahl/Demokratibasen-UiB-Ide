{
  "dokument_id": "2e981788-27e7-53d9-9f53-33976a4bc661",
  "doc_type": "case_presentation",
  "kommune": 4601,
  "tittel": "\u00c5rstad gnr 159 bnr 53 Minde all\u00e9 35. Klage p\u00e5 avsl\u00e5tt s\u00f8knad om dispensasjon fra rekkef\u00f8lgekrav - bruksendring fra bilforretning til kaf\u00e9 (Godt br\u00f8d)",
  "url": "https://bergen.kommune.no/politikere-utvalg/api/fil/bk360/11226477/Framstilling-Arstad-gnr-159-bnr-53-Minde-all-35-Klage-pa-avslatt-soknad-om-dispensasjon-fra-rekkefolgekrav-bruksendring-fra-bilforretning-til-kaf-Godt-brod-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/111336-4 \u00c5rstad gnr 159 bnr 53 Minde all\u00e9 35. Klage p\u00e5 avsl\u00e5tt s\u00f8knad om dispensasjon fra rekkef\u00f8lgekrav - bruksendring fra bilforretning til kaf\u00e9 (Godt br\u00f8d) Hva saken gjelder: Saken gjelder klage over avsl\u00e5tt s\u00f8knad om dispensasjon fra rekkef\u00f8lgekrav, for bruksendring av deler av bygg. Tiltaket er bruksendring av deler av Frydenb\u00f8 Mindes lokaler, fra bilforretning til kaf\u00e9 og produksjonsanlegg for Godt br\u00f8d. Det er s\u00f8kt om bruksendring for de andre delene av lokalet, for lokaler for Signo Dokken og Storcash. Det er p\u00e5klaget avsl\u00e5tt dispensasjon fra rekkef\u00f8lgekrav i Signo Dokken-saken, sak 2024/73723. Byr\u00e5den fattet vedtak i Storcash-saken den 19.09.2024, sak 2024/131135, hvor det ikke ble gitt dispensasjon fra rekkef\u00f8lgekravet. Det er i skrivende stund ikke mottatt klage, men det er p\u00e5regnelig at ogs\u00e5 dette vedtaket p\u00e5klages. Tiltak for bruksendring til Godt br\u00f8d fikk rammetillatelse 20.06.2024, med avslag p\u00e5 s\u00f8knad om dispensasjon fra rekkef\u00f8lgekrav. Avslaget ble p\u00e5klaget av CMS Kluge v/adv. Anders Elling Petersen Johansen den 05.07.2024. Tiltakshaver er Frydenb\u00f8 Minde AS. I kommuneplanens arealdel (KPA 2018), vedtatt 19.06.2019, er eiendommen vist som byfortettingssone og delvis sentrumskjerne. Tiltaket er i hovedsak omfattet av omr\u00e5dereguleringsplan for \u00c5rstad. Del av gnr 159, 15 og 17 mfl., Mindemyren (planid: 61140000), vedtatt 2015, hvor den aktuelle delen av eiendommen er lagt til sentrumsform\u00e5l. Tiltaket ber\u00f8rer ogs\u00e5 detaljreguleringsplan for \u00c5rstad. Tiltaket er ogs\u00e5 omfattet av/ber\u00f8rer reguleringsplan for Bybanen til Fyllingsdalen og reguleringsplan for sykkelvei mellom Minde All\u00e9 og Fabrikkgaten. Se rammetillatelsen \u00a7 3.1 for utfyllende planstatus. Det er innvilget n\u00f8dvendige dispensasjoner fra plankrav og arealform\u00e5l, men ikke fra bestemmelse om rekkef\u00f8lgekrav. Det p\u00e5g\u00e5r detaljregulering av eiendommen, S14 Mindemyren, i planid 66350000. PBE sitt saksnummer er PLAN-2022/20545. Det ble avholdt offentlig ettersyn i november og desember 2023. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Statens vegvesen ga uttale datert 12.04.2024, hvor de frar\u00e5dde dispensasjon fra rekkef\u00f8lgekrav, da en transformasjon er avhengig av at alle bidrar gjennom utbyggingsavtaler. Det offentlige har bidratt med store summer til opparbeiding av bybane, sykkelstamveg mv. En dispensasjon vil uthule prinsippet om at alle skal bidra i det store spleiselaget som transformasjonen er avhengig av. 1 Bymilj\u00f8etaten ga uttale datert 17.04.2024. Tiltaket ber\u00f8rer ikke veiinteressene p\u00e5 en m\u00e5te som er til hinder for vegvedlikehold eller fremtidige utvidelser, og de kunne ogs\u00e5 godkjenne endret bruk av avkj\u00f8rsel p\u00e5 gitte vilk\u00e5r. Bymilj\u00f8etaten ved transformasjonsseksjonen ga uttale datert 03.05.2024, hvor de uttalte at tiltaket utgj\u00f8r en noks\u00e5 omfattende del av eksisterende bygg, og at det var aktuelt \u00e5 inng\u00e5 utbyggingsavtale. Tiltakshaver hadde tatt initiativ til \u00e5 inng\u00e5 en utbyggingsavtale som omfatter tiltaket dispensasjonss\u00f8knaden gjelder. Til orientering er det signert utbyggingsavtale, som blir endelig ved byr\u00e5dens godkjenning. Klage: Klager ber om at vedtaket blir gjort om, slik at dispensasjon gis. Klager anf\u00f8rer mangler ved den materielle vurderingen av dispensasjonsvilk\u00e5rene, mangler ved begrunnelsen og det faktum som er lagt til grunn for konklusjon om \u00e5 ikke gi dispensasjon. Klager mener kommunen har lagt til grunn feil faktum hva gjelder trafikk, og at dette uansett ikke er et relevant hensyn. Fiskale hensyn, som trukket frem av Statens vegvesen, faller ogs\u00e5 klart utenfor rekkef\u00f8lgekravets anvendelsesomr\u00e5de. Det vises ogs\u00e5 til at rekkef\u00f8lgekrav knyttet til infrastruktur som ikke er opparbeidet iht. omr\u00e5deplanen, vil bli videref\u00f8rt i detaljreguleringsplan. Klager anf\u00f8rer videre at dispensasjon ikke vil medf\u00f8re forskjellsbehandling, da inng\u00e5tte utbyggingsavtaler gjelder nybygg, ikke bruksendring. Det er ogs\u00e5 st\u00f8rre fordeler enn ulemper, blant annet at dispensasjon legger til rette for en mer hensiktsmessig bruk av bebyggelsen, i tr\u00e5d med form\u00e5l og kommunens strategi. Alternativ for tiltakshaver er \u00e5 bruke bygget til bilrelatert virksomhet. Det vises til at detaljregulering tar tid, og at dispensasjon sikrer og tilrettelegger for fortsatt bruk i mellomfasen. Det saneres ogs\u00e5 inntil 13 parkeringsplasser, med netto nedgang av antall parkeringsplasser. Avslutningsvis p\u00e5pekes det at selve grunnlaget for rekkef\u00f8lgekravet er problematisk, da klager mener det ikke er en relevant og n\u00e6r sammenheng mellom kravet og tiltaket, og for det andre fordi det bare kan stilles rekkef\u00f8lgekrav for \u00abutbygging\u00bb, som er noe annet enn bruksendring. Det vises til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Fagetaten vurderer at hensynet bak rekkef\u00f8lgekravet er \u00e5 sikre koordinering av utbyggingen i omr\u00e5det, og til riktig tid. Det er stort rom for \u00e5 skifte hvilke n\u00e6ringsdrivende som opererer i den eksisterende bygningsmassen og med samme bruk, s\u00e5 lenge bruken ikke endres i s\u00e5 stor grad at bruken blir s\u00f8knadspliktig. Hele rekkef\u00f8lgekravet har en kostnadsramme som er uoverkommelig for dette tiltaket, men det har ikke v\u00e6rt intensjonen at tiltak som i denne saken skal sikre opparbeiding av alle kravene, men heller rammes av langt mindre vidtrekkende rekkef\u00f8lgekrav slik det blir utformet i detaljreguleringsplan. Det er klart at hjemmelen for rekkef\u00f8lgekrav ogs\u00e5 omfatter bruksendringer med midlertidig preg, dette er ogs\u00e5 lagt til grunn i sakene for Storcash og Signo Dokken. Hensikten bak rekkef\u00f8lgekravet var \u00e5 sikre opparbeiding av infrastruktur i hele planomr\u00e5det, i p\u00e5vente av at de enkelte felt skal detaljreguleres. Det er p\u00e5g\u00e5ende arbeid med detaljregulering, men dette p\u00e5virker likevel ikke gyldigheten av kravet for tiltaket. Hensikten med rekkef\u00f8lgekravet er nettopp \u00e5 sikre opparbeiding av n\u00f8dvendig infrastruktur f\u00f8r transformasjonen, og dette er ment l\u00f8st gjennom detaljregulering. 2 Fagetaten mener en varig dispensasjon vil vesentlig tilsidesette hensynene bak bestemmelsen. Midlertidig dispensasjon krever grunngitt s\u00f8knad, og tidsbestemt dispensasjon kan derfor ikke gis. Det vises ellers til komplett fagnotat. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen, og finner at denne ikke kan tas til f\u00f8lge. Det vises til fagnotatet, som tiltredes i det vesentlige. Byr\u00e5det er ikke enig i klagers anf\u00f8rsel om at rekkef\u00f8lgekravet ikke er gyldig. Som i Signo Dokken-saken (2024/73723), vises det til at man tok stilling til rekkef\u00f8lgekravet i planprosessen for omr\u00e5deplanen. Det ble fremhevet at fordelingen skulle v\u00e6re forholdsmessig, og \u00abalt\u00bb annet enn \u00abmindre tilpasninger i eksisterende bygningsmasse innenfor samme virksomhet og form\u00e5l\u00bb var omfattet av plankrav, og dermed rekkef\u00f8lgekrav. I omr\u00e5deplanen har man sett planomr\u00e5det under ett, i stedet for at tiltakene er knyttet opp mot spesifikke omr\u00e5der/tomter. Det er ogs\u00e5 p\u00e5regnelig at brukerne av eiendommen vil benytte seg av infrastruktur i andre deler av planomr\u00e5det, noe som viser at det er et \u00abreelt behov\u00bb for rekkef\u00f8lgekravene. Den konkrete bruksendringen vil ogs\u00e5 forsterke behovet for infrastruktur, ved at en kaf\u00e9 vil tiltrekke seg kunder som \u00f8nsker \u00e5 benytte torg til \u00e5 innta mat en fin dag, eller kj\u00f8pe turmat f\u00f8r man tar seg videre til Leaparken. Det er ogs\u00e5 et stort antall arbeidsplasser i omr\u00e5det, hvor det vil v\u00e6re p\u00e5regnelig at enkelte arbeidstakere vil benytte tiltaket til \u00e5 kj\u00f8pe lunsj. Selv om antallet parkeringsplasser reduseres, vil det v\u00e6re endret trafikk til bygget som gj\u00f8r det n\u00f8dvendig med den infrastrukturen som rekkef\u00f8lgekravene sikrer. Byr\u00e5det mener rekkef\u00f8lgekravet er gyldig. N\u00e5r det gjelder dispensasjon, opprettholdes vurderingen av at vilk\u00e5rene ikke er oppfylt. Som dr\u00f8ftet over, er det et reelt behov for infrastrukturen som sikres av rekkef\u00f8lgekrav i dette omr\u00e5det. Byr\u00e5det er enig i at rekkef\u00f8lgekravene er omfattende, men det er et alternativ \u00e5 inng\u00e5 utbyggingsavtale, noe tiltakshaver har gjort. I denne settes anleggsbidraget forholdsmessig ut ifra hvor stort tiltaket er i forhold til den totale bygningsmassen, og det er dermed ikke snakk om at en part skal betale hele kravet. Det er heller ikke holdepunkt i plandokumentene for at oms\u00f8kte tiltak ikke skulle omfattes, da hovedregelen i omr\u00e5deplanen er detaljplan. N\u00e5r man \u00f8nsker \u00e5 fravike dette utgangspunktet vurderer byr\u00e5det at det er viktig at rekkef\u00f8lgekravene sikres opparbeidet, men at man heller gir dispensasjon dersom tiltakene rammes av de samme rekkef\u00f8lgekravene ved neste s\u00f8knad. Byr\u00e5det understreker at man ikke mener tiltakshaver skal betale to ganger, men at dispensasjon heller m\u00e5 komme ved bruksendring av hele bygget eller av samme areal, ikke ved oms\u00f8kte tiltak. Slik rekkef\u00f8lgekravet er lagt opp, skal dette sikre forholdsmessig fordeling mellom utbyggerne p\u00e5 Mindemyren. Konsekvensen av \u00e5 gi dispensasjon, kan v\u00e6re at eier av bygget venter til rekkef\u00f8lgekravene er oppfylt av andre, for s\u00e5 \u00e5 transformere hele bygget. Selv om tiltakshaver anf\u00f8rer at man \u00f8nsker \u00e5 transformere hele bygget ved vedtatt detaljreguleringsplan har man ingen garanti for at, eller n\u00e5r, dette skjer. En situasjon som skissert vil klart svekke finansieringen av infrastruktur som rekkef\u00f8lgekravet skal sikre, og dermed bidra til \u00e5 vesentlig tilsidesette hensynene bak det. Det vil ogs\u00e5 tilsidesette hensynet til forholdsmessig og rettferdig fordeling mellom utbyggerne p\u00e5 Mindemyren, eventuelt velte kostnaden over p\u00e5 det offentlige. Dette vil forsinke transformasjonen av Mindemyren, til ulempe for beboere og brukere av omr\u00e5det. Byr\u00e5det viser ogs\u00e5 til at det er snakk om transformasjon av hele bygget, fordelt p\u00e5 tre saker. Selv om hvert tiltak for seg er lite, vil de til sammen medf\u00f8re endret trafikk til og fra bygget, st\u00f8rre behov for sosial infrastruktur og offentlige m\u00f8teplasser. Byr\u00e5dets vurdering er at dispensasjon klart vil \u00abvesentlig tilsidesette\u00bb hensynene bak rekkef\u00f8lgekravet. 3 N\u00e5r det gjelder fordeler og ulemper, har klager argumentert med at et alternativ til bruksendring er \u00e5 beholde bilrelatert virksomhet, og at tiltaket er i tr\u00e5d med sentrumsform\u00e5l og kommunens \u00f8nsker for omr\u00e5det. Det er ogs\u00e5 vist til at reguleringsplanen tar tid, og at en dispensasjon sikrer fortsatt bruk av bygningsmassen i tr\u00e5d med omr\u00e5deplanens intensjoner, i mellomfasen frem til ferdig detaljregulering. Byr\u00e5det vurderer det som positivt at man legger til rette for en annen virksomhet enn den bilbaserte, og en kaf\u00e9 er s\u00e6rlig positivt med tanke p\u00e5 den utviklingen som har v\u00e6rt, og som det er \u00f8nskelig at skal komme i omr\u00e5det. Byr\u00e5det legger likevel ikke stor vekt p\u00e5 at klager anf\u00f8rer at et alternativ er \u00e5 fortsette med bilbasert n\u00e6ring, om dispensasjon ikke innvilges. Man ville f\u00e5tt lite byutvikling om det skulle dispenseres fra rekkef\u00f8lgekrav hver gang et nytt prosjekt er \u00abbedre\u00bb enn det som st\u00e5r der fra f\u00f8r. I denne saken er det ogs\u00e5 inng\u00e5tt utbyggingsavtale, og det er s\u00f8kt om bruksendring av til sammen hele bygget, fordelt p\u00e5 tre saker. Om tiltakshaver \u00f8nsker \u00e5 reversere denne utviklingen dersom dispensasjon ikke innvilges, er det en mulighet de har, da bygg kan brukes til godkjent form\u00e5l selv om det kommer nye arealplaner. At detaljregulering tar tid, er heller ikke et avgj\u00f8rende argument. Det er gitt tillatelse til endret bruk, nettopp fordi det er vurdert n\u00f8dvendig \u00e5 legge til rette for videre bruk av bygget under transformasjon og fordi de oms\u00f8kte tiltakene er positive endringer i omr\u00e5det. Dette betyr ikke at man kan \u00abslippe\u00bb \u00e5 bidra til rekkef\u00f8lgekravene som er n\u00f8dvendig for transformasjon. Som dr\u00f8ftet tidligere, har man ikke noen garanti for at, og n\u00e5r, hele bygget vil gjennomg\u00e5 en mer permanent transformasjon. Dersom det gis dispensasjon, vil tiltakshaver b\u00e5de ha f\u00e5tt mulighet til \u00e5 legge til rette for en ny n\u00e6ring i byggene, og ha mulighet til \u00e5 vente med videre transformasjon frem til rekkef\u00f8lgekravene er oppfylt av andre. Det understrekes at dette ikke er ment som \u00abmistanke\u00bb mot n\u00e5v\u00e6rende eier, men som med tidspunkt for transformasjon har man ingen garanti for at n\u00e5v\u00e6rende eier vil v\u00e6re fremtidig eier. Det er f.eks. ikke uvanlig at eiendommer overdras i en utviklingsfase. Ulempene med \u00e5 gi dispensasjon vurderes som store, ved at det kan forsinke transformasjonen, undergraver fordelingsprinsippet og potensielt kan velte en st\u00f8rre del av kostnaden over p\u00e5 det offentlige, i strid med intensjonen i omr\u00e5deplanen. Disse vurderes som store, og sett opp mot at fordelene som er fremhevet i klagen ikke vurderes \u00e5 ha stor vekt, finner byr\u00e5det at det ikke er \u00abklart\u00bb st\u00f8rre fordeler enn ulemper. Byr\u00e5det understreker at det ikke er intensjonen at man skal betale flere ganger for samme areal. Dersom detaljreguleringsplanen har samme rekkef\u00f8lgekrav som omr\u00e5deplanen, og disse utl\u00f8ses ved transformasjon av hele bygget, mener byr\u00e5det at dette gir grunnlag for dispensasjon. Det er dermed ikke snakk om en \u00abekstra regning\u00bb for \u00e5 delvis transformere n\u00e5, men heller at regningen m\u00e5 betales n\u00e5, i stedet for at den i praksis utsettes til et ukjent tidspunkt en gang i fremtiden. Byr\u00e5det vurderer at vilk\u00e5rene for dispensasjon ikke er oppfylt for oms\u00f8kte tiltak. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. 4 Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 20.06.2024 opprettholdes. Klagen tas ikke til f\u00f8lge. Dato: 15. oktober 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 23.09.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Klage datert 05.07.2024 5. Rammetillatelse datert 20.06.2024 6. Uttale Statens vegvesen datert 12.04.2024 7. Uttale bymilj\u00f8etaten veiforvaltning datert 17.04.2024 8. Uttale bymilj\u00f8etaten transformasjonsseksjonen datert 03.05.2024 9. S\u00f8knad 10. Tegninger 5 "
}