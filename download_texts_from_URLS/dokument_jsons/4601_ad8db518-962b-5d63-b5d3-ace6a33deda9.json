{
  "dokument_id": "ad8db518-962b-5d63-b5d3-ace6a33deda9",
  "doc_type": "case_presentation",
  "kommune": 4601,
  "tittel": "Endring av statlig reguleringsplan for E16 og Vossebanen, Arna - Stanghelle, Planforslag til sluttbehandling. Arealplan-ID 71430000",
  "url": "https://bergen.kommune.no/politikere-utvalg/api/fil/bk360/11281915/Framstilling-Endring-av-statlig-reguleringsplan-for-E16-og-Vossebanen-Arna-Stanghelle-Planforslag-til-sluttbehandling-Arealplan-ID-71430000",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/154386-2 E16 og Vossebanen, Arna - Stanghelle, Endring av reguleringsplan for Romslo/Naustvika og Trengereid, Arealplan-ID 71430000, Planforslag til sluttbehandling Hva saken gjelder: Statens vegvesen og Bane Nor foresl\u00e5r endring av statlig reguleringsplan for E16 og Vossebanen, Arna \u2013 Stanghelle. Behovet for planendringer er en konsekvens av arbeid med optimalisering og reduksjon av risiko og kostnader i prosjektet. Planendringene omfatter arealer i kommunene Vaksdal, Samnanger og Bergen. Denne saken omhandler planendringene som foresl\u00e5s innenfor Bergen kommunes grenser. Det foresl\u00e5s i hovedsak \u00e5 flytte det regulerte sj\u00f8deponiet ved Romslo til Naustvika, samt nye skred- og trafikksikringstiltak og endrede trafikale l\u00f8sninger p\u00e5 Trengereid. Figur 1: Oversiktskart over delomr\u00e5dene i Bergen som s\u00f8kes omregulert. Planomr\u00e5det er p\u00e5 223,7 dekar. Kommunal- og distriktsdepartementet har avklart at Bergen kommune kan v\u00e6re planmyndighet og gj\u00f8re vedtak om endring av den statlige reguleringsplanen for E16 og Vossebanen, Arna \u2013 Stanghelle. 1 Figur 2: Oversiktskart som viser planomriss for vedtatt statlig reguleringsplan for fellesprosjektet Arna - Stanghelle i Bergen kommune Bakgrunn: Statlig reguleringsplan for fellesprosjektet E16 og Vossebanen, Arna - Stanghelle ble vedtatt av Kommunal og distriktsdepartementet 1.april 2022. Fellesprosjektet er prioritert med oppstart i f\u00f8rste seks\u00e5rsperiode i gjeldende Nasjonal Transportplan 2025-2036 (Meld. St. 14 (2023\u20132024)). I budsjettforslaget til regjeringen for 2025 settes det av 300 mill kr. til oppstart av prosjektet med videre bindinger, jf. Prop. 1 S (2024\u20132025). Fellesprosjektet inneb\u00e6rer ny vei og bane i et felles tunnelsystem med gjensidige r\u00f8mningsveier. E16 skal bygges med firefelts vei mellom Arna og Trengereid med fartsgrense 90 km/t, og tofelts vei mellom Trengereid og Stanghelle med fartsgrense 80 km/t. Dagsoner er planlagt med nytt kryss p\u00e5 Trengereid og i Tol\u00e5sen p\u00e5 Vaksdal samt tilkobling til eksisterende E16 med nytt kryss i Arna og p\u00e5 Helle. Det skal etableres dobbeltsporet jernbane med dimensjonerende hastighet p\u00e5 200 km/t, nye stasjoner p\u00e5 Vaksdal og Stanghelle samt tilkobling til eksisterende bane p\u00e5 Arna stasjon og nord for Dalev\u00e5gen p\u00e5 Stanghelle. Med nesten 80 kilometer vei- og jernbanetunneler og en forventet kostnad p\u00e5 n\u00e6rmere 40 mrd. kr, blir fellesprosjektet Arna\u2013Stanghelle Norges st\u00f8rste samferdselsprosjektet i nyere tid. Ferdigstilling forventes i 2036. Konsekvensutredning: Som for opprinnelig sj\u00f8deponi ved Romslo, blir det vurdert at sj\u00f8deponiet ved Naustvika vil kunne f\u00e5 vesentlige virkninger for milj\u00f8 og samfunn. Dermed utl\u00f8ses krav om konsekvensutredning. Det er gjennomf\u00f8rt konsekvensutredning for nytt sj\u00f8deponi i henhold til Statens vegvesens h\u00e5ndbok V712 for ikke-prissatte konsekvenser. Konsekvens- utredningen omfatter temaene landskapsbilde, friluftsliv, by- og bygdeliv, naturmangfold, kulturarv og naturressurser, se vedlegg 8 til 12. Sj\u00f8deponiet p\u00e5 Romslo fra vedtatt plan og sj\u00f8deponiet i Naustvika, kommer relativt likt ut i forhold til konsekvensutredningene fra henholdsvis vedtatt plan og omreguleringen. Hovedforskjellen er at landskapsbildet p\u00e5 Romslo blir vurdert til \u00e5 f\u00e5 noe negativ konsekvens, mens for Naustvika er konsekvensene vurdert som ubetydelige. I tillegg er sj\u00f8deponi i Naustvika vurdert til \u00e5 ha noe mindre negativ konsekvens for kulturarv, enn for sj\u00f8deponiet 2 plassert ved Romslo. Samlet vurdering for planlagt nytt sj\u00f8deponi blir angitt til noe negativ konsekvens. Hovedinnhold i forslag til endring av reguleringsplan: Romslo/Naustvika Det foresl\u00e5s \u00e5 flytte regulert sj\u00f8deponi p\u00e5 Romslo til ny lokalisering i Naustvika, ca 1, 3 km mot \u00f8st. Det reguleres ny nedf\u00f8ringsl\u00f8sning for tunnelstein til nytt sj\u00f8deponi. Det foresl\u00e5s at skr\u00e5stilte fjellsjakter skal erstatte godkjent l\u00f8sning med dumping av masser til sj\u00f8 fra flytende kaianlegg. Transport av masser fra vei- og jernbanetunneler til sjakt vil ligge inne i fjellet og vil ikke bli synlig for omgivelsene. Utl\u00f8p fra sjakt vil ligge rundt 28 meter under havoverflaten. Ny deponil\u00f8sning forventes \u00e5 gi betydelig reduksjon i kostnader og risiko, samt mindre anleggsst\u00f8y og terrenginngrep. Ved Romslo er det ogs\u00e5 behov for \u00e5 etablere en midlertidig rundkj\u00f8ring i anleggsfasen like vest for Romslotunnelen. Det foresl\u00e5s \u00e5 utvide plangrensen i omr\u00e5det noe for \u00e5 inkludere tilstrekkelig areal for \u00e5 kunne etablere rundkj\u00f8ringen med tilh\u00f8rende anleggsveier. Figur 3: Planomr\u00e5de ved Romslo/Naustvika. Bl\u00e5, svart og r\u00f8d prikket linje viser henholdsvis vertikalniv\u00e5 1 under bakken (anleggstunneler), 2 p\u00e5 bakken (deponiomr\u00e5de og anleggsomr\u00e5de for midlertidig rundkj\u00f8ring) og 4 p\u00e5 bunnen (deponiomr\u00e5de) Trengereid Planforslaget tilrettelegger for trafikale endringer i p\u00e5 Trengereid. Det foresl\u00e5s \u00e5 midlertidig stenge den kommunale veien Trengereidsvingane i anleggsperioden for \u00e5 l\u00f8se sikkerhetsutfordringer med langvarig anleggsarbeid og massetransport, samt for \u00e5 bedre trafikkavviklingen p\u00e5 E16/FV49. Som alternativ adkomst til Trengereid reguleres et midlertidig kryss ved E16 Raudberget i Vaksdal kommune. Rundt kryssomr\u00e5det p\u00e5 Trengereid er det n\u00f8dvendig med mindre justeringer av regulerte form\u00e5lsgrenser p\u00e5 tre omr\u00e5der som f\u00f8lge av bekkelukkinger gjennom kryssomr\u00e5det. I anleggsperioden vil det ogs\u00e5 v\u00e6re behov for \u00e5 legge et midlertidig vannr\u00f8r fra Trengereidsvingane ut i sj\u00f8 for \u00e5 frakte renset tunnelvann ut p\u00e5 dypt vann. Ved kryssomr\u00e5det p\u00e5 Trengereid utvides i tillegg arealet mot Daurm\u00e5lshaugen i \u00f8st for \u00e5 gj\u00f8re plass til n\u00f8dvending skredsikringstiltak. Utvidelsen strekker seg ca. 300 meter fra nord til s\u00f8r, i en bredde varierende fra 30 til 70 meter. 3 I Trengereiddalen foresl\u00e5s det \u00e5 flytte framtidig gang- og sykkelvei n\u00e6rmere FV49 i forhold til regulert situasjon. \u00d8st for FV49 og sykkelveien foresl\u00e5s det \u00e5 utvide plangrensen for \u00e5 sikre areal til midlertidig omlegging av h\u00f8yspent- og fiberkabler. Figur 4: Planomr\u00e5det ved Trengereid. Nede til h\u00f8yre vises forslag til reguleringsendring markert med bl\u00e5 linje i forhold til gjeldende reguleringsplan. Planprosess: Kommunal- og distriktsdepartementet har avklart at kommunen kan v\u00e6re planmyndighet ved endring av statlig reguleringsplanen, se vedlegg 14. Statens vegvesen/Bane Nor har gjennomf\u00f8rt planarbeidet i dialog med Bergen kommune, i hovedsak v/ Plan- og bygningsetaten. I medhold av pbl \u00a7 3-7 har statsetatene b\u00e5de varslet oppstart og lagt planendringen ut til offentlig ettersyn. Planforslaget l\u00e5 ute til offentlig ettersyn i tidsrommet 12.12.2023 til 28.01.2024. Det kom inn 19 h\u00f8ringsinnspill, hvorav 4 private og 15 offentlige. H\u00f8ringsinnspillene, h\u00e5ndteringen av dem og endringene som er foretatt etter offentlig ettersyn, fremg\u00e5r av vedlegg 5. H\u00f8ringsinnspillene omhandler i hovedsak f\u00f8lgende tema: - Trafikale l\u00f8sninger p\u00e5 Trengereid inkl. konsekvenser av langvarig stenging av Trengereidsvingane. - Fremkommelighet for rutebuss og myke trafikanter i anleggsperioden. - Massedisponering 4 - Konsekvenser for naturtypen frisk l\u00e5gurtedellauvskog ved Romslo. - Konsekvenser for privat eiendom. Endringene som er gjort i forbindelse med h\u00f8ring er av mindre omfattende karakter, og vurderes til ikke \u00e5 utl\u00f8se krav om ny h\u00f8ring. Kort oppsummert har endringene medf\u00f8rt f\u00f8lgende: - Ny rapport om trafikkl\u00f8sninger i anleggsfasen. - Nytt rekkef\u00f8lgekrav om framkommelighet for rutebuss til Trengereid. - Nytt rekkef\u00f8lgekrav om gang- og sykkeltilbud langs Trengereidsvingane i anleggsperioden. - Nytt rekkef\u00f8lgekrav om \u00e5 gjennomf\u00f8re oppdaterte risikovurderinger av trafikksikkerhet for myke trafikanter i anleggsperioden p\u00e5 bestemte veistrekninger i anleggsomr\u00e5det. - Naturtypen frisk l\u00e5gurtedellauvskog ved Romslo er sikret med bestemmelsesomr\u00e5de p\u00e5 plankart, og sikret revegitert i bestemmelsene ved eventuelle tiltak i omr\u00e5det. - Konkretisering av reguleringsbestemmelsene knyttet til midlertidige anleggsomr\u00e5der. - Rettelser av teknisk art i plankartet. - Mindre tekstlige endringer og tilf\u00f8yelser i planbeskrivelsen. - Suppleringer i konsekvensutredningen, bl.a. vurderinger av midlertidige inngrep i strandsonen. Byr\u00e5det avga i m\u00f8tet 25.01.2024, sak 1014/24, f\u00f8lgende h\u00f8ringsuttalelse p\u00e5 vegne av Bergen kommune: \u00abEtablering av ny E16 og Vossebanen mellom Arna og Stanghelle er sv\u00e6rt viktig for Bergen kommune. Bystyret har i h\u00f8ringsuttalelser til gjeldende NTP 2022-2033, sak 176/20, og til kommende NTP 2025-2036, sak 227/23, prioritert utbygging av prosjektet, og uttalt at dette er det viktigste samferdselsprosjektet i Vestlandsregionen i et liv-helseperspektiv. Bergen kommune har ved flere anledninger spilt inn forventninger om snarlig realisering ovenfor Samferdselsdepartementet, n\u00e5 som alle formelle utredningsprosesser til hinder for oppstart er avsluttet. Bergen kommune er positive til planendringene som foresl\u00e5s og slutter seg til l\u00f8sningene som presenteres i plandokumentene. Forslag til endrede l\u00f8sninger bedrer situasjonen i anleggsfasen b\u00e5de for befolkning og naturmilj\u00f8 m.m. Det er videre positivt at et prosjekt p\u00e5 over 30 mrd. kr i tillegg finner kostnadsreduserende l\u00f8sninger for steinmasser til sj\u00f8deponi. Det er en betydelig mengde stein som skal deponeres i et s\u00e5rbart fjordsystem. Bergen kommune viser imidlertid til at avhending av masser i S\u00f8rfjorden og Veafjorden er godkjent av Statsforvalteren, jf. tillatelse av 19.06.2023, samt til tidligere arbeid med \u00e5 finne en mer samfunnsnyttig bruk av massene, som resulterte i \u00f8kt gjenbruk i prosjektet og transportering av masser til eksterne mottakere. Beregningene fra tidligere planprosess sl\u00e5r fast at deponering i sj\u00f8 kommer klart best ut i et klimaperspektiv i forhold til \u00e5 transportere massene ut av planomr\u00e5det. Bergen kommune legger til grunn at klimaavtrykket ikke endres vesentlig n\u00e5r det er samme mengde overskuddsmasser som prosjektet n\u00e5 s\u00f8ker om tillatelse til \u00e5 deponere. Dette kunne imidlertid kommet tydeligere frem av plandokumentene. Bergen kommune opplever at samhandlingen med statsetatene om utredningsarbeidet har v\u00e6rt konstruktiv, og ser frem til enda tettere dialog ved behandling av h\u00f8ringsinnspill og frem mot lokalpolitisk sluttbehandling. Det forutsettes s\u00e5ledes at Plan- og bygningsetaten f\u00e5r en styrket rolle i det videre arbeidet. 5 Bergen kommune vil avslutningsvis fremheve viktigheten av rask saksbehandling og effektiv planprosess, s\u00e6rlig for arealplaner av en s\u00e5 vesentlig samfunnsbetydning som Fellesprosjektet Arna \u2013 Stanghelle.\u00bb Kommunens innspill er im\u00f8tekommet ved at klimaavtrykket n\u00e5 er omtalt i planbeskrivelsen, og at dialogen mellom prosjektet og Plan- og bygningsetaten ble styrket. Plankart, planbestemmelser, planbeskrivelse, konsekvensutredning og merknadsskjema er utarbeidet i samr\u00e5d med Plan- og bygningsetaten. Plan- og bygningsetatens vurdering og anbefaling: Plan- og bygningsetatens vurdering av omreguleringen er grundig redegjort for i fagnotatet av 9.oktober 2024, se vedlegg 1. F\u00f8lgende merknader trekkes frem: - Gjennomf\u00f8ring av planen medf\u00f8rer langvarig og sv\u00e6rt omfattende anleggsvirksomhet. Dette f\u00e5r konsekvenser for lokalbefolkningen, s\u00e6rlig p\u00e5 Trengereid. - Fagetaten vurderer at midlertidige gange- og sykkell\u00f8sninger i krysset p\u00e5 Trengereid er sikkerhetsmessig utfordrende. Det er derfor sikret prosess for n\u00e6rmere vurdering av risiko og eventuelle tiltak for g\u00e5ende og syklende for de aktuelle strekningene i bestemmelsene, hvor representanter fra Bergen kommune vil delta. - Fagetaten er betenkt over det store volumet av stein som en ikke-fornybar resurs som planlegges dumpet i sj\u00f8 og som gj\u00f8res permanent utilgjengelig som bygger\u00e5stoff. Det er derfor regulert mulig sj\u00f8tilkomst for eventuell sj\u00f8transport av stein. Dette vurderes imidlertid som sv\u00e6rt lite sannsynlig l\u00f8sning av prosjektledelsen, som p\u00e5peker at sj\u00f8transport av stein i tillegg vil medf\u00f8re visuelle inngrep i strandsonen. - Fagetaten vurderer at det er gjort tilstrekkelige vurderinger av konsekvensene for naturmangfoldet etter prinsippene i naturmangfoldloven. - Fagetaten har ikke merknader til den utf\u00f8rte konsekvensutredningen tilh\u00f8rende omreguleringen. Plan- og bygningsetaten slutter seg til de foresl\u00e5tte endringene i planforslaget. Fagetaten vurderer at fellesprosjektet Arna \u2013 Stanghelle n\u00e5 kan gjennomf\u00f8res p\u00e5 en bedre m\u00e5te for b\u00e5de utbyggerne og samfunnet for \u00f8vrig, med reduserte milj\u00f8ulemper ved Romslo og \u00f8kt trafikksikkerhet ved Trengereid. Forslag til endring av reguleringsplan med konsekvensutredning anbefales vedtatt. Plan og bygningsetatens anbefaling til vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. E16 og Vossebanen, Arna - Stanghelle, endring av reguleringsplan for Romslo/Naustvika og Trengereid, arealplan-ID 71430000, vist p\u00e5 plankart sist datert 04.10.2024. b. Tilh\u00f8rende reguleringsbestemmelser, sist datert 08.10.2024 \u00d8konomiske konsekvenser: Vedtak av planendring og gjennomf\u00f8ring av Fellesprosjektet Arna - Stanghelle har ikke direkte \u00f8konomiske konsekvenser for Bergen kommune. Det er et statlig vei- og baneprosjekt som finansieres over statsbudsjettet og delvis med bompenger. Totalkostnaden er ansl\u00e5tt til n\u00e6rmere 40 mrd. kr. 6 Byr\u00e5dets vurdering og anbefaling/konklusjon: Oppstart av nytt vei- og baneanlegg mellom Arna og Stanghelle har lenge v\u00e6rt \u00f8nsket. Bystyret har prioritert prosjektet i h\u00f8ringsuttalelse til Nasjonal transportplan, sak 227/23. Det er et sv\u00e6rt viktig prosjekt b\u00e5de for Bergen, vestlandsregionen og Norge. Samfunnsgagnet ved realisering og gjennomf\u00f8ring av samferdselsprosjektet er meget stort. Fellesprosjektet tilrettelegger for at folk og n\u00e6ringsliv kommer seg raskere frem og ikke minst trygt hjem. Det er bred politisk enighet lokalt, b\u00e5de p\u00e5 kommune- og fylkesniv\u00e5, om \u00e5 f\u00e5 prioritert igangsettelse av fellesprosjektet Arna - Stanghelle snarest mulig. Med budsjettforslaget for 2025 tilrettelegger regjeringen for at oppstart kan skje mot slutten av 2025. Tidlig oppstart av fellesprosjektet betinger imidlertid at Stortinget snarlig gj\u00f8r vedtak om kostnadsramme og bompengeopplegg. Byr\u00e5det forventer at regjeringen f\u00f8lger opp l\u00f8ftene fra Arna stasjon den 11.september i \u00e5r der finansministeren og samferdsels- ministeren slo fast at bompengeproposisjonen skal g\u00e5 til behandling i Stortinget i l\u00f8pet av v\u00e5ren 2025. Byr\u00e5det erfarer at statsetatene allerede har spilt inn forslag til finansieringsl\u00f8sning for regjeringen, og at utkast til prop. er klart. Byr\u00e5det er glad for at Bergen kommune f\u00e5r gj\u00f8re vedtak om viktige og store samferdsels- planer lokalt, og f\u00e5r v\u00e6re planmyndighet innenfor eget bestemmelsesomr\u00e5de etter intensjonene i plan- og bygningsloven. Det tas til etterretning at staten velger \u00e5 gj\u00f8re omregulering av statlig arealplan med kommunal beslutningsprosess da det anses som mest effektivt. Vi merker oss ogs\u00e5 at det er mulig \u00e5 foreta planendringer til det bedre etter at formelle KS2-prosesser er avsluttet og etter at regjeringen har lagt frem forslag om oppstartsmidler i statsbudsjettet. Byr\u00e5det er positive til planendringene som foresl\u00e5s. De er kostnadsbesparende og bedrer anleggsgjennomf\u00f8ringen. L\u00f8sningene som foresl\u00e5s tilknyttet nytt deponi i Naustvika er de samme som byr\u00e5det nylig gav positiv uttale til etter s\u00f8knader om tillatelser etter forurensningsloven, sak 1137/24. Ogs\u00e5 lokalbefolkning og naturmilj\u00f8et som ber\u00f8res f\u00e5r noe reduserte ulemper i anleggsfasen i forhold til opprinnelig reguleringsplan. Byr\u00e5det har forst\u00e5else for lokalbefolkningens bekymringer til det langvarige anleggsarbeidet som igangsettes, og de ulemper dette medf\u00f8rer i dagliglivet. Det ses imidlertid ut til at det er funnet hensiktsmessige l\u00f8sninger p\u00e5 de utfordringer selve omreguleringen f\u00f8rer med seg. Det er brukt store ressurser p\u00e5 \u00e5 vurdere avb\u00f8tende tiltak, og arbeidet med for eksempel \u00e5 optimalisere gange- og sykkell\u00f8sninger i anleggsperioden vil fortsette. Byr\u00e5det ber statsetatene fortsette bevisstheten med \u00e5 s\u00f8ke l\u00f8sninger som sk\u00e5ner lokalbefolkningen i st\u00f8rst mulig grad i anleggsfasen, selv om planarbeidet med denne saken formelt ferdigstilles. Byr\u00e5det vil takke Plan- og bygningsetaten for konstruktive bidrag til det statlige utredningsarbeidet, og for s\u00e6rdeles effektiv saksbehandling ved \u00e5 f\u00e5 plansaken klar for politisk behandling samme dag som den mottas. Byr\u00e5det slutter seg til forslag til planendringer og de faglige vurderingene i saken. Det er sikret tjenlige l\u00f8sninger for de mest sentrale problemstillingene ved omreguleringen. Byr\u00e5det anbefaler at endring av reguleringsplan for Romslo/Naustvika og Trengereid vedtas. Begrunnelse for framleggelse til bystyret: Kommunal- og distriktsdepartementet har i medhold av pbl \u00a7 6-4 avklart at Bergen kommune kan v\u00e6re planmyndighet for endring av statlig reguleringsplan for fellesprosjektet Arna - Stanghelle innenfor egne kommunegrenser (se vedlegg 14). Som det fremg\u00e5r av Reglement for Bergen bystyre og utvalgene 2023-2027, punkt 5.7.3 bokstav d, f\u00f8lger det av plan- og bygningslovens \u00a7 3-3 andre ledd at det ligger til bystyret 7 selv \u00e5 vedta reguleringsplaner, jf. pbl. \u00a7 12-12 f\u00f8rste ledd. For endring av reguleringsplan gjelder samme bestemmelser som for utarbeiding av ny plan, jf. pbl \u00a7 12-14. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7\u00a7 12-12 f\u00f8rste ledd, jf. 12-14 f\u00f8rste ledd, vedtas f\u00f8lgende forslag til endring av reguleringsplan: a. E16 og Vossebanen, Arna \u2013 Stanghelle, endring av reguleringsplan for Romslo/Naustvika og Trengereid, arealplan-ID 71430000, vist p\u00e5 plankart sist datert 4.10.2024. b. Tilh\u00f8rende reguleringsbestemmelser, sist datert 08.10.2024. Dato: 22. oktober 2024 Christine B. Meyer Christine Kahrs byr\u00e5dsleder byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 09.10.2024 2. Plankart VN1, VN2 og VN4 datert 04.10.2024 3. Planf\u00f8resegner datert 08.10.2024 4. Planbeskrivelse datert 08.10.2024 5. Merknadsbehandling offentlig ettersyn datert 6.5.2024 6. ROS-analyse datert 15.4.2024 7. ROS-analyseskjema (udatert) 8. Konsekvensutredning kulturarv datert 22.4.2024 9. Konsekvensutredning naturmangfold datert 22.4.2024 10. Konsekvensutredning naturressurser datert 22.4.2024 11. Konsekvensutredning friluftsliv, by- og bygdeliv datert 22.4.2024 12. Konsekvensutredning landskapsbilde datert 22.4.2024 13. Trafikkl\u00f8sninger i anleggsfasen datert 8.10.2024 14. Avklaring planmyndighet datert 15.11.2022 8 "
}