{
  "dokument_id": "145507cf-670a-58b9-af8a-35f03aaaf620",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 50 fra Christian Haugen (FrP) om bemanningssituasjonen ved sykehjem og behandlingssentre - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10553476/Svar-pa-skriftlig-sporsmal-nr-50-fra-Christian-Haugen-FrP-om-bemanningssituasjonen-ved-sykehjem-og-behandlingssentre-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor v/ Anne Marit Myrstad Eriksen V\u00e5r referanse: 2024/86711-3 Saksbehandler: Bente Wergeland Fra Dato: 3. juni 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 50 fra Christian Haugen (FrP) om bemanningssituasjonen ved sykehjem og behandlingssentre - Utvalg for helse og sosial 2024 Representanten Christian Haugen (FrP) har den 26. mai 2024 sendt inn f\u00f8lgende skriftlige sp\u00f8rsm\u00e5l: Etter 8 \u00e5r med Arbeiderpartiet ved roret i Bergen var bemanningssituasjonen ved sykehjem og behandlingssentre kritisk lav. H\u00f8sten 2023 var det s\u00e5pass alvorlig at sykehjemsetaten gikk offentlig ut og advarte om at faren for at alvorlige feil kunne skje var h\u00f8y og at konsekvensene av for lav grunnbemanning var et for stort arbeidspress for de ansatte med p\u00e5f\u00f8lgende h\u00f8yt sykefrav\u00e6r: https://www.ba.no/etatsdirektoren-om-bemanningen-pa- sykehjem-narmer-oss-grensen-forforsvarlighet/ s/5-8-2405750 Bakgrunnen var en rapport som viser at sykehjemsansatte i Bergen har det s\u00e5 hektisk p\u00e5 jobb at de ikke alltid rekker alle lovp\u00e5lagte oppgaver. Fastetiden, alts\u00e5 tidsrommet mellom kveldsmat og frokost var for lang og de dyktige ansatte ble presset for hardt. Byr\u00e5det til FrP, H\u00f8yre og Senterpartiet grep umiddelbart inn med 40 nye millioner til \u00e5 \u00f8ke bemanningen, men etterslepet og behovet etter 8 \u00e5r med d\u00e5rlig styring tar tid \u00e5 rette opp i: https://www.ba.no/advarte-om-for-lav-bemanning-na-vil-byradet-gi-ekstra-millioner- tilsykehjemmene/s/5-8-2456871 og https://www.ba.no/sykehjemmene-i-bergen-mangler- over-400-millioner-kroner/s/5-8-2425731 Politikken som har v\u00e6rt f\u00f8rt de siste 8 \u00e5rene har ikke bare v\u00e6re en d\u00e5rlig politikk for de ansatte og beboerne ved sykehjem og behandlingssentre, men og for kommunens \u00f8konomi. H\u00f8yt sykefrav\u00e6r har resultert i omfattende bruk av vikarer. Innleide vikarer som koster mye mer for kommunen enn faste ansatte: https://www.bt.no/helse/i/eJnjkl/byraadet-i-bergen-vil- bruke-mer-penger-paa-sykehjemoverrasket-over-kritisk-lav-bemanning Oppgavedeling blir stadig viktigere innen pleie og omsorg ved at man bruker riktig kompetanse til rett tid og sted. Servicemedarbeidere avlaster helsefagarbeidere og sykepleiere. To faggrupper det er mangel p\u00e5 og vanskeligheter med \u00e5 rekruttere. Samtidig vet vi at mange st\u00e5r utenfor arbeidslivet, men \u00f8nsker \u00e5 bidra. Sp\u00f8rsm\u00e5l til byr\u00e5den: 1. Hvordan har erfaringene v\u00e6rt med \u00e5 rekruttere servicemedarbeidere hittil i kommunen? 2. Hvordan \u00f8nsker byr\u00e5det \u00e5 bruke servicemedarbeidere til \u00e5 l\u00f8se utfordringene med rekruttering? Svar fra byr\u00e5den: Svar p\u00e5 sp\u00f8rsm\u00e5l 1. Det er sv\u00e6rt vanskelig \u00e5 rekruttere helsepersonell til sykehjemmene og det er for tiden 115 ledige \u00e5rsverk med de f\u00f8lger det f\u00e5r for vikarbruken. Spesielt gjelder dette sykepleiere og helsefagarbeidere. Erfaringene med \u00e5 rekruttere servicemedarbeidere har s\u00e5 langt v\u00e6rt god. Samtlige kommunale sykehjem har ansatt eller er i en ansettelsesprosess. Etat for behandlingssenter og sykehjem har i snitt hatt 50 til 70 s\u00f8kere per utlysning. Generelt er det mange kvalifiserte s\u00f8kere som har gjort det utfordrende \u00e5 velge mellom kandidatene. De private ideelle sykehjemmene har f\u00e5tt tilsvarende styrkning av stillinger til servicemedarbeidere. Servicemedarbeiderne som til n\u00e5 er ansatt fremst\u00e5r som sv\u00e6rt motiverte for arbeidsoppgavene de skal utf\u00f8re, og flere av dem har lang arbeidserfaring fra serviceyrker. Svar p\u00e5 sp\u00f8rsm\u00e5l 2. M\u00e5let med \u00e5 ansette servicemedarbeidere i tjenesten er at det skal avhjelpe sykepleiere og helsefagarbeidere i sykehjemmene med arbeidsoppgaver som ansatte ikke trenger helsefagkompetanse til \u00e5 utf\u00f8re. Dette vil frigj\u00f8re tid for fagpersonell slik at de kan bruke sin kompetanse p\u00e5 direkte pasientbehandling og helsefaglige oppgaver. \u00c5 f\u00e5 mulighet til \u00e5 jobbe godt faglig og bruke kompetansen sin er en suksessfaktor for \u00e5 holde p\u00e5 sykepleiere og helsefagarbeidere. Det vil gj\u00f8re det mer attraktivt for helsepersonell \u00e5 arbeide i behandlingssenter og sykehjem. I satsingen p\u00e5 servicemedarbeidere inng\u00e5r det ogs\u00e5 at det vil bli lagt til rette for at motiverte servicemedarbeidere kan f\u00e5 tilbud om helsefaglig kompetanseutvikling. Ansettelse av servicemedarbeidere er et prioritert satsingsomr\u00e5de for byr\u00e5det for \u00e5 m\u00f8te rekrutteringsutfordringene. Et annet er \u00e5 satse m\u00e5lrettet p\u00e5 faste og hele stillinger som et viktig tiltak b\u00e5de for \u00e5 rekruttere og beholde ansatte. Videre er tiltak som vektlegger rett bruk av kompetanse og bygger et godt omd\u00f8mme viktig i konkurransen om fremtidige ressurser. Som en f\u00f8lge av den krevende situasjonen vil byr\u00e5den fremme en egen sak til bystyret om bemanningssituasjonen i behandlingssentrene og sykehjemmene i l\u00f8pet av h\u00f8sten 2024. Marte Monstad - Byr\u00e5d for eldre, helse og omsorg Dokumentet er godkjent elektronisk. "
}