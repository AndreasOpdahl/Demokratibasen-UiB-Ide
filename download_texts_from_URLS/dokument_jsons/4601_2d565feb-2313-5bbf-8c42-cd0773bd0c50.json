{
  "dokument_id": "2d565feb-2313-5bbf-8c42-cd0773bd0c50",
  "doc_type": "case_attachment",
  "kommune": 4601,
  "tittel": "Ny politisk m\u00f8teportal - status ",
  "url": "https://bergen.kommune.no/politikere-utvalg/api/fil/bk360/11334942/Ny-politisk-moteportal-status-",
  "tekst": " Forretningsutvalget Saksframstilling V\u00e5r referanse: 2022/39338-13 Saksbehandler: \u00d8ivind Hauge St\u00f8le Ny politisk m\u00f8teportal \u2013 status i prosjektet Hva saken gjelder: Bystyret vedtok 24. mai 2022 (sak 143/22) at det skulle gjennomf\u00f8res en anskaffelsesprosess for nytt m\u00f8teadministrasjonssystem for politiske utvalg. Etter et n\u00e6rmere utredningsarbeid der det blant annet ble kartlagt muligheter for \u00e5 ta i bruk systemer som allerede eksisterte i Bergen kommune, ble det i 2023 avklart at et nytt system m\u00e5tte anskaffes i markedet. Bystyredirekt\u00f8ren har organisert arbeidet som et prosjekt, og anskaffelsen er gjennomf\u00f8rt i tett samarbeid med Ansattservice v/seksjon for digital transformasjon konsern og Innkj\u00f8p konsern. Forretningsutvalget har blitt orientert om fremdriften, jf. blant annet sak 41/24 av 6. februar 2024 og notat av 6. september 2024 (sak til gjennomsyn i forretningsutvalget 10.09.24). Prosjektets fremdriftsplan har lagt til grunn ambisjon om ferdig anskaffelse tidlig h\u00f8st 2024, og utrulling /oppstart ved \u00e5rsskiftet/primo 2025. Status Bergen kommune har gjennom anskaffelsesprosessen f\u00e5tt inn tilbud fra flere leverand\u00f8rer, gjennomf\u00f8rt forhandlinger og valgt foretrukket kandidat/l\u00f8sning. Informasjon til leverand\u00f8r om tildeling av kontrakt ble sendt ut 11. september, og kontrakt ble signert 24. september. Leverand\u00f8r ble Jupiter System Partner AS og deres l\u00f8sning Digdem. Etableringsfasen startet 1. oktober, og denne p\u00e5g\u00e5r for fullt. Med hensyn til \u00f8konomi, er ogs\u00e5 prosjektet i samsvar med forutsetningene. Avtalen som nylig er inng\u00e5tt for en fire\u00e5rsperiode har en totalramme p\u00e5 ca. 1,5 mill. kroner. Ettersom avtalen nylig er inng\u00e5tt er periodiseringen/\u00e5rlig kostnad ikke avklart, som vist til i sak om regnskap 2. tertial 2024 for bystyrets organer, behandlet i forretningsutvalget 1. oktober (sak 323/24). Digdem (forkortelse for \u00abDigitalt demokrati\u00bb) er utviklet i samarbeid med Trondheim kommune, og brukes i dag blant annet av Trondheim, Stavanger og Troms\u00f8 kommuner og Vestland, Innlandet og Tr\u00f8ndelag fylkeskommuner. Digdem er en l\u00f8sning for \u00e5 h\u00e5ndtere alle prosesser i forbindelse med m\u00f8ter, fra innkalling til protokoll. Systemet som leveres er utviklet som en standardl\u00f8sning som skal kunne brukes for en rekke ulike kunder, men med mulighet for justeringer og tilpasninger for \u00e5 m\u00f8te spesielle behov hos enkeltkunder. Hovedaktivitetene i etableringsfasen er teknisk oppsett og integrasjon (med kommunens \u00f8vrige fagsystemer, herunder BK360), oppl\u00e6ring, testing og til slutt godkjenning av l\u00f8sning for produksjonssetting. S\u00e5 langt har det v\u00e6rt hovedfokus p\u00e5 teknisk oppsett og integrasjoner, men innledende oppl\u00e6ringsaktiviteter er ogs\u00e5 gjennomf\u00f8rt, samt testplanlegging. 1 Underveis i etableringsfasen vil leverand\u00f8r fortl\u00f8pende justere l\u00f8sningen for at den skal tilfredsstille de krav vi har stilt i anskaffelsen og som en del av testgjennomf\u00f8ringen. Kort om l\u00f8sningen Digdem h\u00e5ndterer som nevnt alle aktiviteter knyttet til forberedelser, gjennomf\u00f8ring og etterarbeid av politiske m\u00f8ter. Dette handler om alt fra m\u00f8teinnkallinger, forfall, varainnkalling, habilitetsvurderinger, utarbeiding og samarbeid om formulering av forslag/merknader, tegne seg p\u00e5 talerliste, fremme forslag/merknader og votere etter at debatt er avsluttet. L\u00f8sningen genererer ogs\u00e5 en automatisk m\u00f8teprotokoll. L\u00f8sningen er universelt utformet og designet for \u00e5 v\u00e6re intuitiv og brukervennlig. Digdem er en skybasert tjeneste som kan benyttes p\u00e5 et bredt spekter av digitale enheter. For \u00e5 kunne utnytte l\u00f8sningens fulle funksjonalitet er det likevel n\u00f8dvendig/anbefalt \u00e5 bruke pc eller nettbrett (ikke smarttelefon). Form\u00e5l med og prinsipper for innf\u00f8ring av en digital politisk m\u00f8teportal Form\u00e5let med \u00e5 anskaffe og ta i bruk en digital politisk m\u00f8teportal er blant annet formulert i tidligere nevnte bystyresak 143/22 og handler i hovedsak om f\u00f8lgende: - Forenkle og forbedre forberedelser, gjennomf\u00f8ring og etterarbeid for politiske m\u00f8ter - Effektivisere og redusere risiko for feil gjennom \u00e5 digitalisere en rekke manuelle arbeidsoperasjoner Disse gevinstene vil v\u00e6re relevante b\u00e5de for de folkevalgte og for administrasjonen. N\u00e5r Digdem er tatt i bruk, vil det v\u00e6re mulig \u00e5 avslutte flere av kommunens eksisterende systemer og l\u00f8sninger \u2013 og ambisjonen er at de folkevalgte skal ha \u00e9n inngang for \u00e5 l\u00f8se sine politiske hovedoppgaver i Bergen kommune. Utgangspunktet er at alle folkevalgte organ (utvalg/r\u00e5d/nemnd) under Bystyrets organer skal ta i bruk Digdem. Det er ogs\u00e5 lagt til rette for \u00e5 kunne inkludere byr\u00e5det med sine byr\u00e5dsm\u00f8ter og -konferanser. Dette er imidlertid kun en opsjon i avtalen som m\u00e5 vurderes n\u00e6rmere av byr\u00e5det n\u00e5r l\u00f8sningen for \u00f8vrig er satt i drift. Bystyrets kontor vil st\u00e5 ansvarlig for oppl\u00e6ring av de folkevalgte ved innf\u00f8ringen og ivareta f\u00f8rstelinjetjeneste for brukere i Bystyrets organer. Support- og brukerst\u00f8tte fra leverand\u00f8r for \u00e5 ivareta n\u00f8dvendig bistand, feilretting etc. etter behov er kontraktsfestet, og leverand\u00f8r vil ha ekstra serviceniv\u00e5 og beredskap i forbindelse med innf\u00f8ringen av Digdem. Involvering S\u00e6rlig viktige brukere har v\u00e6rt involvert i tidligere faser i prosjektet \u2013 det ble blant annet gjennomf\u00f8rt en workshop med gruppeledere og gruppesekret\u00e6rer f\u00f8r anskaffelsesfasen (v\u00e5ren 2024) for \u00e5 f\u00e5 bedre innsikt i de folkevalgtes behov og \u00f8nsker for ny l\u00f8sning. Dette var viktig for prosjektets arbeid med kravspesifikasjon for \u00e5 sikre en leveranse som i st\u00f8rst mulig grad skal m\u00f8te disse behovene \u2013 innenfor det som er mulig \u00e5 kreve av denne typen standardprodukt. Ogs\u00e5 i den fasen vi er i n\u00e5 vil det v\u00e6re behov for involvering av de folkevalgte og gruppesekret\u00e6rer \u2013 det vil for eksempel v\u00e6re aktuelt ved avklaringsbehov i forbindelse med oppsett/tilpasninger i l\u00f8sningen, testing, oppl\u00e6ring og utrulling. Det er p.t. ikke mulig \u00e5 angi n\u00f8yaktig tidspunkt eller opplegg for slik involvering, men bystyredirekt\u00f8ren anser det som mest aktuelt \u00e5 invitere inn gruppeledere og gruppesekret\u00e6rer til uformelle arbeidsm\u00f8ter n\u00e5r s\u00e6rskilte behov identifiseres. Etter gjeldende fremdriftsplan vil slik involvering v\u00e6re mest aktuell i l\u00f8pet av november og desember. 2 Oppl\u00e6ring Digdem er som nevnt utviklet som en standardl\u00f8sning som skal v\u00e6re intuitiv og brukervennlig. Leverand\u00f8r viser til at Digdem kommer med innebygd brukerveiledning som forklarer de ulike funksjonene, og at det finnes oppl\u00e6ringsvideoer som forklarer l\u00f8sningen enkelt. God og tilpasset oppl\u00e6ring anses like fullt som en viktig suksessfaktor for en vellykket etablering av en ny politisk m\u00f8teportal i Bergen kommune. Alle de folkevalgte og andre viktige brukere skal v\u00e6re trygge i bruken av l\u00f8sningen, og f\u00e5 rask og kvalifisert bistand etter behov. Det vil bli lagt opp til informasjon og oppl\u00e6ring som er best mulig tilpasset behovet for de folkevalgte i forkant av at l\u00f8sningen tas i bruk i utvalgsm\u00f8ter. Det vil ogs\u00e5 bli tilbud om s\u00e6rskilt oppl\u00e6ring for utvalgsledere og gruppeledere/gruppesekret\u00e6rer. N\u00e6rmere innretning p\u00e5 oppl\u00e6ringsopplegg vil bli utarbeidet i l\u00f8pet av den n\u00e6rmeste tiden og bystyredirekt\u00f8ren vil komme tilbake til forretningsutvalget med mer informasjon om dette. Oppstart for bruk av systemet Gjeldende fremdriftsplan legger opp til at oppstart for bruk av l\u00f8sningen vil v\u00e6re ca. medio januar. Det vil v\u00e6re naturlig \u00e5 starte utrullingen i forretningsutvalget, kontrollutvalget og fagutvalgene og deretter ta det i bruk i et ordin\u00e6rt bystyrem\u00f8te. F\u00f8rste mulige bystyrem\u00f8te vil v\u00e6re 19. februar. Medvirkningsr\u00e5dene og klagenemnden skiller seg p\u00e5 ulike m\u00e5ter fra utvalgene, og prosjektet vil vurdere n\u00e6rmere om oppl\u00e6ring og oppstart i disse organene skal skje parallelt eller noe senere. Bystyredirekt\u00f8ren vil komme tilbake til detaljert plan for oppstart/ibruktakelse av l\u00f8sningen s\u00e5 snart det er mulig. Som i alle prosjekter, og kanskje i s\u00e6rlig grad for digitaliseringsprosjekter, er det elementer av uforutsigbarhet i forbindelse med gjennomf\u00f8ring av aktiviteter i henhold til en definert fremdriftsplan. Prosjektet krever ogs\u00e5 betydelige ressurser fra bystyrets kontor, som m\u00e5 h\u00e5ndteres parallelt med den ordin\u00e6re driften. Bystyredirekt\u00f8ren understreker derfor ogs\u00e5 denne gang at prosjektet til enhver tid m\u00e5 h\u00e5ndtere risiko for avvik knyttet til fremdrift, kostnader og kvalitet. Som praktisert s\u00e5 langt i prosjektet, vil bystyredirekt\u00f8ren ellers holde forretningsutvalget jevnlig informert om status ift. fremdrift og leveranser frem mot utrulling av l\u00f8sningen i bystyrets organer. Forslag til vedtak: Forretningsutvalget tar saken til orientering. Dato: 16. oktober 2024 Trine Pettersen Gr\u00f8nbech - bystyredirekt\u00f8r \u00d8ivind Hauge St\u00f8le \u2013 fagleder Dokumentet er godkjent elektronisk. 3 "
}