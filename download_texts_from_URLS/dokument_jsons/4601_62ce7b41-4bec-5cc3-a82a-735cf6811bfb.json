{
  "dokument_id": "62ce7b41-4bec-5cc3-a82a-735cf6811bfb",
  "doc_type": "case_attachment",
  "kommune": 4601,
  "tittel": "Forskrift om tilskudd til vannmilj\u00f8tiltak, kalking og anadrome laksefisk.pdf",
  "url": "https://bergen.kommune.no/politikere-utvalg/api/fil/bk360/9742707/Forskrift-om-tilskudd-til-vannmiljotiltak-kalking-og-anadrome-laksefisk-pdf",
  "tekst": "Forskrift om tilskudd til vannmilj\u00f8tiltak, kalking og anadrome laksefisk Fastsatt av Klima- og milj\u00f8departement xx. xx 202X nr. xx til oppf\u00f8lging av Stortingets budsjettvedtak under kap. 1420 post 80. \u00a7 1. Form\u00e5l Tilskuddsordningen skal bidra til \u00e5 n\u00e5 milj\u00f8m\u00e5lene i vannforskriften, redusere de negative effektene av sur nedb\u00f8r p\u00e5 naturmangfoldet i vassdrag og tilrettelegge for bevaring og forvaltning av ville anadrome laksefisk. \u00a7 2. Kriterier for vurdering av m\u00e5loppn\u00e5else M\u00e5loppn\u00e5else blir vurdert ut fra tilskuddets medvirkning til \u00e5 oppn\u00e5 god tilstand i vannforekomstene, avb\u00f8te p\u00e5 de negative effektene av sur nedb\u00f8r p\u00e5 naturmangfoldet, og til \u00e5 oppn\u00e5 m\u00e5lene for viltlevende anadrome laksefisk. \u00a7 3. Hvem som kan s\u00f8ke om tilskudd Kommuner, interkommunale organ, frivillige organisasjoner, forskningsinstitusjoner, vannomr\u00e5deutvalg, interkommunale vannprosjekter, private virksomheter og fiskerettshavere kan s\u00f8ke om tilskudd. \u00a7 4. Hva det kan tildeles tilskudd til Det kan gis tilskudd til a. milj\u00f8forbedrende tiltak b. tilrettelegging og organisering av arbeidet i vannomr\u00e5der og vannregioner c. informasjon og veiledning om vannforvaltning, kalking, villaks, sj\u00f8\u00f8rret og sj\u00f8r\u00f8ye d. utredninger og anvendt FoU-virksomhet e. forvaltningstiltak for villaks, sj\u00f8\u00f8rret og sj\u00f8r\u00f8ye f. overv\u00e5king som grunnlag for blant annet lokal forvaltning av lakse- og sj\u00f8\u00f8rretbestander g. kj\u00f8p, transport og spredning av kalk h. reetablering av opprinnelig naturmangfold i kalkede vassdrag. Det gis ikke tilskudd til en ansvarlig tiltakshaver som ut fra prinsippet om at forurenser betaler og naturmangfoldloven \u00a7 11 selv b\u00f8r b\u00e6re kostnadene ved milj\u00f8forringelsen. Det kan bare gis tilskudd til kalkingstiltak i omr\u00e5der der t\u00e5legrensen for forsuring er overskredet, og hvor skader p\u00e5 naturmangfoldet skyldes menneskeskapt forsuring. Det gis ikke tilskudd til kalkingstiltak i naturlig sure vassdrag. Det gis ikke tilskudd til tiltak for anadrom laksefisk med form\u00e5l om \u00e5 legge til rette for fiske etter anadrome laksefisk. Slike tilskudd kan gis etter forskrift 25. november 2014 nr. 1530 om tilskudd til anadrome laksefisk. \u00a7 5. Krav for \u00e5 kunne tildeles tilskudd Det gis bare tilskudd til kalkingstiltak dersom s\u00f8keren bidrar med egeninnsats (\u00f8konomiske midler eller arbeidsinnsats) og fisket i vassdraget blir \u00e5pnet for allmennheten det \u00e5ret s\u00f8keren mottar tilskudd. \u00a7 6. Prioriteringer for ordningen Prioriterte form\u00e5l innenfor m\u00e5let med tilskuddsordningen gj\u00f8res kjent i \u00e5rlig utlysning av tilskudd. \u00a7 7. Krav til s\u00f8knaden S\u00f8knad om tilskudd skal sendes i Milj\u00f8direktoratets elektroniske s\u00f8knadssenter. S\u00f8knadsfristen fastsettes og kunngj\u00f8res av Milj\u00f8direktoratet. S\u00f8knaden skal inneholde informasjon om: a. s\u00f8keren/s\u00f8kerorganisasjonens navn, adresse, organisasjonsnummer, kontonummer og kontaktperson b. hva det s\u00f8kes om tilskudd til, og hvordan tiltaket kan bidra til \u00e5 oppfylle form\u00e5let med tilskuddsordningen c. hvor tiltak skal utf\u00f8res, hvilke naturverdier som blir ber\u00f8rt og om tiltaket p\u00e5virker naturmangfold d. s\u00f8knadsbel\u00f8p e. detaljert budsjett og en komplett finansieringsplan, der ogs\u00e5 eventuelle andre offentlige tilskudd kommer frem f. egenfinansiering og/eller egen arbeidsinnsats (dugnad) g. opplysning om s\u00f8ker ogs\u00e5 ut\u00f8ver \u00f8konomisk aktivitet, jfr. \u00a7 11 h. om s\u00f8ker har eller forventer \u00e5 f\u00e5 refusjon for merverdiavgift gjennom ordnin\u00e6r terminoppgave for det oms\u00f8kte tiltaket. Alle opplysninger skal kunne dokumenteres, og dokumentasjonen skal oppbevares i fem \u00e5r regnet fra 1. januar i s\u00f8knads\u00e5ret. \u00a7 8. Tilleggsopplysninger, kontroll og befaring (f\u00f8r vedtak) Milj\u00f8direktoratet eller statsforvalter kan a. kreve at s\u00f8keren gir andre opplysninger og dokumentasjon som er n\u00f8dvendig for \u00e5 vurdere s\u00f8knaden b. kontrollere s\u00f8knadsopplysningene mot opplysninger som andre myndigheter kan utlevere c. g\u00e5 p\u00e5 befaring som er n\u00f8dvendig for \u00e5 vurdere s\u00f8knaden og kreve at s\u00f8keren medvirker n\u00e5r det er n\u00f8dvendig. \u00a7 9. S\u00f8kers opplysningsplikt S\u00f8ker plikter straks \u00e5 melde fra til Milj\u00f8direktoratet eller statsforvalteren dersom a. s\u00f8ker blir oppmerksom p\u00e5 at s\u00f8knaden inneholder ufullstendige eller uriktige opplysninger b. uberettiget tilskudd er utbetalt. \u00a7 10. Behandling av s\u00f8knad om tilskudd Milj\u00f8direktoratet eller statsforvalter gir tilskudd i samsvar med Klima- og milj\u00f8departementets \u00e5rlige budsjettproposisjon. Milj\u00f8direktoratet eller statsforvalter tildeler tilskudd som ikke er bundet opp i budsjettproposisjonen, etter en skj\u00f8nnsmessig vurdering av s\u00f8knadene. \u00a7 11. Tilskuddsmottakere som driver \u00f8konomisk aktivitet Tilskudd utbetalt etter denne forskrift skal ikke kryssubsidiere \u00f8konomisk aktivitet eller vri eller true med \u00e5 vri konkurransen eller p\u00e5virke samhandlen i E\u00d8S-omr\u00e5det. Begrepet \u00f8konomisk aktivitet skal tolkes i samsvar med foretaksdefinisjonen etter E\u00d8S- avtalens regler om offentlig st\u00f8tte. Tilskuddsmottakere som har b\u00e5de \u00f8konomisk og ikke-\u00f8konomisk aktivitet skal ha adskilte regnskap for disse. Mottakerne m\u00e5 ha interne retningslinjer som sikrer at felleskostnader fordeles p\u00e5 en forholdsmessig m\u00e5te mellom den \u00f8konomiske aktiviteten og den ikke-\u00f8konomiske aktiviteten. \u00a7 12. Krav til rapportering Alle mottakere av tilskudd skal rapportere faglig p\u00e5 bruk av tilskuddsmidlene i Milj\u00f8direktoratets elektroniske s\u00f8knadssenter innen fristen fastsatt i tilskuddsvedtaket ved \u00e5 beskrive oppn\u00e5dde resultater opp mot form\u00e5let i tilskuddsbrevet. Tilskuddsmottaker skal oversende regnskap for bruken av tilskuddet til Milj\u00f8direktoratet innen fristen fastsatt i tilskuddsvedtaket. Regnskapet skal i en f\u00f8rste del v\u00e6re satt opp i henhold til oms\u00f8kt budsjett, og i annen del vise alle transaksjoner knyttet til tilskuddsmidlene. Regnskapet skal underskrives av ansvarlig s\u00f8ker og i tillegg regnskapsf\u00f8rer. N\u00e5r tilskuddet er 400 000 kroner eller h\u00f8yere skal delregnskapet v\u00e6re revidert av statsautorisert revisor. For institusjoner som benytter kommunerevisjon eller annet offentlig revisjonsorgan skal tilskuddet v\u00e6re revidert av statsautorisert revisor n\u00e5r tilskuddet er over 1 mill. kroner. For tilskuddsmottakere som leverer revidert \u00e5rsregnskap for sin virksomhet, der bruken av tilskuddsmidlene er synliggjort i eget delregnskap undertegnet av organisasjonens leder, bortfaller krav om annen spesifikk revisjon av tilskuddsmidlene. For grunntilskudd bortfaller krav om eget transaksjonsregnskap og spesifikk revisjon n\u00e5r det foreligger revidert \u00e5rsregnskap for virksomheten. Det kan fastsettes n\u00e6rmere krav om rapportering i tilskuddsvedtaket. \u00a7 13. Oppf\u00f8lging og kontroll Milj\u00f8direktoratet eller statsforvalter kan kontrollere at tilskuddsmottaker oppfyller kravene i forskriften og tilskuddsvedtaket, at opplysningene i s\u00f8knaden er riktige og at organisasjonen drives i henhold til sine vedtekter. Milj\u00f8direktoratet eller statsforvalter har rett til \u00e5 innhente ytterligere opplysninger og dokumentasjon om tiltaket/prosjektet, inkludert \u00e5 gjennomf\u00f8re befaring. Tilskuddsmottaker plikter \u00e5 samarbeide, blant annet ved \u00e5 innhente og systematisere informasjon som er n\u00f8dvendig for kontrollen. \u00a7 14. Stans og tilbakebetaling av tilskudd Milj\u00f8direktoratet eller statsforvalter kan gj\u00f8re vedtak om midlertidig stans i utbetaling av tilskudd til organisasjoner som er under tilsyn for mulig misbruk av denne eller andre statlige tilskuddsordninger. Er det gitt tilskudd p\u00e5 uriktig eller ufullstendig grunnlag, eller mottakeren ikke anvender tilskuddet i samsvar med kravene i forskriften og tilskuddsvedtaket, kan vedtak om tilskudd omgj\u00f8res. Det uriktig utbetalte bel\u00f8pet kan kreves tilbakebetalt eller trekkes fra et tilskudd som tildeles senere. Har en tilskuddsmottaker ved feil f\u00e5tt utbetalt for mye tilskudd, kan det som er for mye utbetalt kreves tilbakebetalt eller trekkes fra et tilskudd som tildeles senere. Ved manglende tilbakebetaling vil tilskuddsmottakeren ikke v\u00e6re s\u00f8knadsberettiget f\u00f8r tilbakebetaling er foretatt. \u00a7 15. Ikrafttredelse Forskriften trer i kraft 1. november 2024. Samtidig oppheves forskrift 25. november 2014 nr. 1533 om tilskudd til generell vannforvaltning, forskrift 25. november 2014 nr. 1534 om tilskudd til kalking som vannmilj\u00f8tiltak og forskrift 25. november 2014 nr. 1539 om tilskudd til vannmilj\u00f8tiltak for anadrome laksefisk. "
}