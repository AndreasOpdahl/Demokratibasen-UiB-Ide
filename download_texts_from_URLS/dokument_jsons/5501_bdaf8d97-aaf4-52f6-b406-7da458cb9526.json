{
  "dokument_id": "bdaf8d97-aaf4-52f6-b406-7da458cb9526",
  "doc_type": "case_attachment",
  "kommune": 5501,
  "tittel": "Reglement for ungdomsra\u00b0det, vedtatt 20.12.2023",
  "url": "https://innsyn.tromso.kommune.no/application/getMoteDokument?dokid=2001858805",
  "tekst": "Reglement for ungdomsr\u00e5det REGLEMENT FOR UNGDOMSR\u00c5DET \u00a7 1 Form\u00e5l og mandat Troms\u00f8 ungdomsr\u00e5d skal sikre en bred, \u00e5pen og tilgjengelig medvirkning fra ungdom i alle saker som gjelder dem. R\u00e5det skal v\u00e6re et samhandlings- og r\u00e5dgivende organ for kommunen i saker som ang\u00e5r ungdom. Hovedintensjonen er \u00e5 sikre medvirkning og bidra til \u00f8kt deltakelse for ungdom. R\u00e5det jobber for dette form\u00e5let ved \u00e5 \u2022 Gi r\u00e5d og uttalelser \u2022 Spre informasjon om ungdomsarbeid og -medvirkning \u2022 Skape aktivitet for og med ungdom i samarbeid med relevante akt\u00f8rer p\u00e5 kommunalt, regionalt, fylkeskommunalt og nasjonalt niv\u00e5 Form\u00e5let med medvirkningen er \u00e5 forbedre forholdene for kommunens unge innbyggere. Avdelingene og stabene i administrasjonen plikter \u00e5 legge frem saker for r\u00e5det n\u00e5r sakene omhandler problemstillinger som ang\u00e5r ungdom. R\u00e5det har ingen myndighet til \u00e5 avgj\u00f8re saker. Troms\u00f8 ungdomsr\u00e5d representerer all ungdom i Troms\u00f8. R\u00e5det er ikke et partipolitisk organ og r\u00e5dets medlemmer uttaler seg ikke som representanter for den enkelte skole eller interesseorganisasjon. \u00a7 2 Valg og sammensetning Ungdomsr\u00e5det oppnevnes av kommunestyret etter anbefaling fra ungdomskonferansen. R\u00e5det har f\u00f8lgende sammensetning: \u2022 13 ordin\u00e6re medlemmer \u2022 To varamedlemmer i rangert rekkef\u00f8lge \u2022 Medlemmene i ungdomsr\u00e5det skal ha fylt minimum 13 \u00e5r i l\u00f8pet av valg\u00e5ret og skal p\u00e5 valgtidspunktet ikke ha fylt 19 \u00e5r. \u2022 Ungdomsr\u00e5dets sammensetning skal s\u00e5 langt det er mulig ivareta balanse i alder, kj\u00f8nn, skole, kontinuitet og geografisk representasjon. \u2022 R\u00e5det velger selv leder, nestleder og arbeidsutvalg blant medlemmene. \u2022 Ved valg av leder og nestleder i ungdomsr\u00e5d kan hvert enkelt medlem kreve skriftlig avstemning. \u00a7 3 Valgperiode R\u00e5det oppnevnes av kommunestyret for ett \u00e5r. Representantene oppnevnes etter anbefaling fra Ungdomskonferansen. R\u00e5dets medlemmer er folkevalgte representanter og deres rettigheter og plikter er underlagt kommunelovens regler om rettigheter og plikter i kapittel 8. \u00a7 4 Arbeidsoppgaver R\u00e5det skal v\u00e6re et r\u00e5dgivende, informasjonsgivende og aktivitetsskapende organ for kommunen i saker som ang\u00e5r ungdom. R\u00e5det skal orienteres om aktuelle saker som er under arbeid i avdelingene i administrasjonen, og b\u00f8r f\u00e5 sakene forelagt p\u00e5 et tidlig stadium av saksbehandlingen. R\u00e5det skal avgi innstilling og fatte vedtak i saker som er til behandling. R\u00e5dets anbefalinger og vedtak skal alltid f\u00f8lge saken, uavhengig av hvilken instans som har den avgj\u00f8rende myndighet. R\u00e5det har blant annet rett til \u00e5 uttale seg om forslag til handlingsplan og budsjett, kommuneplaner, andre aktuelle saks- og planprosesser av interesse for ungdom. Ungdomsr\u00e5det kan ogs\u00e5 p\u00e5 eget initiativ ta opp saker til vurdering. Dette vil v\u00e6re saker som faller inn under kommunens virkeomr\u00e5de. Uttalelser og anbefalinger sendes administrasjonen ved aktuell avdelingsdirekt\u00f8r og/eller ordf\u00f8rer. R\u00e5det skal ikke behandle saker som gjelder enkeltpersoner. Saker som rammer enkeltpersoner og som kan v\u00e6re av prinsipiell karakter, kan likevel fremmes p\u00e5 generelt grunnlag. \u00a7 5 M\u00f8ter Det utarbeides m\u00f8teplan for det enkelte \u00e5r. Ved behov kan det innkalles til ekstraordin\u00e6re m\u00f8ter n\u00e5r leder eller 3 av r\u00e5dets faste medlemmer krever det. I samr\u00e5d med leder kaller sekret\u00e6ren inn til m\u00f8te ved \u00e5 sende ut innkalling og saksdokumenter. R\u00e5det v/ leder eller stedfortreder kan m\u00f8te i kommunestyret og samtlige hovedutvalg med talerett i saker som ang\u00e5r r\u00e5det, etter n\u00e6rmere avtale i hver enkelt sak. Det vises til reglement for kommunestyret og hovedutvalgene. \u00a7 6 Representanter for r\u00e5det Etter konkret henvendelse fra kommuneadministrasjonen kan r\u00e5det selv oppnevne en representant som skal bidra i saksutredning p\u00e5 omr\u00e5der som faller innenfor r\u00e5dets ansvarsomr\u00e5de. Slik oppnevning skal kun gj\u00f8res i de tilfeller det er s\u00e6rlig viktig at representant fra r\u00e5det deltar. Det utbetales m\u00f8tegodtgj\u00f8relse for slike m\u00f8ter i henhold til kommunens godtgj\u00f8ringsreglement. Deltakelse p\u00e5 m\u00f8ter skal dokumenteres ved m\u00f8tereferat. \u00a7 7 \u00d8konomi R\u00e5dets medlemmer f\u00e5r godtgj\u00f8relse for arbeidet i r\u00e5det i henhold til kommunens reglement for arbeidsvilk\u00e5r og godtgj\u00f8ring for folkevalgte, p\u00e5 samme vilk\u00e5r som valgte medlemmer i \u00f8vrige utvalg. \u00a7 8 Sekretariatet R\u00e5det skal ha tilstrekkelig sekret\u00e6rhjelp for \u00e5 kunne f\u00f8lge opp form\u00e5let med r\u00e5det og de arbeidsoppgavene det er tillagt. Sekret\u00e6r hos Tvibit ivaretar sekretariatsfunksjonen for r\u00e5det i samarbeid med politisk sekretariat. Sekret\u00e6r f\u00f8rer m\u00f8tebok og administrerer innkalling med videre i samarbeid med r\u00e5dets leder. \u00a7 9 \u00c5rsmelding R\u00e5det utarbeider \u00e5rsmelding som forelegges kommunestyret. \u00a7 10 Ikrafttredelse Reglementet trer i kraft 20.12.2023. Reglementet kan endres av kommunestyret selv. "
}