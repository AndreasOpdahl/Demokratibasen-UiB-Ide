{
  "dokument_id": "ae372d6a-8249-56ca-8cdc-35a017500c05",
  "doc_type": "case_presentation",
  "kommune": 4601,
  "tittel": "Inng\u00e5else av fremforhandlede avtaler ifm. bossnett for Mindemyren",
  "url": "https://bergen.kommune.no/politikere-utvalg/api/fil/bk360/10641774/Framstilling-Inngaelse-av-fremforhandlede-avtaler-ifm-bossnett-for-Mindemyren",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/08815-96 Inng\u00e5else av fremforhandlede avtaler ifm. bossnett for Mindemyren Hva saken gjelder: Saken gjelder inng\u00e5else av to fremforhandlede avtaler (\u00abAvtalene\u00bb) relatert til realisering av felles bossnett for transformasjonsomr\u00e5det Mindemyren, samt fire tilgrensende utbyggingsfelt. Avtalene er fremforhandlet p\u00e5 bakgrunn av felles \u00f8nske fra BIR, en rekke grunneiere og Bergen kommune om \u00e5 avklare mulighetene for en felles renovasjonsl\u00f8sning, og i s\u00e5 fall f\u00e5 denne snarlig etablert og i bruk. Avtalene forutsetter at Bergen kommune forskutterer deler av investeringskostnaden i p\u00e5vente av at aktuelle grunneiere realiserer sine utbyggingsprosjekter. Se avslutningsvis punkt om saksframstilling for mer informasjon om bakgrunnen og prosessen for Avtalene, samt annen relevant informasjon om Avtalenes innhold. Fagetatens vurdering og anbefaling: Bymilj\u00f8etaten som fagetat anbefaler at Bergen kommune godkjenner Avtalene og tar h\u00f8yde for de \u00f8konomiske forpliktelsene dette medf\u00f8rer. Felles bossnett for Mindemyren er fra BIR, Bergen kommune og storparten av grunneiernes side, en \u00f8nsket l\u00f8sning for \u00e5 innfri omr\u00e5dereguleringsplanens krav til r\u00f8rbasert avfallsl\u00f8sning. Den moderne og funksjonelle avfallsl\u00f8sningen er arealeffektiv, og vil v\u00e6re \u00f8konomisk fordelaktig for grunneierne i forhold til andre alternativer. Bossnettet er i tillegg raskt og effektiv, samt positivt for trafikksikkerheten og det lokale bomilj\u00f8et. I tillegg begrenser den lukkede avfallsl\u00f8sningen lukt- og st\u00f8yproblematikk, og problematikk rundt boss p\u00e5 avveie med tilh\u00f8rende utfordringer knyttet til rotter og fugler. De vedlagte Avtalene for felles bossnett er n\u00f8dvendig for \u00e5 bli enig om premissene for et felles bossnett som kan la seg realisere. Fagetaten oppfatter at forhandlingene har v\u00e6rt positiv, og at partene har v\u00e6rt b\u00e5de l\u00f8sningsorientert og konstruktive. Grunneierne m\u00e5 videre kunne sies \u00e5 ha v\u00e6rt pragmatiske med sikte p\u00e5 \u00e5 finne en l\u00f8sning som alle parter kan akseptere innenfor deres respektive rammer. Selv om inng\u00e5else av Avtalene inneb\u00e6rer en \u00f8konomisk risiko for kommunen, anser fagetaten denne som akseptabel sett opp mot viktigheten av \u00e5 avklare og l\u00f8se en krevende og viktig problemstilling i forbindelse med utbyggingen av Mindemyren. Det vises til byr\u00e5dets utdypende informasjon om fagetatens vurderinger avslutningsvis i saksframstillingen og fagetatens notat av 31.05.2024, i sin helhet. \u00d8konomiske konsekvenser: Forskutteringskostnad Samlet investeringskostnad for bossnett p\u00e5 Mindemyren 135,33 mill. BIR har allerede bekostet -31,99 mill. Utbyggernes andel av kostnaden (forskutteringsbel\u00f8pet) 103,34 mill. 1 Vedlagt avtale om forskuttering og oppgj\u00f8r mv. mellom BIR og Bergen kommune (\u00abForskutteringsavtalen\u00bb), forplikter Bergen kommune til \u00e5 forskuttere 75,74 % av grunneiernes andel til felles bossnett tilsvarende kr. 78,27 mill. ekskl. mva. Resterende bel\u00f8p forskutteres av BIR. Den forholdsmessige andel beror bl.a. p\u00e5 at BIR selv bekoster deler av den totale investeringskostnaden, se Forskutteringsavtalens pkt. 5.1 til 5.3. Kommunens forskutteringskostnad i sin helhet forutsettes - etter gjeldende estimater - tilbakebetalt av grunneierne som f\u00f8lge av deres tilknytnings- og betalingsplikt, jf. hhv. pkt. 5.2 og pkt. 5.6.1. Betalingsplikten inneb\u00e6rer at grunneierne betaler kr. 30 960,- ekskl. mva. til BIR per boligekvivalent som etableres p\u00e5 den enkelte eiendom, med tillegg av renter regulert med selvkostrenten innenfor avfalls-/renovasjonsomr\u00e5det. BIR overf\u00f8rer deretter innbetalt bel\u00f8p tilsvarende kommunens forholdsmessige ansvar for forskutteringskostnaden, jf. Forskutteringsavtalens pkt. 7.1. Kommunens andel av forskutteringsbel\u00f8pet, som er forutsatt overf\u00f8rt til BIR med 50 % h\u00f8sten 2024 og 50 % i 2025, er ikke innarbeidet i gjeldende Handlings- og \u00f8konomiplan og m\u00e5 derfor innarbeides i tertialrapport 2-2024 og ved rullering av Handlings- og \u00f8konomiplan 2025-2028. Forskutteringsbel\u00f8pet kan dekkes over investeringsbudsjettet, men det kan ikke l\u00e5nefinansieres etter kommunelovens bestemmelser. Forskutteringen vil derfor finansieres ved bruk av ubundet investeringsfond. Byr\u00e5det vil komme tilbake med n\u00e6rmere forslag til finansiering i forbindelse med Tertialrapport 2-2024. \u00d8konomiske risikoer Selv om det forutsettes at bel\u00f8pet tilbakebetales av grunneierne, inneb\u00e6rer Avtalene \u00f8konomisk risiko for Bergen kommune av hensyn til at b\u00e5de kostnadene og fremtidig tilbakebetalt bel\u00f8p beror p\u00e5 estimater. Herunder har Bergen kommunen og BIR ansvar for 50 % av eventuell kostnads\u00f8kning hver. Videre er forskutteringen basert p\u00e5 en forventet samlet utbygging. Det er ingen garanti for at estimatet blir realisert i sin helhet, hvilket kan begrense summen som kommunen blir tilbakebetalt. P\u00e5 den andre siden kan kontantbidraget etter avtalen om felles bossnett mellom BIR, grunneierne og Bergen kommune (\u00abHovedavtalen\u00bb), ogs\u00e5 bli h\u00f8yere enn estimert grunneierkostnad, jf. Hovedavtalens pkt. 5.6.2 og pkt. 5.7.3. For n\u00e6rmere om Avtalenes \u00f8konomiske konsekvenser og risikoer, vises det til byr\u00e5dets avsluttende saksframstilling. Byr\u00e5dets vurdering og anbefaling/konklusjon: Byr\u00e5det vil innledningsvis presisere overfor bystyret at det er tidskritisk med en avklaring i saken. Etter hovedavtalens pkt. 4.1, m\u00e5 avtalene v\u00e6re inng\u00e5tt f\u00f8r 15.10.2024. I motsatt tilfelle kan Avtalene bortfalle til ulempe for den videre utviklingen av Mindemyren. Et fungerende bossnettanlegg er avgj\u00f8rende for \u00e5 kunne sikre effektiv fremdrift for \u00f8nsket byutvikling p\u00e5 Mindemyren. I den sammenheng har det p\u00e5g\u00e5tt arbeid med sikte p\u00e5 \u00e5 f\u00e5 til n\u00f8dvendige avtaler siden 2018, og byr\u00e5det ser positivt p\u00e5 at det er n\u00e5 landet en omforent l\u00f8sning som resultat av kompromiss og tett samarbeid mellom BIR, Bymilj\u00f8etaten og grunneierne. Det er opplyst for byr\u00e5det at avtalene er signert av alle parter, med unntak av Bergen kommune. Avtalene som springer ut av en felles m\u00e5lsetning om \u00e5 avklare og l\u00f8se en krevende og viktig problemstilling, skaper etter byr\u00e5dets syn gode rammer for \u00e5 h\u00e5ndtere omr\u00e5dereguleringsplanens krav til avfallsl\u00f8sning. Avtalene utgj\u00f8r et viktig steg videre i prosessen for at Mindemyren skal kunne bli transformert som planlagt med godt kollektivtilbud, godt bomilj\u00f8 og trafikksikre omgivelser. Det vises til at felles bossnett b\u00e5de er driftsmessig positivt i et klima- og milj\u00f8perspektiv, og en arealeffektiv l\u00f8sning innenfor det 2 enkelte utbyggingsfelt. Byr\u00e5det tiltrer med dette Bymilj\u00f8etatens syn p\u00e5 fordelene med en felles r\u00f8rbasert l\u00f8sning med frivillig tilknytning. Videre vil byr\u00e5det s\u00e6rlig belyse den positive betydningen av at partene har samarbeidet godt for \u00e5 finne en l\u00f8sning som b\u00e5de BIR og de private grunneierne godkjenner innenfor sine respektive rammer. Selv om det fra kommunens side p\u00e5l\u00f8per en \u00f8konomisk risiko forbundet med forskutteringskostnaden, er byr\u00e5det enig i at den m\u00e5 vurderes som akseptabel med hensyn til nevnte momenter. Byr\u00e5det vil arbeide for \u00e5 unng\u00e5 lignende problemstillinger i fremtidige transformasjonsomr\u00e5der, men innstiller i dette tilfellet bystyret \u00e5 godkjenne Avtalene slik de foreligger og at byr\u00e5d for byutvikling gis fullmakt til \u00e5 signere p\u00e5 vegne av Bergen kommune. Begrunnelse for framleggelse til bystyret: Reglement for Bergen bystyre og utvalgene 2023-2027 \u00a7 5.7 angir oppgaver som bystyret ikke kan delegere. Det vises til \u00a7 5.8.3 bokstav a: \u00abEnkeltsaker som inneb\u00e6rer prinsipielle avveininger som er av politisk interesse\u00bb Og, \u00a7 5.7.1: \u00abBudsjett og \u00f8konomiplan samt budsjettendringer iht. bystyrets budsjettfullmakter og Bergen kommunes \u00f8konomireglement\u00bb Byr\u00e5det innstiller til bystyret \u00e5 fatte f\u00f8lgende vedtak: 1. Bergen kommune godkjenner de fremforhandlede avtalene som f\u00f8lger vedlagt, slik at et felles bossnettanlegg p\u00e5 Mindemyren kan realiseres. 2. Forskutteringen finansieres over investeringsbudsjettet ved bruk av ubundet investeringsfond. 3. Byr\u00e5det gis fullmakt til \u00e5 signere de fremforhandlede avtalene p\u00e5 vegne av Bergen kommune. 4. De \u00f8konomiske forpliktelsene avtalene medf\u00f8rer for kommunen og finansiering av disse innarbeides i budsjettet i forbindelse med behandlingen av tertialrapport 2-2024 og ved rullering av Handlings- og \u00f8konomiplan 2025-2028. Dato: 27. august 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagetatens notat av 31.05.2024 med f\u00f8lgende vedlegg: 1. Framforhandla hovudavtale mellom BIR, grunneigarane og Bergen kommune inkl. vedlegg, per 31.5.2024 2. Framforhandla forskotteringsavtale mellom BIR og Bergen kommune, per 28.5.2024 3 Saksframstilling: N\u00e6rmere om hva saken gjelder: Om bakgrunnen for Avtalene, se fagnotatet s. 1 til 3 Bergen bystyret fattet planvedtak for omr\u00e5dereguleringsplan for Mindremyren (Planid 61140000) i m\u00f8tet 23.04.2014 sak 97-14. Det f\u00f8lger av planbestemmelsene \u00a7\u00a7 1.17 og 1.17.1 bl.a. at det skal legges til rette for r\u00f8rbaserte avfallssystem for avfall fra boliger og kontor/tjenesteyting. Det er videre lagt til grunn for senere detaljreguleringsplaner p\u00e5 Mindremyren som er vedtatt og i prosess, at det kommer et felles bossnett for omr\u00e5det, se f.eks. plan 66060000 \u00a7 2.6. Et bossnett er et nedgravd r\u00f8rsystem som inneb\u00e6rer at avfall fra nedkast, p\u00e5 bakkeplan eller integrert i bygningsmassen, blir fraktet i r\u00f8r under bakken ved hjelp av luft. Avfallet g\u00e5r til en felles terminal hvor avfallet blir samlet og hentet av renovasjonskj\u00f8ret\u00f8y. De fremforhandlede avtalene har som form\u00e5l \u00e5 ivareta kravet, og beror p\u00e5 et felles \u00f8nske fra BIR, grunneierne og Bergen kommune. En vil ogs\u00e5 s\u00e5 langt som mulig unng\u00e5 midlertidige l\u00f8sninger med hensyn til gjennomf\u00f8ringsperspektivet, herunder kvaliteten i utbyggingen, byutviklings- og kostnadsaspekter. Derav et tilh\u00f8rende hastemoment i saken, sett hen til grunneiernes fremdriftsplaner. Investeringskostnaden forbundet med \u00e5 etablere felles bossnett er relativt omfattende, og kan ikke deles opp eller utsettes i tid. Avtalene skal sikre at grunneierne yter frivillig kostnadsbidrag til investeringen, da det er mangel i lovgivningen til \u00e5 kreve eget tilknytningsgebyr som dekker investeringskostnaden. Om prosess og medvirkning, se fagnotatet s. 3 og 4 Avklaringer om renovasjonsl\u00f8sning for Mindemyren har p\u00e5g\u00e5tt over lengre tid. I forbindelse med bybaneutbyggingen over Mindremyren tok BIR i 2018 initiativ overfor grunneierne i omr\u00e5det med sikte p\u00e5 \u00e5 f\u00e5 til avtaler for felles bossnett. Avtale fra 2019 hadde ikke nok grunneieroppslutning til \u00e5 realisere et felles bossnett, men BIR valgte likevel \u00e5 utl\u00f8se en opsjon i bybaneentreprisen for Mindremyren. Opsjonen innebar at gr\u00f8ftetras\u00e9er for felles bossnettr\u00f8r ble etablert samtidig med arbeid p\u00e5 bybaneprosjektet. Det har deretter v\u00e6rt arbeidet med \u00e5 finne egnede arealer for terminalbygg. I mars 2023 pekte grunneierne ut eksisterende fjellhaller i S13 som den beste l\u00f8sningen med tanke p\u00e5 \u00f8konomi, fremdrift og milj\u00f8. BME har opplys at BIR har inng\u00e5tt leieavtale for bossnetterminalen med Kanalveien 54 Eiendom AS. Etter mars 2023 fortsatte BIR og grunneierne prosessen med \u00e5 dr\u00f8fte premissene for en eventuell bossnettavtale. Uten \u00e5 kunne komme til en enighet ba partene Bymilj\u00f8etaten om \u00e5 tre inn og ta regien p\u00e5 avtalearbeidet. Dette har best\u00e5tt av flere utfordrende dr\u00f8ftingstema, spesielt om fastleggingen av de endelige kostnads- og fordelingstallene. Med unntak av noen sentrale n\u00f8kkeltall, var innholdet fremforhandlet i mars 2024. N\u00e6rmere om Avtalene, se fagnotatet s. 4 til 7 Fagetaten har for \u00f8vrig gjort en kort presentasjon av bestemmelsene i Avtalene, og det vises til innholdet i fagetatens notat s. 4 til 7 i sin helhet. Utdypende om fagetatens vurderinger i notat datert 31.05.2024: Bymilj\u00f8etaten som fagetat presenterer tre overordnede l\u00f8sningsalternativer av hensyn til \u00e5 kunne innfri omr\u00e5dereguleringsplanens krav til r\u00f8rbasert avfallssystem: 1. Kravet utg\u00e5r, gjennom reguleringsendring og eller dispensasjonsvedtak 2. Hvert regulert Sentrum-omr\u00e5de (\u00abS-omr\u00e5de\u00bb) etablerer egne r\u00f8rbaserte avfallssystem, alternativt sammen med ett eller flere nabofelt. 3. Etablering av felles r\u00f8rbasert l\u00f8sning, med frivillig tilknytning 4 Alternativene 1 og 2 inneb\u00e6rer at det m\u00e5 settes av et relativt omfattende renovasjonsareal innenfor bygningsmassene, samt n\u00f8dvendig trafikk-/man\u00f8vreringsareal til og i sammenheng med avfallshenting. En del av utbyggingsarealet, som ville kunne blitt brukt til noe annet og skapt verdi, faller da bort. Videre inneb\u00e6rer l\u00f8sningene mer trafikk av st\u00f8rre renovasjonskj\u00f8ret\u00f8y til og innenfor S-omr\u00e5dene. Dette er det uheldig i et byutviklingsomr\u00e5de som i st\u00f8rst mulig grad skal prioritere og legge til rette for myke trafikanter og kollektivbrukene, og byrom med kvalitet og stor bruksverdi. Disse alternativene antas ogs\u00e5 \u00e5 medf\u00f8re lengre prosesser, da de fleste av grunneierne har lagt til grunn og planlagt for felles renovasjonsl\u00f8sning i sine detaljreguleringsprosesser. Alternativ 3 vil derimot gi st\u00f8rre handlingsrom og ivareta byutviklingsaspekter, eksempelvis hva gjelder arealdisponering og trafikale hensyn inkl. trafikksikkerhet. Som f\u00f8lge av at l\u00f8sningen er mindre arealkrevende, vil det ogs\u00e5 v\u00e6re \u00f8konomisk fordelaktig for grunneiere. Felles bossnett inneb\u00e6rer da en moderne og funksjonell avfallsl\u00f8sning til akseptabel kostnad. Innsamlingen av avfallet til felles terminal er ogs\u00e5 raskt og effektivt, samt positivt for trafikksikkerheten og det lokale bymilj\u00f8et. Disse forhold er ogs\u00e5 positivt i et klima- og milj\u00f8perspektiv. I tillegg begrenser den lukkede avfallsl\u00f8sningen lukt- og st\u00f8yproblematikk, og problematikk rundt boss p\u00e5 avveie med tilh\u00f8rende utfordringer knyttet til rotter og fugler mv. BIR, storparten av grunneiermassen og kommunen er enig i at denne l\u00f8sningen er \u00f8nsket for \u00e5 kunne innfri renovasjonskravet i omr\u00e5dereguleringsplanen, og fagetaten anbefaler f\u00f8lgelig alternativ 3. Avtalene til behandling i denne sak springer ut av alternativ 3, og skyldes at kommunen ikke har hjemmel til \u00e5 kreve at grunneierne etablerer fellesl\u00f8sningen eller bekoster denne. Avtalene er derfor n\u00f8dvendig for \u00e5 bli enig om premissene for et felles bossnett som kan la seg realisere. Fagetaten oppfatter at forhandlingene har v\u00e6rt positive, og at partene har v\u00e6rt l\u00f8sningsorienterte og konstruktive. Innholdet i Avtalene er basert p\u00e5 kompromiss, hvor fagetaten mener partene m\u00e5 kunne sies \u00e5 ha v\u00e6rt pragmatiske. Felles for Avtalene er at innholdet er utformet med tanke p\u00e5 \u00e5 v\u00e6re enkelt, praktikabelt og robust over tid. Samtidig er det vanskelig \u00e5 unng\u00e5 at enkeltpunkt og reguleringer m\u00e5 v\u00e6re noks\u00e5 detaljert utformet. Selv om fagetaten innstiller for at kommunen inng\u00e5r Avtalene, er ikke kommunens forskutteringer risikofri i \u00f8konomisk sammenheng, og heller ikke med tanke p\u00e5 om faktisk forskuttert bel\u00f8p fullt ut blir tilbakebetalt. Dette beror p\u00e5 at Avtalene er basert p\u00e5 estimat med hensyn til investeringskostnad og den kommende utbyggingen. Fagetaten anser inng\u00e5else av Avtalene likevel som en akseptabel risiko for Bergen kommune, sett opp mot viktigheten av \u00e5 avklare og l\u00f8se en krevende og viktig problemstilling i forbindelse med utbyggingen av Mindemyren. Det er for \u00f8vrig inng\u00e5tt leieavtale mellom BIR og Kanalveien 54 Eiendom AS for bossnettterminal. Per i dag foreligger det rammetillatelse for \u00e5 etablere selve terminalen, men n\u00f8dvendige tras\u00e9er for bossr\u00f8r m\u00e5 avklares og oms\u00f8kes. Som relevante konsekvenser ved avtaleinng\u00e5else p\u00e5peker fagetaten at Avtalene kan skape forventinger om at Bergen kommune skal medvirke til \u00e5 finansiere utbyggingen av bossnett og renovasjonsl\u00f8sninger i andre utbyggingsomr\u00e5der. Fagetaten legger i den sammenheng til grunn at Bergen kommune vil s\u00f8rge for at terminalarealbehovet er ivaretatt, og at en utformer form\u00e5lstjenlige rekkef\u00f8lgekrav i planprosesser for sammenlignbare transformasjonsomr\u00e5der for \u00e5 unng\u00e5 dette. Hva gjelder fagetatens redegj\u00f8relse om de \u00f8konomiske konsekvensene, er forholdene som nevnt n\u00e6rmere angitt i neste punkt. Det vises til fagetatens notat av 31.05.2024 i sin helhet. Utdypende om Avtalenes \u00f8konomiske konsekvenser for Bergen kommune: Kommunens forskutteringskostnad Samlet investeringskostnad for felles bossnettanlegg p\u00e5 Mindemyren utgj\u00f8r kr. 135 327 141,- ekskl. mva. BIR bekoster kr. 31 990 000,- ekskl. mva., se Hovedavtalens pkt. 5.4. \u00d8vrig del 5 p\u00e5 kr. 103 337 141,- ekskl. mva. skal bekostes av grunneierne. BIR og Bergen kommune er sammen ansvarlig for \u00e5 forskuttere grunneiernes andel, hvorav Bergen kommune er ansvarlig for \u00e5 forskuttere kr. 78 268 300,- ekskl. mva. (75,74 % av grunneiernes andel) for etableringskostnader av terminal, inkl. r\u00f8rf\u00f8ringer, jf. Hovedavtalens pkt. 5.5 og Forskutteringsavtalens pkt. 5.2. Dersom bystyret vedtar innstillingen og \u00f8vrige forutsetninger for avtalens ikrafttredelse innfris, er f\u00f8lgelig kommunen avtalerettslig forpliktet til \u00e5 forskuttere nevnte bel\u00f8p p\u00e5 cirka 78,3 MNOK. I praksis skal forskutteringen skje til BIR, med overf\u00f8ring av 50 % senest to m\u00e5neder etter at kompetent politisk organ i kommunen har godkjent avtalen og resterende 50 % innen 01.10.2025, jf. Forskutteringsavtalens pkt. 6.1. Forfallstidspunktet for grunneierne kontantbidrag avhenger av n\u00e5r de velger \u00e5 realisere de respektive utbyggingsprosjektene. Avtalene gir derfor ikke svar p\u00e5 n\u00e5r kommunen kan forvente \u00e5 f\u00e5 hele eller deler av forskutteringskostnaden tilbakebetalt. Flere utbyggingsprosjekter er imidlertid i prosess, og vil medvirke til at forskutteringsbel\u00f8pet i hvert fall blir redusert i l\u00f8pet av en fem\u00e5rsperiode. Etter hvert som BIR mottar grunneiernes innbetalinger inkl. tillegg for selvkostrente, vil BIR overf\u00f8re bel\u00f8p tilsvarende kommunens forholdsmessige ansvar for forskutteringskostnaden. Forskutteringskostnaden i forbindelse med bossnettet er ikke innarbeidet i gjeldende budsjett og handlings- og \u00f8konomiplan. Bel\u00f8pet m\u00e5 f\u00f8lgelig gis s\u00e6rskilt tillatelse av Bystyret, og senere innarbeides i kommende budsjett- og \u00f8konomiplanarbeider. \u00d8konomiske risikoer Kommunens forskuttering av 75,74 % av grunneiernes kostnad inneb\u00e6rer \u00f8konomiske risikoer som vil belyses i det f\u00f8lgende. For det f\u00f8rste er kommunen ansvarlig for 50 % av eventuell kostnads\u00f8kning, jf. Forskutteringsavtalens pkt. 5.4. Om denne risikoen aktualiserer seg og hva omfanget av denne blir, vil f\u00f8rst vise seg etter at bossnettet er ferdig og i bruk. Kommunen sin utbetaling av halvparten av kostnads\u00f8kningen vil i s\u00e5 fall skje i etteroppgj\u00f8ret, jf. Forskutteringsavtalens pkt. 6.2. Videre skjer forskutteringen p\u00e5 grunnlag av estimater for kommende utbyggingsprosjekter. Det er flere faktorer som er usikre, og det samlede tilbakebetalte bel\u00f8p kan bli b\u00e5de h\u00f8yere og lavere enn kommunens forskutteringskostnad, se Hovedavtalens pkt. 5.6.1 til 5.6.3. Plan- og bygningsetaten har bist\u00e5tt med \u00e5 vurdere realiseringsrealismen. Bymilj\u00f8etaten er p\u00e5 bakgrunn av dette kommet til at en m\u00e5 forvente noe justeringer i forhold til estimatene som foreligger. Ellers opplyses det om at grunneierne ikke er forpliktet til \u00e5 p\u00e5koble alle deler av kommende utbygging til bossnettet \u2013 F.eks. er det lagt til grunn at Bane Nor Eiendom AS (S11) kun vil koble til boligdelen av utbyggingen, slik at n\u00e6ringsareal er unntatt, jf. Hovedavtalens \u00a7 5.6.2 og vedlegg 5. Administrative kostnader Fagetaten vurderer det administrative merarbeidet som f\u00f8lge av forskuttering som relativt begrenset. Det legges derfor til grunn at merarbeidet inng\u00e5r i de \u00e5rligere budsjettene til de kommunale resultatenhetene som blir involvert. 6 "
}