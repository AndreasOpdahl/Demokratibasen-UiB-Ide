{
  "dokument_id": "0ba4eb62-4f3b-50b5-a08a-f04a72279548",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 11 fra Diane Alexandra Berbain (SV) om ventetid for vurdering av ergoterapeut - Utvalg for helse og sosial ",
  "url": "https://bergen.kommune.no/politikere-utvalg/api/fil/bk360/9679414/Svar-pa-skriftlig-sporsmal-nr-11-fra-Diane-Alexandra-Berbain-SV-om-ventetid-for-vurdering-av-ergoterapeut-Utvalg-for-helse-og-sosial-",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2023/281769-3 Saksbehandler: Eileen Langedal Fra Dato: 16. januar 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 11 fra Diane Alexandra Berbain (SV) om ventetid for vurdering av ergoterapeut - Utvalg for helse og sosial Vi fikk en henvendelse av en person hvor helsetilstand har endret seg til det verre grunnet progressiv diagnose. Hen trenger ny elektrisk rullestol som hen klarer \u00e5 kj\u00f8re. Manuell rullestol trengs ogs\u00e5 for \u00e5 f\u00e5 andre til \u00e5 trille hen p\u00e5 d\u00e5rlige dager. Om det tar 3 til 5 m\u00e5neder for \u00e5 i det hele tatt starte prosessen, opplever hen dette som krise. Hen f\u00e5r ikke tatt covid- vaksine n\u00e5 siden hen ikke klarer \u00e5 kj\u00f8re stolen eksempelvis. Her er brevet som er mottatt: \u201cErgo- og fysioterapitjenesten Nord og Sentrum har mottatt din henvendelse den xx.11.2023. Henvendelsen gjelder ergoterapeut for vurdering ombytte elektrisk rullestol og personl\u00f8fter, samt tilrettelegging p\u00e5 bad. Du er ogs\u00e5 henvist ang\u00e5ende behov for manuell rullestol. Du har selv tatt kontakt med tjenesten. Pr. i dag har vi inntil tre m\u00e5neders saksbehandlingstid for vurdering av ergoterapeut. For manuell rullestol inntil fem m\u00e5neders behandlingstid. Dersom din situasjon endrer seg i ventetiden er det viktig at du tar kontakt med v\u00e5rt sentralbord p\u00e5 telefon 94500797, hverdager mellom kl.09.00 \u2013 11.00 og kl.13.00 \u2013 14.00. For ytterligere informasjon om tjenesten se vedlagte brosjyre. Med vennlig hilsen Ergo- og fysioterapitjenesten Nord-Sentrum\u201d. Sp\u00f8rsm\u00e5l til byr\u00e5den: Synes byr\u00e5den at tre til fem m\u00e5neders ventetid er forsvarlig? Svar fra byr\u00e5den: Kommunen skal vurdere hjelpemidler som ett av flere tiltak, p\u00e5 grunnlag av den enkeltes samlede behov. Det foretas alltid en individuell vurdering av alle henvisninger til Ergo- og fysioterapitjenesten. Brukere med omfattende behov og hvor det er vurdert st\u00f8rst risiko forbundet med ventetid, vil prioriteres f\u00f8rst. Ventetid vil kunne variere fra f\u00e5 dager til inntil 5 m\u00e5neder. Etat for vurdering og rehabilitering jobber kontinuerlig med forbedringstiltak for \u00e5 sikre raskest mulig vurdering og iverksetting av tjenester. Det vurderes n\u00e5 om arbeidsflyten ved henvisning til kommunens helsetjenester i hjemmet kan endres slik at vi f\u00e5r en mer effektiv arbeidsflyt i hjelpemiddelformidlingen. Henvisninger til Ergo- og fysioterapitjenestene vurderes i dag i henhold til en prioriteringsn\u00f8kkel som er utarbeidet av ASSS-kommunenettverket. Dette er et veiledende prioriteringsverkt\u00f8y og en beslutningsst\u00f8tte som skal sikre innbyggerne et mest mulig likeverdig ergo- og fysioterapitilbud, og at henvendelser om n\u00f8dvendig helsehjelp prioriteres i tr\u00e5d med gjeldende lover, retningslinjer, forskrifter og nasjonale f\u00f8ringer. Skjer det endringer i en persons helsetilstand eller funksjon i ventetiden er det viktig at dette formidles til tjenesten. Saken vil da bli vurdert p\u00e5 nytt med tanke p\u00e5 prioritet. \u00c5 vente p\u00e5 et hjelpemiddel betyr ofte redusert livskvalitet og er ikke noe vi \u00f8nsker. \u00c5 skaffe hjelpemidler som er sv\u00e6rt viktige for en person prioriteres og alle skal til enhver tid v\u00e6re sikret en forsvarlig helse- og omsorgstjeneste. Samtidig er det et klart m\u00e5l at ventetiden for vurdering og tildeling av alle aktuelle hjelpemidler skal bli kortere enn de er i dag. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}