{
  "dokument_id": "e50149e2-e449-5f76-9f5f-67ba3af8f42d",
  "doc_type": "case_presentation",
  "kommune": 4601,
  "tittel": "Forvaltningsrevisjon av beredskap - delrapport om beredskap ved atomhendelse",
  "url": "https://bergen.kommune.no/politikere-utvalg/api/fil/bk360/11143112/Framstilling-Forvaltningsrevisjon-av-beredskap-delrapport-om-beredskap-ved-atomhendelse",
  "tekst": " Kontrollutvalget Saksframstilling V\u00e5r referanse: 2023/02074-9 Saksbehandler: Eli Merete Velle Forvaltningsrevisjon av beredskap - delrapport om beredskap ved atomhendelse Hva saken gjelder: Bakgrunn Denne rapporten er den fjerde og siste delrapporten som Deloitte leverer i en forvaltningsrevisjon av beredskap i Bergen kommune. Prosjektet ble bestilt av kontrollutvalget i m\u00f8te den 18. januar 2023 sak 10/23. Oppdraget er gjennomf\u00f8rt i tidsrommet mars 2023 til juli 2024. Forvaltningsrevisjonen best\u00e5r av fire delrapporter, som tar utgangspunkt i mulige hendelser som er identifisert i Bergen kommunes helhetlige risiko- og s\u00e5rbarhetsanalyse: \u2022 Delrapport om cybersikkerhet \u2022 Delrapport om beredskap for p\u00e5g\u00e5ende livstruende vold ved grunnskolene i Bergen kommune \u2022 Delrapport om tilfluktsrom - ivaretakelse og kapasitet \u2022 Delrapport om beredskap ved atomhendelse Form\u00e5l og problemstillinger Form\u00e5let med denne delrapporten har v\u00e6rt \u00e5 unders\u00f8ke om Bergen kommune har etablert tilstrekkelig beredskap for en mulig atomhendelse, hvor kommunen blir rammet av radioaktiv forurensning av et omfang som inneb\u00e6rer at Bergens befolking m\u00e5 s\u00f8kt tilflukt og beskyttelse. Med bakgrunn i form\u00e5let har f\u00f8lgende problemstillinger blitt unders\u00f8kt: 1) Har kommunen en tilstrekkelig plan og system for varsling ved atomhendelse? 2) Har kommunen en tilstrekkelig plan for \u00e5 ivareta kommunens innbyggere ved en atomhendelse? 3) Har kommunen en tilstrekkelig plan for \u00e5 ivareta tjenestemottakere kommunen har ansvar for ved en atomhendelse? a) Er planene tilstrekkelig kjent? b) Er det gjennomf\u00f8rt \u00f8vinger knyttet til planene? Avgrensning Kommunen har ansvar for mange tjenester. I dette prosjektet har revisjonen rettet oppmerksomheten mot tjenester som leveres av byr\u00e5dsavdeling for eldre, helse og omsorg og byr\u00e5dsavdeling for barnevern, sosiale tjenester og mangfold. 1 Metode Oppdraget er utf\u00f8rt i samsvar med gjeldende standard for forvaltningsrevisjon (RSK 001). Det er utf\u00f8rt dokumentanalyse, intervju, m\u00f8ter, sp\u00f8rreunders\u00f8kelse og verifisering. Revisjonskriterier Revisjonskriteriene er i hovedsak hentet fra sivilbeskyttelsesloven, forskrift om kommunal beredskapsplikt og plangrunnlag kommunal atomberedskap. Kriteriene er n\u00e6rmere presentert under hvert tema i rapporten, og i vedlegg 2. Sekretariatets oppsummering av revisjonens funn og vurderinger: Et sammendrag av funnene st\u00e5r i rapporten p\u00e5 side 3 \u2013 6. I kapittel 6 st\u00e5r revisjonens vurderinger og anbefalinger. Her kommer det blant annet fram at Bergen kommune har begynt \u00e5 fokusere mer p\u00e5 forberedelser for atomhendelser. Dette har de tatt med i sine risikoanalyser og beredskapsplaner. I 2022 startet de et prosjekt for \u00e5 styrke atomberedskapen i kommunens tjenester. Det er laget en plan for hva kommunen skal gj\u00f8re ved radioaktiv forurensing, som inneholder viktige elementer som kriseledelse, evakueringsplaner, og hvordan befolkningen skal varsles. Deloitte vurderer at kommunen har gode planer for \u00e5 f\u00f8lge nasjonale retningslinjer ved atomhendelser, noe som vil bidra til \u00e5 ivareta innbyggerne ved en atomhendelse. I 2024 vil kommunen se p\u00e5 hvilke samfunnsfunksjoner som kan bli p\u00e5virket ved slike hendelser, og lage en handlingsplan for dette. Noen av de viktige omr\u00e5dene som m\u00e5 adresseres, er forsyningssikkerhet og kapasitet p\u00e5 gravferder. Kommunen har startet forberedelser innen disse omr\u00e5dene. Videre vurderer Deloitte at kommunen ved samfunnssikkerhetens hus har gitt hensiktsmessige retningslinjer til sine etater om hvordan de skal planlegge for en atomhendelse. Mange etater har fulgt opp med egne planer, men disse varierer i innhold og detaljer. Det er behov for \u00e5 gj\u00f8re planene tydeligere, spesielt for \u00e5 sikre at ansatte vet hva de skal gj\u00f8re i en situasjon der folk m\u00e5 holde seg innend\u00f8rs i 48 timer. Det er ogs\u00e5 viktig at ansatte vet hvor de finner beskyttelsesutstyr og hvordan de bruker det. Unders\u00f8kelsen viser at mange ansatte ikke er godt nok kjent med kommunens beredskapsplaner. Dessuten har ikke alle avdelinger oppfylt kommunens krav om \u00e5rlig gjennomgang, \u00f8ving og trening av beredskapsplanene. \u00d8velser kan gj\u00f8re ansatte bedre forberedt og hjelpe til \u00e5 finne svakheter i planene. Kort oppsummering: Kommunens overordnede beredskapsplan Bergen kommune har en overordnet beredskapsplan for radioaktiv forurensing, inkludert aksjonskort for kriseledelse, varslingslister og evakueringsplaner. Deloitte vurderer planene som tilstrekkelige, men p\u00e5peker at ikke alle etater har utarbeidet egne beredskapsplaner. Arbeidet er p\u00e5begynt i helse- og inkluderingstjenestene, og det anbefales at alle etater utvikler slike planer for \u00e5 klargj\u00f8re styringslinjer og ansvar. BkKvalitet-systemet Planer b\u00f8r lastes opp i BkKvalitet for \u00e5 sikre tilgjengelighet. Det er behov for tydeligere rutiner rundt hvilke dokumenter som skal lastes opp. Veiledning og maler Samfunnssikkerhetens hus har utarbeidet veiledning for atomhendelser, med vekt p\u00e5 informasjon til tjenestemottakere. Deloitte anbefaler \u00e5 utvikle maler for aksjonskort for atomhendelser, da dette kan styrke enhetenes beredskap. 2 Informasjon til tjenestemottakere Det mangler fokus p\u00e5 informasjon p\u00e5 flere spr\u00e5k i beredskapsplanene. Dette er viktig for \u00e5 n\u00e5 minoritetsspr\u00e5klige ved en krise. Varsling av endringer i tjenestetilbud b\u00f8r sikres for b\u00e5de tjenestemottakere og p\u00e5r\u00f8rende. Nasjonale tiltak og kommunens rolle Kommunen har i hovedsak dekket de nasjonale tiltakene for atomberedskap, som innemelding, jodtablettdistribusjon og evakuering. Det er etablert en plan for utdeling av jod til personer under 40 \u00e5r via skoler og barnehager. Utfordringer med kritiske samfunnsfunksjoner Bergen ROS 2024 peker p\u00e5 utfordringer knyttet til forsyningssikkerhet og gravferdskapasitet ved en atomhendelse. Arbeid med disse omr\u00e5dene er p\u00e5begynt, men m\u00e5 videref\u00f8res. Tjenestemottakere og ansatte Det p\u00e5g\u00e5r arbeid for \u00e5 styrke atomberedskap i tjenestene. Planene b\u00f8r klargj\u00f8re hvilke tjenester som kan vente ved en beredskapssituasjon, samt sikre at ansatte vet hvor de finner n\u00f8dvendig utstyr og hvordan det brukes. Det mangler tilstrekkelig planlegging for ansattes trygge bevegelse mellom hjem og arbeid. \u00d8velser og forberedelser \u00d8velser p\u00e5 atomhendelser har v\u00e6rt begrenset, til tross for at slike \u00f8velser er avgj\u00f8rende for \u00e5 identifisere forbedringsomr\u00e5der. Mange ledere rapporterer at tjenestene ikke er tilstrekkelig forberedt. \u00d8velser b\u00f8r intensiveres for \u00e5 \u00f8ke beredskapen i kommunen. Revisjonens anbefalinger: Revisjonens anbefalinger st\u00e5r i kapittel 6: Basert p\u00e5 funn og vurderinger i unders\u00f8kelsen anbefaler Deloitte at Bergen kommune 1. Sikrer tilstrekkelig kjennskap til beredskap for atomhendelser blant kommunens ledere og ansatte 2. Sikrer tilstrekkelig tilgang til og kjennskap til bruk av beskyttelsesutstyr 3. Vurderer \u00e5 utarbeide mal for lokale beredskapsdokumenter/aksjonskort for atomberedskap for \u00e5 tydeliggj\u00f8re hvilke forventninger som stilles til tjenestene blant annet med hensyn til a. \u00e5 vurdere av hvilke tjenester som i st\u00f8rst mulig grad m\u00e5 opprettholdes ved en innemelding b. \u00e5 sikre informasjon til brukere og p\u00e5r\u00f8rende om hvordan tjenestene vil bli utf\u00f8rt og redusert ved en innemelding, og p\u00e5 relevante spr\u00e5k c. \u00e5 sikre tiltak for at ansatte kommer seg trygt til og fra arbeidsstedene d. \u00e5 ha tilgjengelig n\u00f8dvendig utstyr og kunnskap om hvordan det skal benyttes 4. Tydeliggj\u00f8r hvilke beredskapsdokumenter som skal lastes opp i BkKvalitet og sikrer at dette blir gjort. 5. Sikrer \u00e5rlig revidering, \u00f8ving og trening av beredskapsplaner 3 H\u00f8ringsuttalelsen: Kommunen har hatt utkast til rapport p\u00e5 h\u00f8ring. H\u00f8ringsuttalelsen fra byr\u00e5dsleders avdeling ligger som vedlegg 1 til rapporten. I oppsummeringen uttaler fungerende byr\u00e5dsleder: \u00abDelrapport om forvaltningsrevisjon av atomberedskap i Bergen kommune oppleves \u00e5 ha h\u00f8y nytteverdi. Rapporten gir gode vurderinger og beskrivelser av status for de ulike delene av atomberedskapen i kommunen. Beskrivelsene av utfordringsbildet og anbefalinger til tiltak treffer derfor godt. Revisors anbefalinger til tiltak vil bli fulgt opp i det videre arbeidet med \u00e5 utvikle og forbedre beredskap i Bergen kommune. Byr\u00e5dsleder takker for en god rapport og for godt samarbeid.\u00bb Byr\u00e5dsleder er invitert til kontrollutvalgets m\u00f8te for \u00e5 orientere og svare p\u00e5 sp\u00f8rsm\u00e5l i saken. Sekretariatets vurdering: Sekretariatet vurderer at forvaltningsrevisjonen er god og svarer p\u00e5 bestillingen. Oppdraget er utf\u00f8rt i samsvar med gjeldende standard for forvaltningsrevisjon (RSK 001). Vi ser det som sv\u00e6rt positivt at byr\u00e5dsleder setter pris p\u00e5 rapporten og gir uttrykk for at byr\u00e5det vil f\u00f8lge opp anbefalingene til tiltak. Forslag til vedtak: 1. Kontrollutvalget tar Deloittes rapport \u00abForvaltningsrevisjon av beredskap - delrapport om beredskap ved atomhendelse\u00bb til orientering. 2. Kontrollutvalget tar opplysningene i h\u00f8ringsuttalelsen fra fungerende byr\u00e5dsleder til orientering. 3. Kontrollutvalget sender rapporten til bystyret. Forslag til innstilling: 1. Bystyret tar Deloittes rapport \u00abForvaltningsrevisjon av beredskap - delrapport om beredskap ved atomhendelse\u00bb til orientering. 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonen. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av mars 2025. Dato: 18. september 2024 - Eli M. Velle - Leder Dokumentet er godkjent elektronisk. Vedlegg: 1. Forvaltningsrevisjon av beredskap - delrapport om beredskap ved atomhendelse 4 "
}