{
  "dokument_id": "7589f672-fc49-5a2b-8a18-7a4211de8f98",
  "doc_type": "case_presentation",
  "kommune": 4601,
  "tittel": "Interpellasjon nr. 4 fra Eivind N\u00e6vdal-Bolstad (H) om \u00e5 stille byrom og eiendom til disposisjon for Den Nationale Scene. Bergen bystyre 19.02.2025",
  "url": "https://bergen.kommune.no/politikere-utvalg/api/fil/bk360/12059445/Framstilling-Interpellasjon-nr-4-fra-Eivind-Naevdal-Bolstad-H-om-a-stille-byrom-og-eiendom-til-disposisjon-for-Den-Nationale-Scene-Bergen-bystyre-19-02-2025",
  "tekst": " Bystyrets kontor Til Intern korrespondanse BNKI - stab V\u00e5r referanse: 2025/113171-2 Saksbehandler: Anette Hatlemark Drabl\u00f8s Fra Dato: 10. februar 2025 Bystyrets kontor Interpellasjon nr. 4 fra Eivind N\u00e6vdal-Bolstad (H) om \u00e5 stille byrom og eiendom til disposisjon for Den Nationale Scene. Bergen bystyre 19.02.2025 Den n\u00f8dvendige moderniseringen av Den Nationale Scene er straks i gang, og teateret stenger derfor d\u00f8rene for publikum fra mai 2025 til h\u00f8sten 2026. Kulturinstitusjonen skal derimot ikke hvile i fred og ro, men skal i mellomtiden innta nye arenaer for \u00e5 formidle kultur til bergenserne. Teatersjef Solrun Toft Iversen har store ambisjoner, og slo f\u00f8lgende fast i en pressemelding h\u00f8sten 2024: \u2013 Moderniseringa av DNS gir oss ein heilt unik moglegheit til \u00e5 n\u00e5 ut og skape noko nytt for Bergen. Vi skal fornye oss sj\u00f8lve og v\u00e5rt felles blikk p\u00e5 byen gjennom \u00e5 iscenesette andre arenaer. Vi skal ogs\u00e5 styrke kontakten med n\u00e6rare publikumsm\u00f8ter. Vi skal innta einest\u00e5ande bygg, der sj\u00f8lve romma er med og l\u00f8ftar forteljingane og der teateropplevinga vil omslutte oss. Vi h\u00e5par publikum vil vere med oss ut p\u00e5 eventyr for vi vil framleis vere det DNS som inviterer til at vi samlast og opplever ting i lag. Vi skal dele dei sterke forteljingane som styrkar oss som fellesskap og byggjer bru mot utanforskap. Interpellanten ber\u00f8mmer DNS for den offensive satsingen, og det er gledelig \u00e5 se at det allerede er offentliggjort at det vil lages teater p\u00e5 en rekke arenaer den kommende tiden. Dette b\u00f8r derimot ogs\u00e5 v\u00e6re en ypperlig mulighet for kommunen til \u00e5 sikre gode vilk\u00e5r for DNS sin aktivitet den kommende tiden. Selv om Den Nationale Scene er statlig finansiert, eier ogs\u00e5 Bergen kommune 16,67 prosent av teateret. Kommunen har r\u00e5derett over offentlige byrom, og besitter ogs\u00e5 en rekke eiendommer i byen. Interpellanten er kjent med at det blant annet er \u00f8nske fra DNS om egnet tomt for et sirkustelt som kan fylles med kultur dagen lang. Hva med teater for barn og ungdom i skoletiden, talentutvikling og ungdomssatsing p\u00e5 ettermiddagen, teater p\u00e5 kveldstid og heftig kabaret langt ut p\u00e5 natten? Det hadde vel heller ikke skadet om kommunen hadde lagt til rette for at DNS kunne etablert black box teater p\u00e5 Festplassen? Kommunen har ogs\u00e5 en rekke bygg som st\u00e5r tomme. Kan noen av disse v\u00e6re aktuelle for midlertidig bruk av teateret? Slike tiltak vil definitivt f\u00f8re til mer liv og aktivitet i byen, og interpellanten mener virkemidler som sterkt redusert eller fritak for leie m\u00e5 vurderes. Interpellanten er ogs\u00e5 kjent med at DNS planlegger en storstilt satsing som retter seg mot barnehager, skoler og bydelene. Dette er initiativer kommunen m\u00e5 m\u00f8te med \u00e5pne d\u00f8rer, og f\u00e5 til samarbeid om logistikk og andre praktikaliteter. Kulturinstitusjonen p\u00e5 Engen g\u00e5r inn i en krevende moderniseringsprosess, men det gir byen fantastiske muligheter for \u00e5 legge til rette for mer kultur til bergenserne. Den muligheten m\u00e5 Bergen kommune gripe med \u00e5pne armer. Sp\u00f8rsm\u00e5l til byr\u00e5det: Hvordan tilrettelegger Bergen kommune for at DNS i den kommende tiden kan sikres tilgang til byrom, tomter og kommunale bygg? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}