{
  "dokument_id": "9918d2b5-3bb3-5a57-b644-a77ed98f0a62",
  "doc_type": "case_presentation",
  "kommune": 5501,
  "tittel": "Etablering av R\u00e5 Biopark - Enerettstildeling av avfall",
  "url": "https://innsyn.tromso.kommune.no/application/getMoteDokument?dokid=2001573952",
  "tekst": "Arkivsaksnr. 24/00226-1 Saksbehandler Trond Eliassen Saksgang M\u00f8tedato Formannskapet 16.01.2024 Kommunestyret Etablering av R\u00e5 Biopark - Enerettstildeling av avfall Kommunedirekt\u00f8rens innstilling til vedtak: 1. Troms\u00f8 kommune tildeler Remiks Husholdning AS enerett til \u00e5 h\u00e5ndtere kommunens lovp\u00e5lagte forpliktelser innen behandling av organisk avfall og slam. 2. Remiks Husholdning AS kan helt eller delvis videretildele eneretten til R\u00e5 Biopark AS. Remiks Husholdning AS delegeres fullmakt til senere \u00e5 trekke tilbake, eller tildele eneretten til annet selskap/virksomhet som i fremtiden eventuelt skal fylle samme rolle som R\u00e5 Biopark AS skal gj\u00f8re n\u00e5, forutsatt at dette er forenlig med E\u00d8S-avtalen. Eneretten gjelder til kommunen trekker den tilbake. 3. Det forutsettes at \u00f8vrige eierkommuner av renovasjonsselskapene; Remiks Milj\u00f8park AS, H\u00e5logaland Ressursselskap IKS, Reno-Vest IKS, Avfallsservice AS, Lofoten Avfallsselskap AS og Finnmark Ressursselskap AS, tildeler enerett p\u00e5 samme vilk\u00e5r som Troms\u00f8 kommune gj\u00f8r i denne sak. Mari Enoksen Hult Konst. kommunedirekt\u00f8r 1 Hva saken gjelder De offentlig eide avfallsselskapene Remiks Milj\u00f8park AS, H\u00e5logaland Ressursselskap IKS, Reno-Vest IKS, Avfallsservice AS, Lofoten Avfallsselskap AS og Finnmark Ressursselskap AS planlegger \u00e5 bygge et behandlingsanlegg for organisk avfall i Skibotn. Anlegget skal produsere biogass som igjen skal oppgraderes til drivstoff, og selges p\u00e5 fyllestasjoner langs E6 i Nord-Norge. Saken gir en juridisk vurdering av hvorvidt eierkommuner av ovennevnte avfallsselskaper kan tildele enerett av organisk avfall og slam fra husholdningene til R\u00e5 Biopark AS. Det gis ogs\u00e5 en beskrivelse av hva som skal til for at et slikt biogassanlegg vil v\u00e6re \u00f8konomisk b\u00e6rekraftig. Saksutredning Bakgrunn R\u00e5 Biopark AS er eid av seks nord-norske kommunale avfallsselskaper; H\u00e5logaland Ressursselskap IKS, Remiks Milj\u00f8park AS, Reno-Vest IKS, Avfallsservice AS, Lofoten Avfallsselskap IKS og Finnmark Ressursselskap AS, som igjen er eid utelukkende av en rekke kommuner i Nord-Norge. Remiks Milj\u00f8park AS er st\u00f8rste aksjon\u00e6r med en eierandel 33,34 %. R\u00e5 Bioparks form\u00e5l og forretningsplan er \u00e5 motta og behandle organisk avfall og materiale (r\u00e5stoff) for materialgjenvinning til biogass og andre restprodukter som skal selges. Bakgrunnen for at de kommunale avfallsselskapene har g\u00e5tt sammen om \u00e5 etablere R\u00e5 Biopark er for det f\u00f8rste Norges m\u00e5l og forpliktelser overfor klima og milj\u00f8, og for det andre viktigheten av sirkul\u00e6r\u00f8konomi \u2013 at avfall ombrukes og gjenbrukes i st\u00f8rst mulig grad. Norge har et lovfestet m\u00e5l om \u00e5 v\u00e6re et lavutslippssamfunn i 2050, samt utslipp av klimagasser skal reduseres med 55% (1990-2030) gjennom Parisavtalen. Utslipp fra avfall og avfallsforbrenning st\u00e5r for 4,3% at Norges totale klimagassutslipp, hvorav halvparten av disse gassene er metan. Gjennom dagens l\u00f8sninger for organisk avfall (matavfall og slam) hvor dette komposteres, dannes det metangass som slippes direkte ut i atmosf\u00e6ren. Verdiene i organisk avfall blir derfor ikke tatt vare p\u00e5 i dagens l\u00f8sninger, og det er ikke forenelig med Norges m\u00e5l om \u00f8kt grad av materialgjenvinning og overgang til en mer sirkul\u00e6r \u00f8konomi. For \u00e5 gj\u00f8re nytte av energi og n\u00e6ring som finnes i organisk avfall kreves det betydelig st\u00f8rre innsats i forbindelse med behandlingen av dette avfallet. Gassene som oppst\u00e5r under behandling av organisk avfall kan blant annet fanges og oppgraderes til drivstoff, og n\u00e6ringsstoffer kan utnyttes betydelig bedre enn med dagens kompostering. Pr i dag finnes det ikke tilgjengelig kapasitet til sirkul\u00e6r behandling av kommunenes organiske avfall i regionen, og heller ingen andre planer om etablering. Konklusjonen til de offentlig eide avfallsselskapene er at egen etablering av et biogassanlegg i v\u00e5r region er n\u00f8dvendig for \u00e5 redusere v\u00e5re klimagassutslipp fra organisk avfall, og samtidig ta vare p\u00e5 de store mengdene energi og n\u00e6ring som finnes i dette avfallet. Juridisk vurdering \u2013 enerettstildeling For \u00e5 kunne realisere det planlagte biogassanlegget, herunder skaffe n\u00f8dvendig finansiering, er det n\u00f8dvendig p\u00e5 forh\u00e5nd \u00e5 inng\u00e5 langsiktige kontrakter for mottak av tilstrekkelige volumer organisk avfall og materiale. I praksis er det eierkommunene som sitter p\u00e5 de n\u00f8dvendige volumene i form at det organiske husholdningsavfallet og slammet i hver kommune, som kommunen har plikt til \u00e5 h\u00e5ndtere. For \u00e5 kunne direktetildele kontrakter for mottak og behandling av organisk avfall og materiale til R\u00e5 Biopark, uten forutg\u00e5ende kunngj\u00f8ring etter regelverket for offentlige anskaffelser, er det vurdert som hensiktsmessig om eierkommunene (via de aktuelle avfallsselskapene) tildeler enerett for denne oppgaven. 2 En enerett kan ogs\u00e5 kalles et monopol, og inneb\u00e6rer at kun enerettsmottakeren har lov \u00e5 ut\u00f8ve den aktiviteten eneretten gjelder. Dersom et selskap / leverand\u00f8r f\u00f8rst har en lovlig enerett (monopol) f\u00f8lger det av anskaffelsesforskriften at kj\u00f8p av denne tjenesten kan gj\u00f8res direkte fra innehaveren av eneretten uten konkurranse1. Dersom eneretten er gyldig, vil det inneb\u00e6re at det er ulovlig for noen andre \u00e5 tilby eller utf\u00f8re den aktuelle tjenesten, og dermed vil en konkurranse ikke ha noe form\u00e5l. Anskaffelsesforskriften selv regulerer ikke hva som skal til for at en tildelt enerett er gyldig. Anskaffelsesforskriften sier kun at eneretten m\u00e5 v\u00e6re i tr\u00e5d med E\u00d8S-retten, og v\u00e6re tildelt gjennom lov, forskrift eller kunngjort forvaltningsvedtak, samt v\u00e6re gitt til en mottaker som selv er omfattet av anskaffelsesregelverket. R\u00e5 Biopark AS er omfattet av anskaffelsesregelverket. Hvis eneretten f\u00f8rst er lovlig tildelt, vil R\u00e5 Biopark dermed kunne inng\u00e5 langvarige kontrakter med eierne (de kommunale avfallsselskapene) uten hinder av anskaffelsesreglene, og dermed oppn\u00e5 form\u00e5let om sikkerhet for en viss kritisk mengde organisk avfall til drift av anlegget. Et klart utgangspunkt er at den som gir eneretten (kommunen) skal ha kompetanse (myndighet) til det. Et tilfelle av dette er h\u00e5ndtering av husholdningsavfall, der avfallsinnsamling er et kommunalt monopol. \u00c5 tildele eneretter for innsamling og behandling av husholdningsavfall er gjort en rekke ganger fra en rekke kommuner, og godtatt av bl.a. KOFA2 og ESA3. Husholdningsavfall har kommunene et monopol4 p\u00e5. Under dette faller ogs\u00e5 kommunalt slam5. For n\u00e6ringsavfall har kommunene ikke noe monopol eller s\u00e6rstilling, rent rettslig. For kommunalt n\u00e6ringsavfall kan kommunen derfor ikke tildele enerett. For at en enerett skal v\u00e6re lovlig tildelt m\u00e5 den v\u00e6re i tr\u00e5d med E\u00d8S-retten. Hva som ligger i dette, f\u00f8lger i stor grad av rettspraksis og ulovfestet juss. En enerett i utgangspunktet inneb\u00e6re en begrensing av E\u00d8S- rettens friheter \u2013 s\u00e6rlig fri flyt av tjenester og etableringsfriheten. Eneretten m\u00e5 derfor begrunnes i allmenne og tungtveiende grunner som ikke kan oppn\u00e5s p\u00e5 mindre inngripende m\u00e5te. Dette inneb\u00e6rer at eneretten m\u00e5 v\u00e6re egnet, n\u00f8dvendig og forholdsmessig. For avfallsh\u00e5ndtering vil det ofte v\u00e6re snakk om allmenne tungtveiende grunner siden det ofte er tale om b\u00e5de et milj\u00f8-, forurensnings-, ressurseffektiviserings- og potensielt folkehelseproblem. I dette tilfellet vil det tvingende allmenne hensynet v\u00e6re opprettelsen av et biogassanlegg i regionen. Opprettelsen av et slikt anlegg er n\u00f8dvendig for \u00e5 dekke behovet for avfallsh\u00e5ndtering og for oppfyllelsen av Norges klima- og milj\u00f8m\u00e5l. Det oppfyller b\u00e5de form\u00e5l om avfallsh\u00e5ndtering, sirkul\u00e6r\u00f8konomi og klimam\u00e5l. Hensynet til klima og milj\u00f8 er derfor sentralt i begrunnelsen for opprettelsen av biogassanlegget. Det er videre klart at anlegget er helt avhengig \u00e5 f\u00e5 seg tildelt et tilstrekkelig stort volum av organisk avfall for \u00e5 kunne realisere prosjektet. Det er ogs\u00e5 n\u00f8dvendig med et langvarig og sikkert tilfang av organisk avfall for \u00e5 kunne realisere biogassanlegget. 1 Anskaffelsesforskriften \u00a7 2-3 sier: Anskaffelsesloven og forskriften gjelder ikke for tjenestekontrakter som oppdragsgiveren inng\u00e5r med en annen oppdragsgiver som har en enerett til \u00e5 utf\u00f8re tjenesten. Dette gjelder bare n\u00e5r eneretten er tildelt ved lov, forskrift eller kunngjort forvaltningsvedtak som er forenlig med E\u00d8S-avtalen. 2 Se bl.a. KOFA-sak 2011/126, som gjaldt nettopp Remiks og Karls\u00f8y kommune. I den saken godtok KOFA at Karls\u00f8y kommune tildelte Remiks enerett til \u00e5 h\u00e5ndtere kommunes husholdningsavfall, med den begrunnelse \u00e5 \u00ab...\u00e5 sikre en forutsigbar, milj\u00f8messig god og effektiv ordning for \u00e5 l\u00f8se de lovp\u00e5lagte renovasjonsoppgavene\u00bb 3 F.eks. brev av 13.12.2012 fra ESA til Norsk Industri, der ESA konstaterte at tildeling av enerett for h\u00e5ndtering av husholdningsavfall var i tr\u00e5d med E\u00d8S-retten. 4 Forurensningsloven \u00a7 30 5 Jf forurensningsloven \u00a7 26, fjerde ledd, som sier at reglene i \u00a7 30 om kommunal avfallsinnsamling gjelder tilsvarende. 3 Dette er et egnet tiltak for \u00e5 sikre tilfanget av slikt organisk avfall. Tilfanget av slikt avfall kan heller ikke sikres p\u00e5 noen mindre inngripende m\u00e5te. Tildeling av eneretten for behandling av organisk avfall og slam fra husholdningene anses dermed \u00e5 v\u00e6re i tr\u00e5d med E\u00d8S-retten. S\u00e6rskilte forhold knyttet til enerettstildeling - Eneretten trenger ikke v\u00e6re tidsbegrenset, men kan n\u00e5r som helst endres eller trekkes tilbake ved nytt kommunestyrevedtak. - Eneretten m\u00e5 v\u00e6re reell i den forstand at mottakeren av eneretten m\u00e5 utf\u00f8re den aktuelle tjenesten selv. - Tildelte eneretter kan videretildeles, dersom enerettsvedtaket selv \u00e5pner for dette. Det er derfor ikke noe i veien for at kommunen tildeler eneretten til Remiks Husholdning som s\u00e5 igjen videretildeler den til R\u00e5 Biopark. - Kommunens enerettsvedtak m\u00e5 kunngj\u00f8res p\u00e5 en eller annen m\u00e5te. I praksis ved at vedtaket er tilgjengelig p\u00e5 kommunens nettsider. Som vedlegg til denne sak foreligger en grundig ekstern juridisk vurdering gjennomf\u00f8rt av advokatfirmaet F\u00f8yen AS. Her foreligger en n\u00e6rmere vurdering av hvorvidt vilk\u00e5rene for enerettstildeling er til stede, samt en gjennomgang av rettspraksis rundt enerettstildeling i avfalls- og biogassbransjen. Kommuneadvokaten har kvalitetssikret de juridiske vurderinger rundt enerettstildeling. \u00d8konomiske betraktninger \u2013 R\u00e5 Biopark Prosjektkostnader for etablering av et behandlingsanlegg for organisk avfall i Skibotn er ansl\u00e5tt til 614 millioner kroner og det er lagt til grunn f\u00f8lgende langsiktig finansieringsplan: Remiks Milj\u00f8park AS har med en eierandel p\u00e5 33,34 % noe som tilsier at de m\u00e5 stille opp med en EK- andel p\u00e5 41,7 millioner kroner. Samlet l\u00e5nebehov er ansl\u00e5tt til 406 millioner kroner hvorav Innovasjon Norge stiller med 66 millioner kroner. Det resterende m\u00e5 finansieres i det ordin\u00e6re bankmarkedet hvor finansinstitusjoner har stilt krav at eierkommuner gir enerett til R\u00e5 Biopark for behandling av organisk avfall. En enerett gir anledning for kommuner, og deres avfallsselskaper, \u00e5 inng\u00e5 langtidskontrakter p\u00e5 levering av slam og organisk avfall, og dette vil v\u00e6re med \u00e5 bidra til \u00e5 sikre finansiering til prosjektet. Tabell nedenfor gir en oversikt over forventet driftsbudsjett i perioden 2024-2030. 4 Det er ansl\u00e5tt om lag 60 millioner kroner i drifts- og finanskostnader i oppstartsfasen. Som det fremkommer i forventede driftsbudsjettet, vil prosjektet f\u00f8rst g\u00e5 med overskudd fom. 2028. Inntekter fra biogass utgj\u00f8r den st\u00f8rste andelen av selskapets inntektsgrunnlag, estimert til 67 % av totalinntektene i 2030. Det er inng\u00e5tt en intensjonsavtale med Barents Naturgass (10 pluss 5 \u00e5r) for salg av drivstoffgass for 1,2 mrd. Gatefee eller mottaksavgift for r\u00e5stoff er den nest st\u00f8rste inntektskilden, estimert til 22 % av totalinntektene i 2030. Anlegget skal motta ca. 60.000 tonn r\u00e5stoff pr. \u00e5r fordelt mellom mange forskjellige typer r\u00e5stoff. Hovedgrunnen til etableringen er kommunenes organiske avfall og avl\u00f8psslam som i regionen summerer seg til ca. 30.000 tonn \u2013 alts\u00e5 halvparten av r\u00e5stoffbehovet for produksjonen. R\u00e5 Biopark AS vil kreve en mottaksavgift for hver leveranse av r\u00e5stoff inn til anlegget, hvor prisen avhenger av markedet og leverand\u00f8rens lokasjon. Det er beregnet inntekter p\u00e5 om lag 36 millioner kroner \u00e5rlig i mottaksavgift p\u00e5 markedsmessige vilk\u00e5r fom. 2028. \u00d8vrige inntektskilder for salg - Karbondioksid (CO2) fra biogassanlegg kan blant annet benyttes til matproduksjon i veksthus. Forventet inntektspotensial: 5 millioner kroner i 2030 - Biokull: Organiske restprodukter kan gjennom pyrolyse omdannes til biokull. Forventet inntektspotensial: 1 millioner kroner i 2030 - Gj\u00f8dsel: R\u00e5 Biopark skal produsere gj\u00f8dselpellets som godkjennes i \u00f8kologisk landbruk, og minimerer behovet for kunstgj\u00f8dsel. Forventet inntektspotensial: 7,5 millioner kroner i 2028. Figuren nedenfor sammenfatter estimerte inntekter fra anlegget i oppstarts\u00e5rene. Alternativkostnader Gitt at R\u00e5 Biopark ikke realiseres har kommuner i Nordland og Troms og Finnmark to st\u00f8rre utend\u00f8rs komposteringsanlegg (Bod\u00f8 og Skibotn) som h\u00e5ndterer matavfallet og noe avl\u00f8psslam pr i dag. Eierkommunene til R\u00e5 Biopark leverer sitt organiske avfall til Origo Skibotn AS hvor dette komposteres utend\u00f8rs. Om R\u00e5 Biopark ikke etableres, er Origo Skibotn AS eneste reelle alternativ til mottak av v\u00e5torganisk avfall i denne regionen. Origo Skibotn AS har utslippstillatelse fra Statsforvalteren i Troms og Finnmark som l\u00f8per til og med 2025. F\u00f8rste punkt i tillatelsen er at innen 31.12.2025 skal virksomheten ha lagt om til innend\u00f8rs kompostering. Det betyr at om kort tid m\u00e5 Origo Skibotn AS ta stilling til om de skal investere 150 millioner kroner i et innend\u00f8rs komposteringsanlegg, eller legge ned driften ved utgangen av 2025. Avvikles driften i Origo Skibotn har kommuner i Troms og Finnmark og nordlige deler av Nordland ingen n\u00e6rliggende anlegg \u00e5 levere til, og transportkostnader til andre alternative anlegg vil drive opp kostnadene for kommuner og avfallsselskap. 5 Hvis Origo Skibotn velger \u00e5 fortsette driften og investere i en innend\u00f8rs kompostproduksjon, vil denne investeringen ikke gi noen utslag p\u00e5 verdien av sluttproduktet. De \u00f8kte kostnaden i forbindelse med investeringen vil derfor legges direkte p\u00e5 kommuner og avfallsselskap som leverer matavfall og slam til anlegget. Samlet sett vil kostnader knyttet til alternativene, innend\u00f8rs kompostering og transport over lange strekker, v\u00e6re langt h\u00f8yere p\u00e5 sikt for b\u00e5de avfallsselskaper og eierkommuner enn etablering av R\u00e5 Biopark. Oppsummering De offentlig eide avfallsselskapene Remiks Milj\u00f8park AS, H\u00e5logaland Ressursselskap IKS, Reno-Vest IKS, Avfallsservice AS, Lofoten Avfallsselskap AS og Finnmark Ressursselskap AS planlegger \u00e5 bygge et behandlingsanlegg for organisk avfall i Skibotn. Anlegget skal produsere biogass som igjen skal oppgraderes til drivstoff, og selges p\u00e5 fyllestasjoner langs E6 i Nord-Norge. For \u00e5 kunne realisere det planlagte biogassanlegget, herunder skaffe n\u00f8dvendig finansiering, er det n\u00f8dvendig p\u00e5 forh\u00e5nd \u00e5 inng\u00e5 langsiktige kontrakter for mottak av tilstrekkelige volumer organisk avfall og materiale. For \u00e5 kunne direktetildele kontrakter for mottak og behandling av organisk avfall og materiale til R\u00e5 Biopark, uten forutg\u00e5ende kunngj\u00f8ring etter regelverket for offentlige anskaffelser, er det vurdert som hensiktsmessig om eierkommunene (via de aktuelle avfallsselskapene) tildeler enerett for denne oppgaven. Etter en grundig juridisk vurdering anser en at vilk\u00e5rene for enerettstildeling for behandling av organisk avfall og slam fra husholdningene vil \u00e5 v\u00e6re i tr\u00e5d med E\u00d8S-retten. Det vil derfor v\u00e6re mulig for Troms\u00f8 kommune \u00e5 tildele enerett til Remiks Husholdning AS som i neste omgang kan videretildeles til R\u00e5 Biopark. Prosjektkostnader for etablering av R\u00e5 Biopark er ansl\u00e5tt til 614 millioner kroner hvorav samlet l\u00e5nebehov er ansl\u00e5tt til 406 millioner kroner. Banker har stilt krav at eierkommuner gir enerett til R\u00e5 Biopark for behandling av organisk avfall for \u00e5 stille opp med l\u00e5nefinansiering. Det er ansl\u00e5tt om lag 60 millioner kroner i drifts- og finanskostnader i oppstartsfasen, og prosjektet forventes f\u00f8rst \u00e5 g\u00e5 med overskudd fra 2028. N\u00e5r anlegget er oppe i ordin\u00e6r drift forventes det betydelige inntekter fra salg av biogass. Det er allerede inng\u00e5tt en intensjonsavtale med Barents Naturgass (10 pluss 5 \u00e5r) for salg av drivstoffgass for 1,2 mrd. Beregnede inntekter fra mottaksavgift er p\u00e5 markedsmessige vilk\u00e5r, noe som betyr at kommuner og avfallsselskap ikke skal oppleve \u00f8kte kostnader p\u00e5 sitt organiske avfall. Alternativer som innend\u00f8rs kompostering og transport over lange strekker vil v\u00e6re langt h\u00f8yere for b\u00e5de avfallsselskaper og eierkommuner enn etablering av R\u00e5 Biopark. Konklusjon Kommunedirekt\u00f8ren anbefaler at kommunen tildeler Remiks Husholdning AS enerett til \u00e5 h\u00e5ndtere kommunens lovp\u00e5lagte forpliktelser innen behandling av organisk avfall og slam. Det aksepteres at denne enerettstildelingen kan videretildeles til R\u00e5 Biopark AS. Kommunedirekt\u00f8ren vurderer det slik at etablering av R\u00e5 Biopark vil ha sv\u00e6rt positive klima og milj\u00f8messig effekter gjennom reduksjon i klimagassutslipp fra avfallsbehandling, og \u00f8kt grad av materialgjenvinning og overgang til en mer sirkul\u00e6r \u00f8konomi. Prosjektet vil p\u00e5 sikt ogs\u00e5 v\u00e6re \u00f8konomisk b\u00e6rekraftig og l\u00f8nnsom for Remiks Milj\u00f8park AS. Vedtakskompetanse Kommunestyret 6 Vedlegg Notat om eneretter for avfall - F\u00f8yen adv.firma - Okt 23 7 "
}