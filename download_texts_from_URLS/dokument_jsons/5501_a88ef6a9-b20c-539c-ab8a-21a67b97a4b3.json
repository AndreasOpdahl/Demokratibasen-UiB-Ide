{
  "dokument_id": "a88ef6a9-b20c-539c-ab8a-21a67b97a4b3",
  "doc_type": "case_presentation",
  "kommune": 5501,
  "tittel": "Nytt permisjonsreglement for Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001747166",
  "tekst": "Arkivsaksnr. 24/09605-3 Saksbehandler Catrine Stenvold \u00d8ien Saksgang M\u00f8tedato Arbeidsmilj\u00f8utvalget 11.06.2024 Administrasjonsutvalget 26.06.2024 . Nytt permisjonsreglement for Troms\u00f8 kommune Kommunedirekt\u00f8rens innstilling til vedtak: Arbeidsmilj\u00f8utvalget tar nytt permisjonsreglement for Troms\u00f8 kommune til orientering. Administrasjonsutvalget vedtar nytt permisjonsreglement for Troms\u00f8 kommune, gjeldende fra 1. juli 2024. Stig Tore Johnsen Mari Enoksen Hult Kommunedirekt\u00f8r Direkt\u00f8r for organisasjon 1 Hva saken gjelder Av kommuneplanens samfunnsdel f\u00f8lger det at et av Troms\u00f8 kommunes overordnede m\u00e5l er \u00e5 v\u00e6re en robust organisasjon, og en attraktiv arbeidsgiver som beholder, utvikler og tiltrekker riktig kompetanse. Dette saksfremlegget presenterer det nye permisjonsreglementet for Troms\u00f8 kommune, som inneholder betydelige endringer fra det forrige permisjonsreglementet vedtatt i byr\u00e5det i 2015, revidert i 2019. Endringene er basert p\u00e5 HR-strategien vedtatt av kommunestyret 25.10.2023, som er en viktig del av v\u00e5r organisasjons langsiktige planlegging og utvikling. HR-strategien vektlegger medarbeidernes trivsel, helse og balanse mellom arbeid og privatliv; som n\u00f8kkelfaktorer for \u00e5 beholde og tiltrekke kvalifiserte medarbeidere. Strategien st\u00f8tter kommunens m\u00e5l om \u00e5 v\u00e6re en attraktiv, ansvarlig, inkluderende og endringsdyktig organisasjon. En sentral del av implementeringen av HR-strategien er \u00e5 gi organisasjonen reglementer, retningslinjer og veiledning som underbygger og tilrettelegger for \u00f8nsket form for personalledelse. Endringene tydeliggj\u00f8r og presiserer retningslinjer og prosesser for \u00e5 sikre en mer enhetlig praksis og likebehandling av ansatte. Dette skal redusere opplevelser av urettferdighet og uforutsigbarhet, i tr\u00e5d med HR-strategiens m\u00e5l om \u00e5 fremme en helhetlig, inkluderende og rettferdig personalpolitikk. Det handler ogs\u00e5 om \u00e5 bruke verdiene v\u00e5re i praksis \u2013 Respekt, \u00e5penhet, mot, annerkjennelse og tillit (R\u00c5MAT). Unders\u00f8kelsen \"Employer Brand Research 2024\" viser at norske arbeidstakere verdsetter balansen mellom jobb og fritid, samt fleksibilitet og utviklingsmuligheter. Dette samsvarer med funnene i medarbeiderunders\u00f8kelsen, som fremhever behovet for relevant kompetanseutvikling og st\u00f8tte fra arbeidsgiver. Troms\u00f8 kommune \u00f8nsker \u00e5 m\u00f8te disse behovene ved \u00e5 implementere endringene i permisjonsreglementet, som bidrar til en mer attraktiv og rettferdig arbeidsplass, med \u00f8kt medarbeidertilfredshet og lavere sykefrav\u00e6r og turnover. De foresl\u00e5tte endringene i permisjonsreglementet er i tr\u00e5d med grunnleggende organisasjonspsykologiske prinsipper. Disse inkluderer \u00e5 fremme motivasjon og engasjement, sikre et positivt arbeidsmilj\u00f8, og tilrettelegge for en god balanse mellom arbeid og fritid. Gjennom \u00e5 implementere fleksible permisjonsordninger og tydelige retningslinjer, s\u00f8ker kommunen \u00e5 skape en rettferdig og lik praksis som underst\u00f8tter medarbeidernes trivsel og effektivitet. Saksutredning Enhet for personal og organisasjon (EPO) har utformet forslag til nytt permisjonsreglement, med tilh\u00f8rende reviderte maler for s\u00f8knader og avtaler. Opprettelsen av dokumentene er gjennomf\u00f8rt av en arbeidsgruppe best\u00e5ende av en prosessansvarlig fra EPO, hovedtillitsvalgt og hovedverneombud. Gjennom prosessen har EPO, samt enhet for l\u00f8nn og sykel\u00f8nn bidratt med kvalitetssikring og innspill. I tillegg har det v\u00e6rt dialog med KS for kvalitetssikring. Permisjonsreglementet er utformet i samme mal som HR-strategien og har behold HR- strategiens undertittel \u00ab- for et arbeidsliv i kontinuerlig endring\u00bb for \u00e5 forsterke og tydeliggj\u00f8re permisjonsreglementets forankring. Permisjonsreglement og tilh\u00f8rende maler dr\u00f8ftes med de hovedtillitsvalgte og hovedverneombudene 3. juni 2024, og legges frem som orienteringssak til arbeidsmilj\u00f8utvalget og til behandling i administrasjonsutvalget 26.06. Det blir satt opp frokostm\u00f8te i august om permisjonsreglementet for alle ledere i Troms\u00f8 kommune. 2 Hovedendringer og begrunnelse Under er hovedvekten av endringene beskrevet. Det forekommer i tillegg andre presiseringer omformuleringer i det nye dokumentet. 1. Form\u00e5l og virkeomr\u00e5de \u2022 Det nye permisjonsreglementet understreker viktigheten av \u00e5 fremme trivsel, utvikling og mangfold gjennom fleksible permisjonsordninger. Dette reflekterer kommunens m\u00e5l om \u00e5 v\u00e6re en inkluderende og helsefremmende arbeidsgiver, som beskrevet i HR-strategien. Likbehandling av medarbeidere. 2. Definisjoner og rammebetingelser \u2022 Definisjoner av permisjonstyper (l\u00f8nn, ul\u00f8nnet, utdanningspermisjon) er inkludert for \u00e5 gi klarere retningslinjer for ansatte. \u2022 Rammebetingelser er presentert p\u00e5 en strukturert m\u00e5te og viser blant annet til Arbeidsmilj\u00f8loven, Hovedavtalen og Hovedtariffavtalen, samt Folketrygdloven. 3. S\u00f8knadsprosess og krav \u2022 Prosessen for \u00e5 s\u00f8ke permisjon er tydeliggjort, inkludert krav til skriftlig s\u00f8knad og gjeldende tidsfrister. Dette fremmer en mer strukturert og forutsigbar behandling og dokumentering av permisjonss\u00f8knader, noe som st\u00f8tter strategiens m\u00e5l om effektiv virksomhetsstyring og trivsel p\u00e5 arbeidsplassen. 4. Rett til permisjon fra arbeid \u2022 Oppdaterte bestemmelser om ammefri er tatt inn, og det er presisert at medarbeidere har rett til ammefri uten l\u00f8nn utover barnets f\u00f8rste leve\u00e5r, uavhengig av dokumentert behov. Der Troms\u00f8 kommune ikke har noe \u00e5 tilf\u00f8ye ut over lov-/avtaletekst er det kun vist til aktuelle paragrafer. Dette for \u00e5 gi en samlet oversikt over gjeldende lov- og avtaleverk, samtidig som det klart fremkommer hva som er spesielt for Troms\u00f8 kommune. 5. Oppf\u00f8lging under permisjon \u2022 Det er presisert at arbeidsgiver kan kontakte ansatte under permisjon for n\u00f8dvendig oppf\u00f8lging og informasjonsdeling, noe som ogs\u00e5 kan legge grunnlag for \u00e5 skape en god overgang tilbake til arbeidet etter langvarig permisjon eller sykdom. 6. Kompetanseheving og utdanningspermisjon og eksamen \u2022 Det nye permisjonsreglementet gir \u00f8kt st\u00f8tte til kompetanseheving gjennom en bredere forst\u00e5else av relevant kompetanse, og en presisering av hvilken kompetanseheving som inng\u00e5r i arbeidstiden. Det legges opp til et system for kompetanseheving gjennom hospitering. Dette fremmer kommunens m\u00e5l om \u00e5 utvikle medarbeidernes kompetanse, tverrfaglig samarbeid og sikre kontinuerlig profesjonell utvikling, som er sentrale elementer i HR-strategien. \u2022 Reglene for l\u00f8nnet permisjon i forbindelse med eksamen er presisert og utvidet. En tydelig definisjon av hva Troms\u00f8 kommune forst\u00e5r med \u00abeksamen\u00bb sikrer at flere eksamensformer enn tidligere inkluderes, og gjelder n\u00e5 ogs\u00e5 for st\u00f8rre akademisk arbeid som strekker seg over tid. For eksamensformer som varer mer enn tre dager gjelder f\u00f8lgende praksis. \u2022 1-29 studiepoeng: permisjon i tre dager. \u2022 30-60 studiepoeng: permisjon i fem dager. \u2022 Dette bidrar til strategiens m\u00e5l om livslang l\u00e6ring og kompetanseutvikling. 3 7. Bindingstid \u2022 Det er gjort en endring i beregning av bindingstid fra \u00abBindingstid settes til 6 m\u00e5neder pr. innvilget m\u00e5nedsl\u00f8nn, maksimum 2 \u00e5r.\u00bb til \u00abBindingstid settes til 6 m\u00e5neder per 1/4 G innvilget st\u00f8tte/stipend, maksimum 2 \u00e5r.\u00bb. Dette for \u00e5 redusere mulige ulikheter i tolkninger av begrepet m\u00e5nedsl\u00f8nn. 8. Kurs for tillitsvalgte \u2022 Det nye permisjonsreglementet spesifiserer rett til permisjon med l\u00f8nn for tillitsvalgte som deltar p\u00e5 relevante kurs. Dette underst\u00f8tter strategiens m\u00e5l om \u00e5 styrke samarbeid og utvikling av medarbeidere. 9. Permisjon for overgang til annet arbeid som kompetansehevende tiltak \u2022 Det nye permisjonsreglementet introduserer ett nytt prinsipp for permisjon for overgang til annet arbeid for \u00e5 st\u00f8tte medarbeidernes profesjonelle utvikling. Ansatte som har tjenestegjort i minst tre \u00e5r kan f\u00e5 inntil ett \u00e5rs ul\u00f8nnet permisjon for overgang til annen stilling. Dette st\u00f8tter strategiens m\u00e5l om \u00e5 fremme karriereutvikling og kompetanseheving, samt m\u00e5l om \u00e5 redusere turnover. Permisjon som har potensiale til \u00e5 f\u00f8re til enda bedre kvalifiserte medarbeidere er \u00e5 foretrekke fremfor oppsigelse. 10. Presisering rundt kurs for turnusarbeidere \u2022 Turnusarbeidere som er innvilget l\u00f8nnet permisjon for \u00e5 delta p\u00e5 oppl\u00e6ringstiltak/kurs p\u00e5 sin lovbestemte ukefridag, gis ny fridag som kompensasjon. Dette har v\u00e6rt praktisert ulikt, og det foreligger n\u00e5 klarere f\u00f8ringer for hvordan slike situasjoner skal h\u00e5ndteres for \u00e5 unng\u00e5 at medarbeidere mister variable tillegg etter oppsatt turnusplan. 11. Permisjon ved deltakelse i hjelpekorps og tilsvarende organisasjoner: \u2022 Kommunen kan innvilge permisjon uten l\u00f8nn i inntil to \u00e5r for arbeidstakere som deltar i internasjonale hjelpetiltak, og l\u00f8nnet permisjon i forbindelse med utrykning etter innkalling for opptil fem dager per \u00e5r. 12. Andre tillitsverv \u2022 Arbeidstakere med tillitsverv i funksjonshemmedes interesseorganisasjoner kan innvilges permisjon uten l\u00f8nn i maksimum to \u00e5r, noe som tidligere ikke var spesifisert. 13. Velferdspermisjon \u2022 Utvidet liste med nye kategorier og utvidede rettigheter for velferdspermisjon (eksempler p\u00e5 situasjoner hvor velferdspermisjon kan benyttes). Disse endringene st\u00f8tter strategiens m\u00e5l om \u00e5 v\u00e6re en attraktiv og omsorgsfull arbeidsgiver. \u2022 F\u00f8lge til medisinsk helseinstitusjon eller sykehus: Barn under 18 \u00e5r har rett til \u00e5 ha en av foreldrene sammen med seg ved behandling/innlegging ved medisinsk helseinstitusjon. \u2022 50-, 60- og 70-\u00e5rsdager: Arbeidstaker som fyller 50, 60 eller 70 \u00e5r gis permisjon p\u00e5 selve dagen. \u2022 Trening i arbeidstiden: Leder kan innvilge permisjon inntil en time per uke til ansatte som \u00f8nsker \u00e5 trene i arbeidstiden. Permisjon gis for en tidsbegrenset periode og m\u00e5 til enhver tid tilpasses virksomhetens behov. \u2022 Religi\u00f8se h\u00f8ytidsdager: For feiring av religi\u00f8se og nasjonale h\u00f8ytidsdager som ikke er offisielle etter norsk kalender: inntil to dager hvert kalender\u00e5r. Dersom arbeidstaker ikke \u00f8nsker \u00e5 benytte 4 velferdspermisjon gis de anledning til \u00e5 arbeide denne dagen/disse dagene inn. 14. Utvidelse av \"behandlinger og unders\u00f8kelser\" \u2022 Det nye permisjonsreglementet inkluderer n\u00e5 en utvidet liste over hvilke unders\u00f8kelser og behandlinger som er relevante for permisjon med l\u00f8nn. I tillegg til unders\u00f8kelse og behandling hos lege, tannlege, fysioterapeut, kiropraktor og blodgivning, er ogs\u00e5 de f\u00f8lgende inkludert: psykolog, optiker og helsestasjon, samt andre helseunders\u00f8kelser/utredninger og m\u00f8ter med PPT, BUP og barnevern. Dette gir ansatte st\u00f8rre fleksibilitet til \u00e5 ivareta helsen til seg selv og barn de har omsorg for. 15. Behandling utenfor Troms\u00f8 kommune \u2022 Det nye permisjonsreglementet gir ansatte rett til permisjon med l\u00f8nn for en hel dag i tillegg til n\u00f8dvendige reisedager for behandlinger som m\u00e5 utf\u00f8res utenfor kommunen. Dette sikrer at ansatte f\u00e5r n\u00f8dvendig medisinsk behandling uten \u00f8konomisk tap. 16. F\u00f8lge barn til skolen \u2022 Det er gjort en presisering som gjelder hvordan \u00ab15 minutter kortere arbeidsdag for \u00e5 f\u00f8lge f\u00f8rsteklassing til skolen\u00bb skal praktiseres. Kvarteret kan kun tas ut de dagene barnet faktisk f\u00f8lges, og n\u00e5r arbeidsdagens start sammenfaller med skoledagens start. Dette fremmer balanse mellom arbeid og familieliv. 17. Permisjon ved syk deler av dag \u2022 Utvidet mulighet til permisjon ved akutt sykdom. I de tilfeller den ansatte selv, egne barn eller barnepasser blir syk etter arbeidsdagen har startet, innvilges det permisjon med l\u00f8nn ut dagen. Ved sykefrav\u00e6r deler av arbeidsdag hvor det i samr\u00e5d med leder blir enighet om at den ansatte likevel jobber litt ved sykdom, skal det gis permisjon med l\u00f8nn for de timene den ansatte ikke jobber - dette som et tilretteleggingstiltak. Dette tiltaket kan redusere stress og fremme en raskere tilbakevending til full arbeidskapasitet. Det bidrar til \u00e5 skape en inkluderende, helsefremmende og fleksibel arbeidsplass. Ved \u00e5 tilby permisjon med l\u00f8nn for deler av dagen ved sykdom, st\u00f8tter kommunen medarbeidernes helse og velv\u00e6re, og fremmer en god balanse mellom arbeid og privatliv. Dette tiltaket viser fleksibilitet og tilrettelegging i praksis. 18. Andre permisjoner \u2022 Innf\u00f8ring av regler for permisjon for personlig form\u00e5l etter 10 \u00e5rs tjeneste, forskning, utveksling, og tjenestegj\u00f8ring som dommerfullmektig. Dette gir ansatte ytterligere muligheter for personlig og profesjonell utvikling, og styrker kommunens omd\u00f8mme som en fremtidsrettet og inkluderende arbeidsgiver. \u2022 Oppdatert formulering vedr\u00f8rende frav\u00e6r grunnet stengte veier, flystreik, ras med mer. Klare retningslinjer om hvordan slike frav\u00e6r skal h\u00e5ndteres, inkludert mulighet for fleksibel arbeidsplass. Henvisning til HR-strategien og utviklingen i arbeidslivet i Norge Endringene i permisjonsreglementet er n\u00f8ye tilpasset de strategiske m\u00e5lene i HR-strategien, og reflekterer ogs\u00e5 den generelle utviklingen i arbeidslivet i Norge: \u2022 Kompetanse og utvikling: Nye regler for kompetanseheving og utdanningspermisjon st\u00f8tter strategiens m\u00e5l om kontinuerlig l\u00e6ring og profesjonell vekst. \u2022 Organisasjonskultur: Vektlegging av balanse mellom arbeid og privatliv, og st\u00f8tte til ansatte i ulike livsfaser, bidrar til en inkluderende og st\u00f8ttende organisasjonskultur. 5 \u2022 Lederutvikling: Klarere retningslinjer for permisjonsbehandling som tilrettelegger for at ledere kan h\u00e5ndtere slike situasjoner p\u00e5 en rettferdig og konsistent m\u00e5te, og st\u00f8tter ledernes egen kompetanseutvikling p\u00e5 feltet. Gjennom dette nye permisjonsreglementet viser Troms\u00f8 kommune sitt engasjement for \u00e5 skape en arbeidsplass som er b\u00e5de helse- og medarbeiderfokusert, i tr\u00e5d med de overordnede m\u00e5lene i HR-strategien. Dette kan bidra til \u00e5 styrke organisasjonens omd\u00f8mme som en ansvarlig, attraktiv og omsorgsfull arbeidsgiver, og bidrar til \u00e5 oppn\u00e5 en mer robust og engasjert arbeidsstyrke. \u00d8konomiske og administrative konsekvenser Den \u00f8konomiske situasjonen i Troms\u00f8 kommune har f\u00f8rt til et \u00f8kt fokus p\u00e5 reduksjon av \u00e5rsverk, noe som har potensiale til \u00e5 p\u00e5virke sykefrav\u00e6ret i negativ retning. Derfor er det enda viktigere at vi m\u00e5 f\u00f8lge v\u00e5r strategiske satsning p\u00e5 medarbeiderne og viktigheten av en robust grunnbemanning best\u00e5ende av faste ansatte, som vedtatt i HR-strategien. Implementering av endringene i permisjonsreglementet kan f\u00f8re til \u00f8kt medarbeidertilfredshet og redusert sykefrav\u00e6r og turnover, noe som gir \u00f8konomiske fordeler for kommunen. Vi vet at vi har mange h\u00f8yt motiverte medarbeidere med stor omsorg for og stolthet i arbeidet sitt, og disse er det l\u00f8nnsomt \u00e5 ta best mulig vare p\u00e5. Her er noen konkrete eksempler som kobler permisjonsreglementet mot \u00f8konomisk gevinst. Kompetanseutvikling: Vi vi vet at manglende relevant kompetanseutvikling er en av de store driverne bak turnover. Investering i medarbeidernes kompetanse sikrer styrket fagkompetanse og \u00f8kt medarbeidertilfredshet p\u00e5 lang sikt. Ved \u00e5 legge til rette for at medarbeidere som har et behov for utvikling f\u00e5r permisjon uten l\u00f8nn for \u00e5 investere i egen kompetanse gjennom annet arbeid, kan vi f\u00e5 midlertidig lavere l\u00f8nnskostnader samtidig som vi styrker fagkompetansen p\u00e5 sikt. \u00c5 gi permisjon med l\u00f8nn for \u00e5 fullf\u00f8re en masteroppgave eller delta p\u00e5 kurs har sm\u00e5 kostnader sammenlignet med kostnadene ved turnover, som forskning beregner til \u00e5 v\u00e6re om lag 150 % av \u00e5rsinntekten til den ansatte. Fleksibilitet ved sykefrav\u00e6r: En vanlig misforst\u00e5else i organisasjonen er at det er bedre at en ansatt tar en hel dags egenmelding enn at den ansatte kan jobbe noen f\u00e5 timer. Dette tar i liten grad hensyn til at arbeidsgiver dekker full l\u00f8nn i de f\u00f8rste 16 dagene av sykefrav\u00e6ret. Dersom man avviser de potensielle arbeidstimene den ansatte kan bidra med, ignoreres deres motivasjon og vilje til \u00e5 jobbe, noe som kan f\u00f8re til at de f\u00f8ler seg u\u00f8nsket og demotivert. Hvis en medarbeider kan komme noen timer og gj\u00f8re lette arbeidsoppgaver, eller for eksempel jobbe hjemmefra ved \u00e5 svare p\u00e5 e-poster, skrive rapporter eller gj\u00f8re planarbeid mens de er litt syke (fysisk eller psykisk sykdom), er dette verdifullt og utviser en arbeidsmoral arbeidsgiver b\u00f8r verdsette. Medarbeider gis mulighet til \u00e5 holde seg oppdatert i perioden og kan lettere komme tilbake til full arbeidskapasitet. Vi mener fleksibilitet for medarbeidere er \u00f8konomisk l\u00f8nnsomt. Medarbeidere som f\u00f8ler seg verdsatt og anerkjent, motiveres til \u00e5 prestere bedre, noe som bidrar til et bedre arbeidsmilj\u00f8 og h\u00f8yere produktivitet. 6 Konklusjon Ved \u00e5 implementere disse endringene, viser Troms\u00f8 kommune at vi er en moderne arbeidsgiver som tilpasser seg de skiftende behovene i arbeidslivet, samt arbeidstakernes behov og forventninger, gjennom \u00e5 fremme trivsel, helse og utvikling for sine medarbeidere. Dette kan bidra til \u00e5 skape en arbeidsplass hvor ansatte f\u00f8ler seg verdsatt og motivert til \u00e5 yte sitt beste, og potensielt bidra til \u00f8kt medarbeidertilfredshet, lavere sykefrav\u00e6r og en mer attraktiv arbeidsplass, i tr\u00e5d med de overordnede m\u00e5lene i HR-strategien. Det nye permisjonsreglementet for Troms\u00f8 kommune er et viktig steg mot \u00e5 sikre en helhetlig og fremtidsrettet personalpolitikk som ivaretar b\u00e5de medarbeideres og kommunens behov. Som sikrer likbehandling av medarbeidere uavhengig av hvilken avdeling de arbeider i. Vi anbefaler at permisjonsreglementet vedtas som foresl\u00e5tt. Vedtakskompetanse Administrasjonsutvalget Vedlegg Nytt permisjonsreglement Troms\u00f8 kommune. versjon 03.06.24 S\u00f8knadsskjema - permisjon eller utgifter til kompetanseheving - versjon 03.06.24 S\u00f8knadsskjema - hospitering - versjon 03.06.24 Avtaleskjema - F\u00f8lge f\u00f8rsteklassing til skolen - versjon 03.06.24 Skjema for bindingstid - versjon 03.06.24 Permisjonsreglement_rev_191219 HR-strategi__vedtatt_25-10-23 Referat fra dr\u00f8ftingsm\u00f8te 03.06.24 7 "
}