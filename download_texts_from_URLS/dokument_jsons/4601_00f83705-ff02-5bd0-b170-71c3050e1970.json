{
  "dokument_id": "00f83705-ff02-5bd0-b170-71c3050e1970",
  "doc_type": "case_attachment",
  "kommune": 4601,
  "tittel": "Fagnotat datert 17. februar 2025 - Fortunen 7, Lille DNS - AS Den Nationale Scene) - S\u00f8knad om ny alminnelig skjenkebevilling for alkoholholdig drikk gruppe 1 og 2 inne frem til 30.09.2028",
  "url": "https://bergen.kommune.no/politikere-utvalg/api/fil/bk360/12126630/Fagnotat-datert-17-februar-2025-Fortunen-7-Lille-DNS-AS-Den-Nationale-Scene-Soknad-om-ny-alminnelig-skjenkebevilling-for-alkoholholdig-drikk-gruppe-1-og-2-inne-frem-til-30-09-2028",
  "tekst": " Kontor for skjenkesaker Til Fagnotat BNKI - stab V\u00e5r referanse: 2025/63671-10 Saksbehandler: Terje Gjertsen Fra Dato: 17. februar 2025 Kontor for skjenkesaker Fagnotat datert 17. februar 2025 - Fortunen 7, Lille DNS (AS Den Nationale Scene) - S\u00f8knad om ny alminnelig skjenkebevilling for alkoholholdig drikk gruppe 1 og 2 inne frem til 30.09.2028 Hva saken gjelder: Kontor for skjenkesaker mottok 21. januar 2025 s\u00f8knad om ny skjenkebevilling for alkoholholdig drikk gruppe 1 og 2, innend\u00f8rs, ved Lille DNS, Fortunen 7. Bevillingss\u00f8ker er AS Den Nationale Scene, org. nr. 811 167 452. Totalt oms\u00f8kt skjenkeareal er 169 kvm, alt innend\u00f8rs. Stedet beskrives som sted med liten eller ingen matservering. Stedet er et lokale for teater, der s\u00f8ker \u00f8nsker \u00e5 tilby alkohol ved tilstelninger og arrangementer. Matomsetning forventes \u00e5 utgj\u00f8re 0 % av totalomsetning. Fagetatens anbefaling: A. 1. S\u00f8knaden om ny skjenkebevilling for alkoholholdig drikk gruppe 1 og 2, innend\u00f8rs, ved Lille DNS, Fortunen 7, innvilges. Bevillingshaver er AS Den Nationale Scene, org.nr. 811 167 452. 2. Styrer for skjenkebevillingen er Olaf Mackenzie, f. 27.07.67. Stedfortreder for styrer er Mette Eriksen, f. 14.08.61. 3. Bevillingen er gitt til et teaterlokale. Det skal for skjenkebevilling settes krav om at skjenkestedet skal ha gratis og lett tilgjengelig vann i lokalet til kunder for selvbetjening. Det skal informeres om at springvann er gratis i alle menyer der det opplyses om andre drikkevarer. Dersom det finnes oppslagstavle for drikkevarer i baren, skal denne inneholde informasjon om at man kan f\u00e5 gratis springvann. 4. Totalt skjenkeareal er 169 kvm, alt innend\u00f8rs. B. Bevillingen gis for bevillingsperioden frem til 30.09.2028. C. Etter at det er fattet vedtak om f\u00f8rstegangstildeling av ny bevilling, m\u00e5 bevillingshaver, f\u00f8r bevillingsdokumentet blir utferdiget, og f\u00f8r bevillingen kan tas i bruk, sende inn f\u00f8lgende dokumentasjon til Kontor for skjenkesaker: 1. kopi av brukstillatelsen fra bygningsmyndighetene 2. kvittering fra Altinn p\u00e5 at oppstartskjema er innsendt til Mattilsynet 3. bevillingsgebyr m\u00e5 v\u00e6re betalt 4. kopi som viser at alle ansatte har lovlige arbeidskontrakter, og at det er tegnet yrkesskadeforsikring for alle ansatte. Alle ansatte skal registreres i arbeidstakerregisteret s\u00e5 snart som mulig, og senest en m\u00e5ned fra oppstart D. S\u00f8ksm\u00e5l om gyldigheten av vedtaket eller krav om erstatning som f\u00f8lge av vedtaket, kan ikke reises f\u00f8r parten har nyttet sin adgang til \u00e5 klage over vedtaket, og klagen er avgjort av klageinstansen. I henhold til bestemmelsen i forvaltningslovens \u00a7 27b kan s\u00f8ksm\u00e5l likevel reises n\u00e5r det har g\u00e5tt 6 m\u00e5neder fra klagen f\u00f8rste gang er fremsatt, og det ikke skyldes fors\u00f8mmelse fra klagerens side at klageinstansens avgj\u00f8relse ikke foreligger. Saksutredning: Bergen bystyre fattet i sak 182/24 vedtak om at byr\u00e5det skal ha avgj\u00f8relsesmyndigheten i saker som gjelder s\u00f8knader om nye skjenkebevillinger og s\u00f8knader om endringer i eksisterende bevillinger. Alkohollovens \u00a7 1 - 4 b sier at bevilling skal tildeles den for hvis regning virksomheten drives. Bevillingen skal alts\u00e5 gis til den juridiske enhet som har den direkte \u00f8konomiske interessen i, og ansvaret for salget eller skjenkingen av alkohol. Bevillingshaver og andre sentrale personer i virksomheten f.eks. eier, daglig leder eller en som f\u00e5r vesentlige inntekter fra virksomheten, m\u00e5 ha utvist uklanderlig vandel i forhold til alkoholloven og andre lover som har sammenheng med alkohollovens form\u00e5l, alkohollovens \u00a7 1 - 7 b. I tillegg m\u00e5 disse personer ha en uklanderlig vandel i forhold til skatte- og avgiftslovgivningen. Til hver bevilling skal det utpekes en styrer og en stedfortreder. Det er adgang til \u00e5 s\u00f8ke om at kravet om \u00e5 ha stedfortreder fravikes. For styrer og stedfortreder er det etter alkoholloven ikke s\u00e5 strenge vandelskrav som til eier mfl. Styrer og stedfortreder m\u00e5 ha utvist uklanderlig vandel i forhold til alkoholloven og andre lover som har sammenheng med alkohollovens form\u00e5l, alkohollovens \u00a7 1 - 7 c. Alkohollovens \u00a7 1 - 7 a lyder slik: \u201cVed vurderingen av om bevilling b\u00f8r gis, kan kommunen blant annet legge vekt p\u00e5 antallet salgs- og skjenkesteder, stedets karakter, beliggenhet, m\u00e5lgruppe, trafikk- og ordensmessige forhold, n\u00e6ringspolitiske hensyn og hensynet til lokalmilj\u00f8et for \u00f8vrig. Det kan ogs\u00e5 legges vekt p\u00e5 om bevillingss\u00f8ker og personer som nevnt i \u00a7 1-7b f\u00f8rste ledd er egnet til \u00e5 ha bevilling.\u201d Reglene om vandel og retningslinjer bidrar til at kommunen har f\u00e5tt eksemplifisert hvilke hensyn det er relevant \u00e5 legge vekt p\u00e5 i forbindelse med behandlingen av en s\u00f8knad om bevilling. Kommunen har ogs\u00e5 f\u00e5tt en mulighet til \u00e5 legge vekt p\u00e5 s\u00f8kers eller andre personers egnethet til \u00e5 drive n\u00e6ring gjennom at det ved vandelsvurderingen kan sees hen til om bevillingshaver og de impliserte partene tidligere har overholdt skatte-, avgifts- og regnskapslovgivningen. S\u00f8knader om nye salgs- og skjenkebevillinger blir rutinemessig oversendt h\u00f8ringsinstansene til uttalelse. S\u00f8knader om endringer i eksisterende bevillinger blir oversendt til politiet og sosialstyret. Etter hvert som beslutningsgrunnlaget blir klart i forhold til den enkelte s\u00f8knad, og saksbehandlerkapasiteten ved Kontor for skjenkesaker tillater det, blir sakene fremmet for byr\u00e5det til avgj\u00f8relse. S\u00f8knadene blir behandlet etter reglene i alkoholloven, retningslinjer vedtatt av Bergen bystyre 19.06.24 og i tr\u00e5d med kommunal praksis. S\u00d8KER: Skjenkestedets navn: Lille DNS, Fotunen 7. S\u00f8knaden gjelder: Ny skjenkebevilling for alkoholholdig drikk gruppe 1 og 2, innend\u00f8rs. Bevillingshaver: AS Den Nationale Scene, org. nr. 811 167 452. Type virksomhet: Teater. Styrer: Olaf Mackenzie, f. 27.07.67 Stedfortreder for styrer: Mette Eriksen, f. 14.08.61 Skjenkeareal: 169 kvm, alt innend\u00f8rs Politiets uttalelse: Politiet uttaler i brev av 27. januar 2025 at de ikke har noen merknader til s\u00f8knaden. Sosialtjenestens uttalelse: Etat for sosiale tjenester uttaler i notat av 31. januar 2025 at de ikke har noen s\u00e6rlige merknader til s\u00f8knaden. Om driftskonseptet: Stedet er et teater hvor det er \u00f8nske om \u00e5 skjenke noe alkohol i forbindelse med arrangementer og forestillinger. Slik bevilling har v\u00e6rt gitt til hovedbygget for teateret tidligere. L\u00f8sningen her er midlertidig da hovedbygget skal pusses opp. Fagetatens vurdering: I henhold til alkoholloven stilles det krav om at s\u00f8ker har uklanderlig vandel, oppfyller alkohollovens krav til bevillingshavere og at s\u00f8ker finnes egnet til \u00e5 inneha bevilling. Det er ingen momenter vedr\u00f8rende vandel i foreliggende s\u00f8knad som tilsier at skjenkebevilling for alkoholholdig drikk gruppe 1 og 2 ikke kan tildeles i dette tilfellet. Foreliggende s\u00f8knad gjelder skjenkebevilling til et teaterlokale. I kommunens retningslinjer, kap. 4.1, vedtatt av Bergen bystyre 19. juni 2024 i sak 182/24, fremg\u00e5r f\u00f8lgende: \u00abSkjenkebevillinger for alkoholholdig drikk gruppe 1-3 kan tildeles ved f\u00f8lgende konsepter: spisesteder, skjenkesteder med liten eller ingen matservering, hoteller, selskapslokaler og studentsteder. Retningslinjene inneholder f\u00f8lgende definisjon av sted med liten eller ingen matservering: \u00abMed \u00absteder med liten eller ingen matservering\u00bb menes puber, barer, diskotek e.l., som ikke faller inn under andre kategorier\u00bb Med bakgrunn i det som skisseres i s\u00f8knaden er det ingenting som tilsier at bevilling ikke kan tildeles i dette tilfellet. Kontor for skjenkesaker var p\u00e5 befaring p\u00e5 stedet 17. februar 2025, Under befaringen ble skjenkearealet og drift gjennomg\u00e5tt, b\u00e5de ved besiktigelse og gjennomgang av s\u00f8knad og arealkart. S\u00f8knad er gjennomg\u00e5tt og vurderes \u00e5 v\u00e6re i samsvar med faktiske forhold p\u00e5 stedet og driftskonsept opplistet i s\u00f8knad. Kontor for skjenkesaker anbefaler at s\u00f8knaden om ny skjenkebevilling for alkoholholdig drikk gruppe 1 og 2, innend\u00f8rs, ved Lille DNS, Fortunen 7, innvilges som oms\u00f8kt. Dette med bakgrunn i en konkret helhetsvurdering, herunder det totalkonsept som er skissert for virksomheten. Skjenkebevillingen gjelder for det driftskonsept som er oppgitt i s\u00f8knaden og som er godkjent. Bevillingen gjelder frem til 30.09.2028. Med hilsen Kontor for skjenkesaker Terje Gjertsen Leder Dokumentet er godkjent elektronisk. "
}