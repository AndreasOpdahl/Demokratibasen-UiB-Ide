{
  "dokument_id": "aa6fc192-fd7c-57c2-8fb1-ab17936fd40b",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 17 fra Ole Martini om status p\u00e5 fremtidig nytt krematorium- UFKN",
  "url": "https://bergen.kommune.no/politikere-utvalg/api/fil/bk360/9828789/Svar-pa-skriftlig-sporsmal-nr-17-fra-Ole-Martini-om-status-pa-fremtidig-nytt-krematorium-UFKN",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/18713-3 Saksbehandler: Gerd Nilsen Fra Dato: 12. februar 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 17 fra Ole Martini om status p\u00e5 fremtidig nytt krematorium- UFKN Bergen har behov for et nytt krematorium. Bergen bystyre behandlet saken i m\u00f8tet 22.09.2021 sak 37/21 og fattet f\u00f8lgende vedtak: Bystyret ber byr\u00e5det permanent stanse det p\u00e5g\u00e5ende planarbeidet for nytt krematorium og gravplass i skogen ved Tennebekk. Sp\u00f8rsm\u00e5let er hva som er status p\u00e5 et fremtidig nytt krematorium i byen. Svar fra byr\u00e5den: Bergen har et krematorium i M\u00f8llendal med to ovner, og betjener det meste av Vestland fylke med kremasjoner. I 2023 ble det gjennomf\u00f8rt 2506 kremasjoner i M\u00f8llendal, av disse var 32% utenbys (ikke bergensere). Det d\u00f8r ca. 2000 personer i Bergen hvert \u00e5r, av disse blir 76% kremert. Kremasjonsgraden i andre kommuner er lavere, men stigende. Den beregnede kapasiteten p\u00e5 krematoriet i M\u00f8llendal er 2500 per \u00e5r innenfor normalarbeidstid, og opp mot 3000 kremasjoner med utvidet driftstid. Samlet betyr tallene at det m\u00e5 planlegges for \u00e5 realisere et nytt krematorium i Bergen innen f\u00e5 \u00e5r, og Bergen kirkelige fellesr\u00e5d (BKF) har satt som m\u00e5l at det b\u00f8r st\u00e5 ferdig i 2030. BKF har, etter at Tennebekk-alternativet ble avvist, jobbet med behovsberegninger og unders\u00f8kt muligheten for \u00e5 realisere \u00f8kt kapasitet i dagens krematorium. Konklusjonene fra utredningene viser at det ikke er aktuelt \u00e5 bygge ut i M\u00f8llendal, og at det er behov for \u00e5 realisere et krematorium p\u00e5 en annen lokalitet innen 2030. Dette gjelder selv om driftstiden i dagens krematorium utvides. BKF har v\u00e6rt i innledende dialog med Plan- og bygningsetaten om tomtealternativer. Intensjonen er \u00e5 ta med tre alternativer til oppstart av planarbeid, med sikte p\u00e5 \u00e5 regulere kun ett alternativ. BKF lyser n\u00e5 ut oppdraget for \u00e5 skaffe plankonsulent. Det som er nytt siden Tennebekk-planen ble fremmet, er at BKF ikke planlegger gravplass i tilknytning til et nytt krematorium. BKF planlegger en bygningsmasse med to til tre ovner og et lite seremonirom med 50 plasser, samt en liten minnelund p\u00e5 1daa/1000 m2 med plass til 1000 urner. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}