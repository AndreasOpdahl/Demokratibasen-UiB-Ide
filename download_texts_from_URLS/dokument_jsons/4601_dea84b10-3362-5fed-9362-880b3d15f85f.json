{
  "dokument_id": "dea84b10-3362-5fed-9362-880b3d15f85f",
  "doc_type": "case_presentation",
  "kommune": 4601,
  "tittel": "Bestilling - forvaltningsrevisjon av tjenestetilbudet for mennesker med kompliserte diagnoser og sammensatte lidelser",
  "url": "https://bergen.kommune.no/politikere-utvalg/api/fil/bk360/11454378/Framstilling-Bestilling-forvaltningsrevisjon-av-tjenestetilbudet-for-mennesker-med-kompliserte-diagnoser-og-sammensatte-lidelser",
  "tekst": " Kontrollutvalget Saksframstilling V\u00e5r referanse: 2024/27718-29 Saksbehandler: Magnus Fossumstuen Svendsen Bestilling av prosjektplan - forvaltningsrevisjon av tjenestetilbudet for mennesker med kompliserte diagnoser og sammensatte lidelser Hva saken gjelder: I m\u00f8te den 28. august 2024, sak 80/24 fattet kontrollutvalget vedtak om \u00e5 be revisor legge frem en revidert prosjektplan vedr\u00f8rende forvaltningsrevisjon av tjenestetilbudet for mennesker med kompliserte diagnoser og sammensatte lidelser. Deloitte har lagt fram vedlagt forslag til prosjektplan. Innledningsvis i prosjektplanen skriver Deloitte: \u00abDaniel Olufsen Pedersen (21) ble funnet d\u00f8d 18. juli 2023. Avisen BA har skrevet flere artikler om Daniel som hadde flere diagnoser og rusutfordringer. I artiklene ble det vist til at Daniels mor stiller sp\u00f8rsm\u00e5l ved om Bergen kommune sikret at Daniel fikk forsvarlige tjenester. Dette er fordi han ruset seg mens han fikk tjenester fra et privat omsorgsselskap som kommunen kj\u00f8pte tjenester fra. Statsforvalter i Vestland \u00e5pnet tilsyn i saken januar 2024. I m\u00f8te 31.01.2024 gjorde bystyret i Bergen kommune f\u00f8lgende vedtak under sak 48/24 \u00abEventuelt\u00bb: \u00abBystyret ber Kontrollutvalget om \u00e5 gjennomf\u00f8re en forvaltningsrevisjon av kommunens tjenestetilbud for mennesker med komplisert diagnosebilde og sammensatte lidelser. Forvaltningsrevisjonen skal ogs\u00e5 se n\u00e6rmere p\u00e5 Danielsaken. M\u00e5let med forvaltningsrevisjonen er ogs\u00e5 \u00e5 kunne belyse eventuelle svakheter, gi forslag til bedre organisering og \u00e5 avdekke eventuelle mangler i ansvarsfordelingen mellom kommunen og spesialisthelsetjenesten. En b\u00f8r ogs\u00e5 se p\u00e5 h\u00e5ndteringen av avvik og bekymringsmeldinger for denne brukergruppen. Forvaltningsrevisjonen skal ogs\u00e5 se p\u00e5 hvordan innspill og meldinger fra andre offentlige akt\u00f8rer og enkeltpersoner er blitt behandlet og fulgt opp. (....)\u00bb Deloitte har i samsvar med bestilling fra kontrollutvalget i m\u00f8te den 20. februar 2024, sak 11/24, innspill fra kontrollutvalget i m\u00f8te 12. mars 2023 sak 25/24 og oversendt dokumentasjon, utarbeidet en prosjektplan for forvaltningsrevisjon av forvaltningsrevisjon av tjenestetilbudet for mennesker med komplisert diagnosebilde og sammensatte lidelser i Bergen kommune. Prosjektplanen har betydelig fokus p\u00e5 Danielsaken ettersom statsforvalters p\u00e5g\u00e5ende tilsyn i stor grad f\u00f8lger opp hvordan kommunen arbeider for \u00e5 forbedre sine systemer og rutiner i arbeidet med brukergruppen.\u00bb 1 Videre skriver Deloitte at Bergen kommune i brev fra Statsforvalteren datert 31. januar 2024 ble bedt om \u00e5 risikovurdere tilbudet som ble gitt til Daniel, og identifisere eventuelle svikt og hvilke tjenester som kunne v\u00e6rt bedre. Det ble s\u00e5 bedt om en vurdering om hvilke endringer som er n\u00f8dvendige for \u00e5 bedre pasientsikkerheten. Kommunen ble i denne sammenheng bedt om \u00e5 redegj\u00f8re for endringer som kommunen vil gjennomf\u00f8re og at konkrete tiltak beskrives. I kommunens svarbrev til statsforvalter blir det opplyst at tilgjengelige saksdokumenter er gjennomg\u00e5tt, samt gjennomf\u00f8rt samtaler med involverte. Under temaet risikovurderinger g\u00e5r det blant annet frem at det er indentifisert utfordringsomr\u00e5der s\u00e6rlig knyttet til overgangen mellom barnevern og andre kommunale tjenester for barn som blir voksne, og utfordringer knyttet til om personer frivillig \u00f8nsker \u00e5 motta tjenester. Barneverntjenesten sendte 13. mai 2024 en egenvurdering av Danielsaken til Statsforvalter. Kommunen kom senere med forslag til tiltak i brev til Statsforvalteren \u00abTilbakemelding etter videre oppf\u00f8lging av tilsynssak\u00bb datert 20. september 2024. Her blir flere forhold med forslag til tiltak og framdriftsplan framlagt fra kommunens side. Form\u00e5l og problemstillinger: Form\u00e5let med forvaltningsrevisjonen er \u00e5 unders\u00f8ke i hvilken grad kommunen kan dokumentere at de har sikret et forsvarlig tjenestetilbud til Daniel p\u00e5. Problemstillingene er utarbeidet med grunnlag i Helsedirektoratets nasjonale veileder \u00abOppf\u00f8lging av personer med store og sammensatte behov\u00bb, relevant regelverk og kontrollutvalgets innspill. 1) Kartlegging og bakgrunn a) Hvor mange pasienter/beboere med komplisert diagnosebilde og sammensatte lidelser har Bergen kommune ansvar for? b) Hvilke avdelinger i Bergen kommune har ansvar for eller oppgaver relatert til de respektive pasientene/beboerne med komplisert diagnosebilde og sammensatte lidelser? c) Hvilken avdeling hadde ansvaret for Daniels oppf\u00f8lging i Bergen kommune? d) Kan det identifiseres andre pasienter/beboere i Bergen kommune med et komplisert diagnosebilde og sammensatte lidelser som i har opplevd eller opplever \u00e5 v\u00e6re i samme situasjon som Daniels opplevde utfordringer m.h.t. oppf\u00f8lging og ivaretakelse? e) I hvilken grad kan det identifiseres forskjeller mellom de respektive avdelinger/enheter i kommunen som har ansvar for eller er involvert i oppf\u00f8lging/tiltak av personer med komplisert diagnosebilde og sammensatte lidelser, n\u00e5r det gjelder hvordan de ulike etater f\u00f8lger opp og ivaretar denne pasient/beboer gruppen? f) I hvilken grad har Bergen kommune kapasitet og fasiliteter/ bo/ behandlingstilbud til \u00e5 ivareta innbyggere med sammensatte lidelser som ikke er umyndiggjort? 2) Samhandling og ansvarsdeling a) I hvilken grad ble det etablert arenaer og system for samarbeid mellom kommunen sine tjenester internt, leverand\u00f8r og spesialisthelsetjenesten mm, som sikrer at det ikke oppsto brudd i forl\u00f8pet eller manglende kommunikasjon eller misforst\u00e5elser i oppf\u00f8lgingen av Daniel under og etter hans opphold i Farsund? b) I hvilken grad har barnevernet hatt en rolle i \u00e5 f\u00f8lge opp Daniel etter han ble myndig og ble dette i s\u00e5 fall gjennomf\u00f8rt i samsvar med relevante rettsregler? c) I hvilken grad klarte kommunen \u00e5 h\u00e5ndtere Daniels utfordringer internt og i samspill med andre akt\u00f8rer, herunder fastlege, spesialisthelsetjeneste, politi mv.? 2 d) I hvilken grad var ansvarsfordelingen for Daniel mellom kommunen og spesialisthelsetjenesten tydelig definert for de ansatte i kommunen og overfor kommunens leverand\u00f8r? e) Var det definert en tydelig ansvarsdeling mellom ulike tjenester knyttet til h\u00e5ndtering av utfordrende situasjoner som oppsto i forbindelse med oppf\u00f8lgingen av Daniel, for eksempel utagering o.l.? f) I hvilken grad er m\u00f8ter med p\u00e5r\u00f8rende tilstrekkelig dokumentert og journalf\u00f8rt? g) I hvilke grad fungerte kommunikasjonen mellom p\u00e5r\u00f8rende og ansvarlige i kommunen p\u00e5 god m\u00e5te? 3) Oppf\u00f8lging st\u00f8tte og behandling a) Hvordan sikret Bergen kommune ivaretakelse av Daniel f\u00f8r, under og etter selve flytteprosessen til Bergen og boligen der leverand\u00f8r fikk ansvar for ham? b) I hvilken grad var Daniels tilbud om tjenester fra Bergen kommune etter oppholdet i Farsund i samsvar med anbefalinger gitt av relevante myndigheter og instanser? c) I hvilken grad klarte kommunen \u00e5 tilpasse tilbudet til Daniel etter han kom tilbake fra Farsund i samsvar med hans behov, herunder fremme mestring og selvstendighet? d) I hvilken grad klarte Bergen kommune \u00e5 tilrettelegge tjenestene til Daniel i et familie- og nettverksperspektiv? e) I hvilken grad ble det lagt til rette for at Daniel kunne medvirke og gis tilstrekkelig innflytelse p\u00e5 tjenestene? f) Under forutsetning av at oppf\u00f8lging av Daniel ble fulgt opp av et team i Bergen kommune, i hvilken grad hadde teamet n\u00f8dvendig mandat til \u00e5 ivareta helheten. Herunder at ansvarlig/teamleder hadde n\u00f8dvendig myndighet til \u00e5 ta beslutninger knytte til den l\u00f8pende koordineringen? 4) Ressurs og kompetansebehov i kommunen a) I hvilken grad hadde avdelingene/enhetene i Bergen kommune som skal samarbeide om tjenestetilbudet til Daniel n\u00f8dvendig kompetanse og erfaring til \u00e5 sikre riktig tiltak for Daniel? b) I hvilken grad hadde avdelingene/enhetene i Bergen kommune som skal samarbeide om tjenestetilbudet til Daniel tilstrekkelig med ressurser i form av timeverk og budsjett til \u00e5 sikre riktig tiltak for Daniel? 5) Tilpassing av tjenester a) I hvilken grad hadde kommunen et system for \u00e5 identifisere og h\u00e5ndtere mulige endrede behov for Daniel som oppsto i tiden fra han kom tilbake fra Farsund og frem til han d\u00f8de i 2023? 6) Strukturert oppf\u00f8lging gjennom tverrfaglige team a) I hvilken grad ble det benyttet tverrfaglig samarbeid som grunnleggende metodikk i oppf\u00f8lging av Daniels behov for omfattende tjenester? b) I hvilken grad var fastlegen involvert i eventuelt oppf\u00f8lgingsteam? c) Ble det regelmessig s\u00f8rget for n\u00f8dvendige konsultasjoner herunder legemiddelgjennomgang hos fastlegen for Daniel? d) Var samarbeidet mellom et eventuelt oppf\u00f8lgingsteam og Daniels fastlege formalisert? 7) Kontrakt a) Ble Bergen kommunes kontrakt og avtale med Aberia inng\u00e5tt i samsvar med lov om offentlige anskaffelser? b) I hvilken grad var Bergen kommunes kontrakt med leverand\u00f8r innrettet p\u00e5 en slik m\u00e5te at kontrakten ivaretok og sikret en forsvarlig oppf\u00f8lging av beboer? c) Gir kontrakten mellom Bergen kommune og leverand\u00f8r mulighet for oppf\u00f8lging av leverand\u00f8rs internkontroll, forsvarlig bemanning, kompetanse m.v.? 3 d) I hvilken grad var kontrakten mellom Bergen kommune og leverand\u00f8r innrettet p\u00e5 en slik m\u00e5te at den stilte krav om etterlevelse av rettsregler som regulerer relevante forhold knyttet til Daniels botilbud, herunder taushetsplikt, og forsvarlighet i oppgaveutf\u00f8relsen? e) I hvilken grad var det forskjell i behovsspesifikasjon og inng\u00e5tt kontrakt med hensyn til forventninger til kompetanse mv? f) I hvilken grad er det i kontrakten mellom Bergen kommune og Aberia satt krav til at de ansatte skal ha kunnskap om relevant regelverk i forbindelse med Daniels oppf\u00f8lging/avlastning? 8) Leverand\u00f8roppf\u00f8lging a) P\u00e5 hvilken m\u00e5te fulgte Bergen kommune opp Aberias botilbud til Daniel under oppholdet i boligen han ble tildelt? b) I m\u00f8te mellom statsforvalter, Bergen kommune, leverand\u00f8r og p\u00e5r\u00f8rende (dato i 2023) ble det konstatert at tilbudet til Daniel ikke var godt nok. Hva ble gjort i forlengelse av dette m\u00f8tet for \u00e5 sikre at tilbudet ble godt nok eller bedre? a. (\u00abBrev fra Statsforvalteren til Bergen kommune 02.09.2022 \u00abDet var enighet om at tilbudet (beboer) hadde f\u00e5tt av (leverand\u00f8r) ikke var godt nok, og at vi skulle ha oppmerksomhet p\u00e5 at han fikk forsvarlige tjenester fra kommunen fremover\u00bb) c) Hvilke forhold bygget vurderingen \u00abikke bra nok\u00bb p\u00e5, og inneb\u00e6rer denne konklusjonen/vurderingen at det ble gitt forsvarlige helse og omsorgstjenester til Daniel? d) Under forutsetning av at det ble mottatt varsler, avvik eller bekymringsmeldinger i forbindelse med Daniels opphold hos Aberia mv., hvordan ble disse registrert og behandlet av Bergen kommune? 9) Aberias bemanning a) I hvilken grad var bemanning og kompetanse relatert til beboer forsvarlig og i samsvar med bestilling til oppdragstaker i kontrakt? b) I hvilken grad ble det/var det mulig for Aberia \u00e5 iverksette tiltak for \u00e5 forhindre bruk av rusmidler og annen ikke \u00f8nsket atferd, herunder om det er rettsregler som Aberias personale m\u00e5 forholde seg til og som begrenser varsling, inngripen kommunikasjon for \u00e5 melde fra om u\u00f8nsket atferd eller straffbare handlinger? c) I hvilken grad har Bergen kommune ivaretatt sitt eventuelle HMS ansvar for kontraktspart? Avgrensninger: Deloitte vil ikke gj\u00f8re egne helsefaglige/medisinske vurderinger i denne unders\u00f8kelsen. Deloitte vil imidlertid v\u00e6re opptatt av om anbefalte tiltak basert p\u00e5 etablerte diagnoser, blir gjennomf\u00f8rt. Metode og revisjonskriterier: Revisjonskriteriene er beskrevet i prosjektplanens kapittel 4. Revisjonskriteriene vil bli hentet fra og utledet av autoritative kilder, rettsregler, politiske vedtak og fastsatte retningslinjer. Aktuelle revisjonskriterier i dette prosjektet vil blant annet bli hentet fra: kommuneloven, helsepersonelloven, helse- og omsorgstjenesteloven, pasientrettighetsloven, forskrift om ledelse og kvalitetsforbedring i helse- og omsorgstjenesten og nasjonale faglige retningslinjer og veiledere. N\u00e5r det gjelder revisors metode, viser sekretariatet til prosjektplanens kapittel 5. F\u00f8lgende metoder for \u00e5 samle inn data vil bli benyttet i revisjonen: 4 \u2022 Dokumentkartlegging og analyse: generelle system og rutiner, samt dokumentasjon tilknyttet til utvalgt sak. Dokumentmengden i saken er sv\u00e6rt omfattende, og det er derfor vanskelig \u00e5 ansl\u00e5 omfanget av tid som vil g\u00e5 med til \u00e5 gjennomg\u00e5 dokumentene. Deloitte vil holde kontrollutvalget oppdatert om tidsbruken. \u2022 Intervju: ledere og ansatte i Bergen kommune som har v\u00e6rt involvert i saken, p\u00e5r\u00f8rende, ansatte hos leverand\u00f8r, dersom mulig: intervju med representanter fra statsforvalter, politiet og spesialisthelsetjenesten. De ansl\u00e5r et omfang p\u00e5 15-20 intervju. Det vil videre bli foretatt verifisering og h\u00f8ring, som skissert i prosjektplanen. Deloitte har forel\u00f8pig ansl\u00e5tt at det vil ta totalt 800-850 timer \u00e5 gjennomf\u00f8re prosjektet, men at dette m\u00e5 tilpasses til omfanget av de problemstillinger som kontrollutvalget vedtar skal f\u00f8lges opp. Prosjektet ansl\u00e5s \u00e5 ha en gjennomf\u00f8ringsperiode p\u00e5 om lag seks m\u00e5neder fra oppstart. Deloitte vil presentere prosjektplanen i m\u00f8tet 19.11.2024. Utvalgets medlemmer bes komme med sine eventuelle innspill i m\u00f8tet. Sekretariatet vurderer at prosjektplanen er i samsvar med bestillingen og at det er dekning p\u00e5 revisjonsbudsjettet. Vi merker oss at hovedfokus n\u00e5 er p\u00e5 kommunens tilbud til Daniel. Vi vurderer at denne vinklingen er god, i og med at fire etater i kommunen i forbindelse med tilsynet fra Statsforvalteren har foretatt en gjennomgang og skissert tiltak og fremdriftsplan for mer generelle problemstillinger, som presentert i prosjektplanens vedlegg 1. Sekretariatet vurderer videre at dette er en forvaltningsrevisjon som i relativt stor grad vil handle om personlige opplysninger og helseopplysninger som er underlagt lovbestemt taushetsplikt. N\u00e5r det gjelder opplysningene som fremg\u00e5r av prosjektplanen, legger vi til grunn at disse allerede er offentlig kjent gjennom ulike nyhetssaker i BA. Vi vurderer derfor at det ikke er behov for \u00e5 unnta prosjektplanen eller bestillingssaken fra offentlighet1. N\u00e5r det gjelder den endelige forvaltningsrevisjonsrapporten, kan det bli n\u00f8dvendig \u00e5 unnta den fra offentlighet, i alle fall delvis. Vi ber om at revisjonen orienterer kontrollutvalget om mulighetene for \u00e5 eventuelt ogs\u00e5 utarbeide en offentlig versjon. Forslag til vedtak: Kontrollutvalget bestiller forvaltningsrevisjonsprosjektet \u00abForvaltningsrevisjon av tjenestetilbudet for mennesker med kompliserte diagnoser og sammensatte lidelser\u00bb, i tr\u00e5d med vedlagte prosjektplan av november 2024, fra forvaltningsrevisor Deloitte. Dato: 12. november 2024 Eli M. Velle - Leder Magnus Svendsen - R\u00e5dgiver Dokumentet er godkjent elektronisk. Vedlegg: 1. Prosjektplan - fvr. Tjenestetilbudet for mennesker med komplisert diagnosebilde og sammensatte lidelser 1 Jf. forvaltningsloven \u00a7 13 a. nr. 3 5 2. Vedlegg prosjektplan (spesifisert timebudsjett) Unntatt offentlighet (Offl 13, Fvl \u00a7 13.1 pkt.2) 6 "
}