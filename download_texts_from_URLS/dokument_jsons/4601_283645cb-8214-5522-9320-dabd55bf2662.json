{
  "dokument_id": "283645cb-8214-5522-9320-dabd55bf2662",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 59 fra Linn Kristin Eng\u00f8 (A) om sv\u00f8mmeanlegg og luftveisplager - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11096396/Svar-pa-skriftlig-sporsmal-nr-59-fra-Linn-Kristin-Engo-A-om-svommeanlegg-og-luftveisplager-Utvalg-for-barnehage-skole-og-idrett",
  "tekst": " BNKI - stab Til Intern korrespondanse Bystyrets kontor V\u00e5r referanse: 2024/129733-3 Saksbehandler: Gerd Nilsen Fra Dato: 28. august 2024 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l nr. 59 fra Linn Kristin Eng\u00f8 (A) om sv\u00f8mmeanlegg og luftveisplager - Utvalg for barnehage, skole og idrett Representanten Linn Kristin Eng\u00f8 (A) har 22.08.2024 sendt inn f\u00f8lgende skriftlige sp\u00f8rsm\u00e5l: 11. juli publiserte NRK en sak hvor blant annet lege Tonje Reier-Nilsen i Olympiatoppen uttaler seg. Hun er bekymret for forholdene i norske sv\u00f8mmehaller og helseplager hos ut\u00f8vere. Testene hun har utf\u00f8rt avdekket opp til 50 prosent redusert lungefunksjon hos noen ut\u00f8vere etter trenings\u00f8kter i basseng. Kombinasjonen av disse resultatene og h\u00f8y forekomst av astma hos sv\u00f8mmere bekymrer Reier-Nilsen. En forel\u00f8pig upublisert studie ved Norges Idrettsh\u00f8gskole (NIH) viser at 30 prosent av norske sv\u00f8mmere i alderen 12-14 \u00e5r har anstrengelsesastma. Forsker Trine Stensrud viser i samme sak til at internasjonale studier viser at opp mot 60-70 prosent av sv\u00f8mmere har over\u00f8mfintlige luftveier. Sammenliknet med andre toppidrettsut\u00f8vere er sv\u00f8mmere overrepresentert n\u00e5r det kommer til luftveisplager. STAMI (Statens arbeidsmilj\u00f8institutt) har konkludert med at eksponering for klor ogs\u00e5 kan utgj\u00f8re en helserisiko for ansatte i sv\u00f8mmehaller. Sp\u00f8rsm\u00e5l: 1. Hvordan vil byr\u00e5det forholde seg til disse funnene i planlegging av nye sv\u00f8mmeanlegg i Bergen? 2. Er byr\u00e5det kjent med at luftveisplager er en s\u00e6rlig utfordring blant ansatte ved kommunens anlegg? 3. Kjenner byr\u00e5det til om noen av sv\u00f8mmeanleggene i Bergen har ventilasjonsanlegg konstruert for \u00e5 b\u00f8te p\u00e5 denne problemstillingen? 4. Hvilke andre avb\u00f8tende tiltak kan v\u00e6re aktuelle? 5. Hvordan vil byr\u00e5det f\u00f8lge opp eventuelle nye f\u00f8ringer dersom Bassengforskriften tilpasses disse funnene? Kilder: Paul (84) jobbet i sv\u00f8mmehall: \u2013 Jeg blir aldri bra igjen \u2013 NRK S\u00f8rlandet \u2013 Lokale nyheter, TV og radio Klor kan vere ein helserisiko for tilsette i symjehall - STAMI Sl\u00e5r alarm om norske sv\u00f8mmehallar \u2013 \u00e5tvarar etter lungetestar av sv\u00f8mmarar \u2013 NRK Sport \u2013 Sportsnyheter, resultater og sendeplan Svar fra byr\u00e5den: 1. Hvordan vil byr\u00e5det forholde seg til disse funnene i planlegging av nye sv\u00f8mmeanlegg i Bergen? Ved planlegging av nye sv\u00f8mmeanlegg vil byr\u00e5det ta hensyn til funn og anbefalinger knyttet til eksponering for klor m.m. som formidles fra statlige r\u00e5dgivnings- og myndighetsorganer. Basseng bruker klor til \u00e5 holde kvalitet p\u00e5 vannet. Problemet er at n\u00e5r klor kommer i kontakt med for eksempel svette og urin, skilles det ut en klorforbindelse kalt trikloramin. Dette gir den karakteristiske klorlukten mange forbinder med eldre sv\u00f8mmehaller. Hovedutfordringen med trikloramin er at konsentrasjonen er h\u00f8yere like over vannflaten, nettopp der sv\u00f8mmerne puster inn luft. I moderne sv\u00f8mmehaller brukes det stort sett alltid en l\u00f8sning som kalles \u00abvann over strand\u00bb. B\u00e5de AdO arena og bassengene p\u00e5 Ortin har denne l\u00f8sningen, der skvalperennen ligger under en rist langs bassenget slik at vanniv\u00e5et nesten g\u00e5r i flukt med gulvet rundt bassenget. I disse sv\u00f8mmehallene er som regel deler av ventilasjonsluften f\u00f8rt utover bassenget, noe som f\u00f8rer til at avgassinger fra bassenget, som trikloramin, ventileres bort i st\u00f8rre grad. I eldre sv\u00f8mmehaller ble det som oftest brukt skvalperenner som var plassert et stykke ned fra gulvniv\u00e5et rundt bassenget. For disse bassengene er det betydelig vanskeligere \u00e5 ventilere bort avgassingene, noe som kan f\u00f8re til \u00f8kte plager for brukerne. Dette er en del av kunnskapsgrunnlaget som planlegging av nye sv\u00f8mmeanlegg vil basere seg p\u00e5. 2. Er byr\u00e5det kjent med at luftveisplager er en s\u00e6rlig utfordring blant ansatte ved kommunens anlegg? Luftveisplager er ikke identifisert som en s\u00e6rlig utfordring blant ansatte ved kommunens anlegg, verken gjennom helseunders\u00f8kelse som er gjennomf\u00f8rt i Etat for idrett eller de \u00e5rlige vernerundene. Heller ikke ved AdO arena er dette identifisert som en problemstilling i vernerunder e.a. 3. Kjenner byr\u00e5det til om noen av sv\u00f8mmeanleggene i Bergen har ventilasjonsanlegg konstruert for \u00e5 b\u00f8te p\u00e5 denne problemstillingen? Prim\u00e6rt er problemstillingen knyttet til eldre sv\u00f8mmebasseng hvor vannoverflaten er vesentlig under gulvet rundt bassenget. Endring p\u00e5 ventilasjonsanlegget alene vil ikke gi s\u00e6rlig effekt uten at bassenget bygges om. 4. Hvilke andre avb\u00f8tende tiltak kan v\u00e6re aktuelle? Ettersom trikloramin dannes n\u00e5r klor kommer i kontakt med for eksempel svette og urin, er et viktig avb\u00f8tende tiltak \u00e5 legge vekt p\u00e5 krav til personlig hygiene f\u00f8r en g\u00e5r i bassenget. For ansatte, praktiseres avb\u00f8tende rutiner som jevnlig rullering av oppgaver (billettsalg etc.) for badevakter p\u00e5 jobb, for \u00e5 redusere eksponeringen i sv\u00f8mmehallen. I forbindelse med teknisk arbeid (f.eks. skifte av klor) brukes verneutstyr som maske, forkle og hansker. AdO arena har egen klorproduksjon, hvor salttabletter via en elektrolysemaskin lager klor uten at noen personer er involvert med manuelt arbeid. Aktive sv\u00f8mmere som har plager, kan f\u00e5 reduserte plager ved \u00e5 begynne \u00e5 trene i en mer moderne sv\u00f8mmehall, f.eks. AdO arena. 5. Hvordan vil byr\u00e5det f\u00f8lge opp eventuelle nye f\u00f8ringer dersom Bassengforskriften tilpasses disse funnene? Byr\u00e5det vil til enhver tid legge gjeldende bassengforskrift til grunn for planlegging av nye anlegg og drift av eksisterende anlegg. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}