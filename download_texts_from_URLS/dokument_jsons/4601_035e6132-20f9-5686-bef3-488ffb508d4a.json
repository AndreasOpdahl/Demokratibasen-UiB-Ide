{
  "dokument_id": "035e6132-20f9-5686-bef3-488ffb508d4a",
  "doc_type": "case_attachment",
  "kommune": 4601,
  "tittel": "Rettslig vurdering 07012025 VLFK - Vedr. reguleringsplan \u2013 sykkelvei fra Hagerupsvei til Mindemyren (\u00c5rstad, Gnr. 13, Bnr. 1132)",
  "url": "https://bergen.kommune.no/politikere-utvalg/api/fil/bk360/11947964/Rettslig-vurdering-07012025-VLFK-Vedr-reguleringsplan-sykkelvei-fra-Hagerupsvei-til-Mindemyren-Arstad-Gnr-13-Bnr-1132-",
  "tekst": " Avdeling for Organisasjon og \u00f8konomi (ORO), Juridisk seksjon Advokatene (MNA) Saksnr: 100003 Saksbehandler Advokat (H) Erlend \u00d8en Dato: 07.01.2025 Til: Vestland fylkeskommune, Infrastruktur og vei, planlegging v/ planleggingsleder Geir Lyngaas Fra: Erlend \u00d8en, advokat Vedr. reguleringsplan \u2013 sykkelvei fra Hagerupsvei til Mindemyren (\u00c5rstad, Gnr. 13, Bnr. 1132) 1. INNLEDNING Det p\u00e5g\u00e5r arbeid knyttet til regulering for \u00e5 etablere sykkelvei fra Hagerupsvei til Mindemyren. VLFK har som forslagsstiller utarbeidet forslag til reguleringsplan som omfatter plankart og reguleringsbestemmelser. Sak vedr. planen var oppe til behandling i Bergen bystyre 17. desember 2024 hvor den ble besluttet utsatt. Forut for bystyrebehandlingen hadde saken v\u00e6rt oppe i utvalg for milj\u00f8 og byutvikling (UMBY) i Bergen kommune som behandlet saken i m\u00f8te 5. desember 2024 (sak 415/24). UMBY ga en innstilling som inneb\u00e6rer noen endringer i symboler p\u00e5 plankart og tekstjustering i reguleringsbestemmelser. Selv om Bystyrets vedtak er at saken er utsatt, tar denne vurderingen utgangspunkt i de foresl\u00e5tte endringene som f\u00f8lger av innstillingen fra UMBY. Det som vurderes i dette notatet er 1) Endringenes betydning for adgangen til ekspropriasjon 2) Endringenes betydning for hvorvidt det foreligger saksbehandlingsfeil 3) Hvorvidt grunneieres rett til \u00e5 kreve innl\u00f8sing p\u00e5virkes av endringene 4) Hvordan evt. usikkerhet kan reduseres SAMMENDRAG / KONKLUSJONER: Nedenfor gjennomg\u00e5s disse forholdne n\u00e6rmere, sammenfatningsvis er konklusjonene (pkt. 5) slik: (1) Vedtak i samsvar med UMBY sin innstilling gir formelt sett tilstrekkelig grunnlag for ekspropriasjon til gjennomf\u00f8ring av reguleringsplanen (2) Uklare eller motstridende signaler i vedtaket kan skape usikkerhet mht. vedtakets gyldige rekkevidde. Dette kan skape utfordringer mht. gjennomf\u00f8ring og s\u00e5ledes vanskeliggj\u00f8re realisering av planen og det kan lede til ellers un\u00f8dige kostnader ogs\u00e5 knyttet til rettslige prosesser for rettighetsavklaring mv. (3) Uklarhet kan tilsvarende inneb\u00e6re utfordringer mht. evt. innl\u00f8sning og avtalemessige l\u00f8sninger for grunneier som evt. m\u00e5tte \u00f8nske dette (4) For \u00e5 unng\u00e5 uklarhet og un\u00f8dig prosess og forsinkelse b\u00f8r det presiseres at vedtakelse av planen gir hjemmel for ekspropriasjon av n\u00f8dvendige eiendommer Saksnr: 100003 Side 2 av 6 2. RETTSLIG UTGANGSPUNKT 2.1. Ekspropriasjon etter plan- og bygningsloven (oreigning) N\u00e5r det er fastsatt en reguleringsplan kan kommunestyret foreta ekspropriasjon til gjennomf\u00f8ring av reguleringsplanen. Dette f\u00f8lger av Plan- og bygningsloven (pbl.) \u00a7 16-2 (1). N\u00e5r et areal i reguleringsplan er satt av til form\u00e5l som nevnt i pbl. \u00a7 12-5, 2. ledd nr. 2, som blant annet omfatter hovednett for sykkel, kan ogs\u00e5 fylkeskommunen vedta ekspropriasjon etter pbl. \u00a7 16-2 for gjennomf\u00f8ring av planen, jf. pbl. \u00a7 16-11, 2. ledd, jf. 3. ledd. Det som kan gjennomf\u00f8res er \u00ab...ekspropriasjon til gjennomf\u00f8ring av reguleringsplan...\u00bb. Det f\u00f8lger av dette to konkrete krav: (1) det m\u00e5 foreligge en gyldig reguleringsplan f\u00f8r ekspropriasjon kan vedtas og (2) ekspropriasjonen kan kun skje med det form\u00e5l \u00e5 gjennomf\u00f8re planen. En \u00abreguleringsplan\u00bb er etter pbl. \u00a7 12-1 (1) definert som \u00ab...et arealplankart med tilh\u00f8rende bestemmelser som angir bruk, vern og utforming av arealer og fysiske omgivelser.\u00bb Selv om hjemmel for ekspropriasjon finnes i pbl. gjelder ogs\u00e5 oreigningslova (orl) for ekspropriasjon (jf. orl. \u00a7 30, nr. 24). Ekspropriasjon kan etter orl. foretas \u00ab...s\u00e5 langt det trengs...\u00bb (jf. \u00a72) og etter en forholdsmessighetsvurdering jf. orl. \u00a7 7 der det er hus mv. p\u00e5 eiendommen. 2.2. Innl\u00f8sning etter plan- og bygningsloven Dersom reguleringsplan gir rett til ekspropriasjon av ubebygd eiendom har grunneier innl\u00f8sningsrett etter pbl. \u00a7 15-2 idet grunneier har rett til \u00e5 kreve at ekspropriasjonen straks blir gjennomf\u00f8rt (s.k. \u00abstraksinnl\u00f8sning\u00bb), bla. a. n\u00e5r det gjelder grunn til offentlige trafikkomr\u00e5der. Det samtykkes i noen utstrekning til innl\u00f8sning av bebygget eiendom ogs\u00e5. Dette krever enten hjemmel i eget vedtak der den som eksproprierer er et offentlig organ. Det er ogs\u00e5 anledning for en part som har rett til ekspropriasjon etter reguleringsplan til \u00e5 inng\u00e5 frivillige avtaler med grunneiere om overtakelse/kj\u00f8p av eiendom. 2.3. Kravene til forsvarlig saksbehandling Det er et generelt krav til forvaltningens vedtak at disse skal bygge p\u00e5 forsvarlig saksforberedelse. Enhver sak skal v\u00e6re s\u00e5 godt opplyst som mulig. Det vil ofte v\u00e6re slik at det er foretatt saksforberedelse som leder frem mot et forslag til vedtak. Dersom faktisk vedtak av aktuelt beslutningsorgan avviker fra det som er foresl\u00e5tt og utredet, m\u00e5 det tas stilling til om det vedtaket som faktisk fattes \u2013 slik det ser ut etter ny utforming \u2013 er forsvarlig utredet. 2.4. Vedtakelse av reguleringsplan, pbl. \u00a7 12-12 Behandling og vedtak av reguleringsplan i kommunestyrer (bystyret) er regulert i pbl. \u00a7 12-12. F\u00f8rste ledd har f\u00f8lgende innhold: \u00abN\u00e5r forslag til reguleringsplan er ferdigbehandlet, legges det fram for kommunestyret til vedtak, eventuelt i alternativer. Av saksframlegget skal det framg\u00e5 hvordan innkomne uttalelser til planforslaget og konsekvensene av planen har v\u00e6rt vurdert, og hvilken betydning disse er tillagt. Kommunestyret m\u00e5 treffe vedtak senest tolv uker etter at planforslaget er ferdigbehandlet. Er kommunestyret ikke enig i forslaget, kan det sende saken tilbake til ny behandling. Det kan gis retningslinjer for det videre arbeid med planen.\u00bb Fra \u00abPlan og bygningsloven med kommentar\u00bb, (Frode A. Innjord og Liv Zimmermann, 2020, Gyldendal) siteres f\u00f8lgende kommentar til denne bestemmelsen: \u00ab... kommunestyret dersom det ikke er enig i planforslaget, kan sende saken tilbake til ny behandling og i tilfelle gi retningslinjer for det videre planarbeidet. Bestemmelsen m\u00e5 ses p\u00e5 bakgrunn av at kommunestyret i utgangspunktet bare kan vedta eller forkaste det planforslag som har v\u00e6rt ute p\u00e5 h\u00f8ring og offentlig ettersyn etter \u00a7 12-10. I forbindelse med den etterf\u00f8lgende behandlingen i kommunen kan det nok gj\u00f8res mindre endringer i forslaget, blant annet for \u00e5 im\u00f8tekomme innvendinger som er fremkommet under h\u00f8ringen. Endringer av vesentlig betydning for arealbruken, som h\u00f8ringsinstansene og ber\u00f8rte grunneiere ikke har hatt foranledning til \u00e5 uttale seg om, kan Saksnr: 100003 Side 3 av 6 derimot ikke vedtas. \u00d8nsker kommunestyret \u00e5 foreta slike endringer, m\u00e5 det i tilfelle utarbeides et nytt planforslag som sendes p\u00e5 ny h\u00f8ring og legges ut p\u00e5 nytt offentlig ettersyn,...\u00bb Det f\u00f8lger av dette at kommunestyret (Bystyret) har begrenset anledning til \u00e5 vedta noe annet enn det som er foresl\u00e5tt og som er behandlet i samsvar med reglene om saksforberedelse. 3. DE KONKRETE FAKTISKE FORHOLDENE \u2013 ENDRING I FORSLAG TIL REGULERINGSPLAN Det konkrete innholdet i bystyrets vedtatte reguleringsplan m\u00e5 fastsettes f\u00f8r en kan ta stilling til om den gir grunnlag for evt. ekspropriasjoner. 3.1. Forslag til plan \u2013 fra forslagsstiller I opprinnelig plankart var det satt kryss p\u00e5 inntegnede hus, der symboldefinisjonen var: \u00abbebyggelse som forutsettes fjernet\u00bb. Opprinnelig reguleringsbestemmelse pkt. 3.2 l\u00f8d slik: \u00ab3.2. Boligbebyggelse \u2013 blokk (BBB) Arealet i BBB1 skal nyttes til boligform\u00e5l. All n\u00f8dvendig oppbevarings- og bodfunksjoner skal etableres innenfor bebyggelsen. Eksisterende bebyggelse innenfor BBB2 er regulert fjernet. Arealet i BBB2 skal nyttes til boligform\u00e5l og uteoppholdsareal og reguleres i egen detaljregulering.\u00bb Opprinnelig reguleringsbestemmelse pkt. 3.5.2 \u00abTeknisk vegplan\u00bb hadde ett avsnitt: \u00abVeganlegget skal prosjekteres for bygging med utgangspunkt i linjef\u00f8ring, angitte bredder og h\u00f8yder som fremg\u00e5r av tekniske vegplaner til reguleringsplanen, datert 29.04.2024.\u00bb 3.2. Innstilling fra utvalg for milj\u00f8 og byutvikling, Bergen kommune Utvalg for milj\u00f8 og byutvikling (UMBY) i Bergen kommune behandlet saken i sitt m\u00f8te den 5. desember 2024 (sak 415/24) og ga en innstilling som inneb\u00e6rer noen endringer i reguleringsplanen. Innstillingen omfattet blant annet f\u00f8lgende: \u00aba. \u00c5rstad, Gnr. 13, Bnr. 1132, Sykkelvei fra Hagerupsvei til Mindemyren, arealplanID 65150000, vist p\u00e5 plankart, sist datert 10.06.2024, med f\u00f8lgende endring: - Felt som i plankart av 10.06.2024 er benevnt BBB2, tilbakef\u00f8res til form\u00e5l BFS, i samsvar med form\u00e5let p\u00e5 plankart datert 15.12.2020 som var p\u00e5 h\u00f8ring i perioden 27.08.2022-11.10.2022. Tidligere BBB2 f\u00e5r ny benevnelse BFS4. I BFS4 fjernes kryss som utgj\u00f8r symbol for \u00abBebyggelse som forutsettes fjernet\u00bb. b. Tilh\u00f8rende reguleringsbestemmelser, sist datert 13.06.2024, med f\u00f8lgende endringer: \u2022 Nytt punkt 3.5.2, 2. avsnitt skal lyde: \u00abBredde p\u00e5 gang- og sykkelveganlegg kan utf\u00f8res inntil den bredde som fremg\u00e5r av plankartet. Av hensyn til kostnadseffektivitet kan bredde p\u00e5 fortau (SF) og sykkelanlegg (SS) reduseres i forhold til plankartets l\u00f8sning i forbindelse med detaljprosjektering, der fylkesvegmyndighet anser dette \u00e5 v\u00e6re trafikksikkerhetsmessig forsvarlig. Tiltakshaver m\u00e5 avklare med bygningsmyndighetene om dette krever byggesaksbehandling f\u00f8r gjennomf\u00f8ring av tiltaket. ... \u2022 Punkt 3.2 endres slik at punktet kommer i samsvar med punkt 3.4 i forslag til planbestemmelser datert 22.03.2024som var p\u00e5 begrenset h\u00f8ring i mars/april 2024, og blir lydende: \u00ab\u00a7 3.2 Frittliggende sm\u00e5husbebyggelse (BFS) Omr\u00e5de regulert til frittliggende sm\u00e5husbebyggelse skal nyttes til bolig med dagens byggeh\u00f8yde og utnyttelsesgrad\u00bb ...\u00bb I innstilling fra UMBY var ogs\u00e5 f\u00f8lgende \u00abmerknad\u00bb tatt inn: \u00abBystyret forutsetter at denne reguleringsplanen, og gang- og sykkelvegtiltaket isolert sett, ikke gj\u00f8r det naturlig \u00e5 utl\u00f8se ekspropriasjon av private eiendommer, da denne problemstillingen vil aktualiseres i fremtidig reguleringsplan for bolig, ref. plan-ID Saksnr: 100003 Side 4 av 6 4601_65230000 \u2013 detaljregulering Nyhaugvegen.\u00bb 4. RETTSLIG VURDERING 4.1. Forst\u00e5elsen av reguleringsplanen \u2013 betydning for ekspropriasjon 4.1.1. Kryss p\u00e5 bebyggelse som forutsettes fjernet. Regelen i pbl. \u00a7 16-2 gir adekvat myndighet anledning til \u00e5 foreta ekspropriasjon \u00ab...til gjennomf\u00f8ring av reguleringsplan...\u00bb. Det er etter pbl. ikke forutsatt eller oppstilt noe krav om at reguleringsplan eksplisitt skal angi i plankart e.l. helt konkret evt. bygg som m\u00e5 fjernes. Dersom gjennomf\u00f8ring av en reguleringsplan krever at det foretas ekspropriasjon vil reguleringsplanen nok gi hjemmel for slik ekspropriasjon ogs\u00e5 uten at det eksplisitt er satt kryss p\u00e5 bygninger mv. Det vises blant annet til at det i konkrete tilfeller har blitt tillatt ekspropriasjon ogs\u00e5 i tilfeller der detaljregulering ikke er ferdigstilt. Isolert sett er det ikke en forutsetning for ekspropriasjon et det er markert i reguleringsplan konkret hvilke bygninger som forutsettes tatt bort, og det \u00e5 ta bort kryss fra kartet endrer ikke reguleringsplanen materielt sett. 4.1.2. Endring i reguleringsbestemmelser Reguleringsbestemmelsene er en del av reguleringsplanen. Ekspropriasjon kan som nevnt foretas til gjennomf\u00f8ring av reguleringsplan. Det er ikke en n\u00f8dvendig forutsetning at det fremg\u00e5r eksplisitt at en eiendom m\u00e5 avst\u00e5s for reguleringsform\u00e5let. De konkrete endringene i reguleringsbestemmelsene gir etter foresl\u00e5tt endring fra UMBY etter sitt innhold grunnlag for bredde inntil den bredde som fremg\u00e5r av plankartet. Dersom plankartets bredde anvendes \u2013 og det krever at bygg fjernes \u2013 vil det ogs\u00e5 etter endring av plankart (kryss) og planbestemmelser v\u00e6re formell hjemmel for ekspropriasjon. 4.1.3. Betydning av \u00abmerknader\u00bb Det er fra foresl\u00e5tt en \u00abmerknad\u00bb med blant annet f\u00f8lgende ordlyd: \u00abBystyret forutsetter at denne reguleringsplanen, og gang- og sykkelveitiltaket isolert sett, ikke gj\u00f8r det naturlig \u00e5 utl\u00f8se ekspropriasjon av private eiendommer...\u00bb Det m\u00e5 antas Bystyret ved dette signaliserer at tiltaket ikke skal gj\u00f8re det n\u00f8dvendig \u00e5 overta private eiendommer. Det antas konkret at dersom det er behov for \u00e5 overta eiendommer til gjennomf\u00f8ring av tiltaket s\u00e5 vil det i alle fall for noen av eiendommene m\u00e5tte foretas ekspropriasjon idet en ikke kan p\u00e5regne frivillig salg av alle ber\u00f8rte eiendommer. Merknaden er formelt sett ikke del av reguleringsplanen (plankart eller reguleringsbestemmelse). Pbl. \u00a7 16-2 (1) tilsier at det er hjemmel for ekspropriasjon til gjennomf\u00f8ring av reguleringsplan. Det betyr at Bystyrets \u00abmerknad\u00bb ikke direkte p\u00e5virker hjemmelen for ekspropriasjon. Det fremkommer i pbl. \u00a7 12-12, 1. ledd at kommunestyret kan gi retningslinjer for videre arbeid med planen. Dette er forutsatt \u00e5 gjelde de tilfeller der plan sendes tilbake til ny behandling. 4.2. Saksbehandling Et vedtak langs de linjene som er skissert i innstilling fra UMBY kan gi et tvetydig signal. Det vedtas en reguleringsplan som etter ordlyd i reguleringsbestemmelser og plankart formelt gir grunnlag for ekspropriasjon \u2013 samtidig som det i merknad bemerkes / forutsettes at ekspropriasjon ikke er \u00ab...naturlig...\u00bb. Saksnr: 100003 Side 5 av 6 Det forutsettes \u00f8yensynlig at reguleringsplanens tiltak \u2013 gang- og sykkelveitiltaket \u2013 skal gjennomf\u00f8res p\u00e5 en annen m\u00e5te enn det som fremkommer i forstaget, slik at det ikke blir n\u00f8dvendig \u00e5 overta privat eiendom. Det er som vist over mest n\u00e6rliggende \u00e5 forst\u00e5 det foresl\u00e5tte vedtaket i samsvar med pbl. \u00a7 12-12, 1. ledd slik at det ikke gj\u00f8res endringer av betydning i reguleringsplanen. Det er likevel slik at de mindre endringer som foresl\u00e5s (kryss i plankart og justeringer i tekst i reguleringsbestemmelsene) sammen med merknad med uttalt forventning, gir de private parter forventninger om at eiendomsovertakelse og evt. rivning av bygg ikke skal gj\u00f8res. Dersom endringer og merknad medf\u00f8rer reell endring av reguleringsplanen slik at den m\u00e5 forst\u00e5s til ikke \u00e5 gi grunnlag for tiltaket slik det fremkommer p\u00e5 tegningen, antas det at vedtaket vil kunne v\u00e6re i strid med pbl. \u00a7 12-12. Dersom reguleringsplanen isolert sett legges til grunn og s\u00e5ledes danner reelt grunnlag for ekspropriasjon vil det inneb\u00e6rer at det er betydelig risiko for konflikt ved gjennomf\u00f8ring av det aktuelle tiltaket. Dersom det blir n\u00f8dvendig \u00e5 overta fast eiendom for \u00e5 gjennomf\u00f8re reguleringsplanen er det sannsynlig at ekspropriasjon vil bli aktuelt. Tvetydighet i vedtaket kan skape usikkerhet om rettmessigheten av vedtaket og s\u00e5ledes grunnlaget for ekspropriasjon. Det kan inneb\u00e6re \u00f8kt prosessrisiko \u2013 alts\u00e5 risiko for at det er behov for rettslige prosesser for \u00e5 fastsl\u00e5 planens rettmessighet som grunnlag for ekspropriasjon, evt. i tillegg til vanligere avklaring knyttet til verdsetting mv. Dette kan medf\u00f8re at planen ikke kan gjennomf\u00f8res eller i alle fall at det n\u00f8dvendiggj\u00f8res omfattende prosess til avklaring av sp\u00f8rsm\u00e5let f\u00f8r evt. eiendom kan tiltres. Det vil ogs\u00e5 kunne lede til at det m\u00e5 p\u00e5dras ellers un\u00f8dige kostnader i forbindelse med gjennomf\u00f8ring av tiltaket etter reguleringsplanen. 4.3. Forhold til innl\u00f8sning Usikkerhet mht. ekspropriasjon inneb\u00e6rer at det er tilsvarende usikkerhet mht. evt. krav om innl\u00f8sning. En forutsetning for innl\u00f8sning er at det er hjemmel for ekspropriasjon. Som nevnt er det ogs\u00e5 slik at sp\u00f8rsm\u00e5l om bebygget / ikke-bebygget eiendom har betydning ved dette sp\u00f8rsm\u00e5let. Dersom det reises tvil om rettmessighet for ekspropriasjon antas at usikkerheten tilsvarende vil inneb\u00e6re usikkerhet mht. mulig innl\u00f8sning. 4.4. Behov for klarhet Det er behov for tydeliggj\u00f8ring av konsekvenser av at det vedtas en reguleringsplan i dette tilfellet. Det b\u00f8r gj\u00f8res utvetydig at aktuell reguleringsplan, herunder plankart gjelder et planlagt tiltak som krever at veiutbygger overtar privat eiendom. B\u00e5de den part som evt, skal gjennomf\u00f8re det tiltaket som omfattes av reguleringsplanen og de private grunneiere har behov for at vedtaket og konsekvensene av det fremg\u00e5r med s\u00e5 stor grad av tydelighet som mulig. Usikkerhet om partenes rettigheter vil ofte v\u00e6re konfliktfremmende og kostnadsdrivende. Det anbefales derfor at det uttrykkes klart at reguleringsplanen krever av aktuelle bygg rives og at privat eiendom forutsettes overtatt for \u00e5 gjennomf\u00f8re tiltaket. 5. KONKLUSJON (1) Vedtak i samsvar med UMBY sin innstilling gir formelt tilstrekkelig grunnlag for ekspropriasjon til gjennomf\u00f8ring av reguleringsplanen. Saksnr: 100003 Side 6 av 6 (2) Uklare eller motstridende signaler i vedtaket kan skape usikkerhet mht. vedtakets gyldige rekkevidde. Dette kan skape utfordringer mht. gjennomf\u00f8ring og s\u00e5ledes vanskeliggj\u00f8re realisering av planen og det kan lede til ellers un\u00f8dige kostnader ogs\u00e5 knyttet til rettslige prosesser for rettighetsavklaring mv. (3) Uklarhet kan tilsvarende inneb\u00e6re utfordringer mht. evt. innl\u00f8sning og avtalemessige l\u00f8sninger for grunneier som evt. m\u00e5tte \u00f8nske dette (4) For \u00e5 unng\u00e5 uklarhet og un\u00f8dig prosess og forsinkelse b\u00f8r det presiseres at vedtakelse av planen gir hjemmel for ekspropriasjon av n\u00f8dvendige eiendommer. ooo000ooo Ta naturligvis gjerne kontakt med adv. Erlend \u00d8en (971 80 599 / erlend.oen@vlfk.no) dersom det er behov for ytterligere vurdering, presisering e.l. "
}