{
  "dokument_id": "db72c809-bd68-5a28-ad5c-f0e98f55f8f0",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Sunniva Andresdottir Vik (R) om avvikling av forebyggende undervisning om seksuelle overgrep - Utvalg for barnehage, skole og idrett ",
  "url": "https://bergen.kommune.no/politikere-utvalg/api/fil/bk360/12566429/Svar-pa-skriftlig-sporsmal-fra-Sunniva-Andresdottir-Vik-R-om-avvikling-av-forebyggende-undervisning-om-seksuelle-overgrep-Utvalg-for-barnehage-skole-og-idrett-",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2025/152042-3 Saksbehandler: Maria Smith Fra Dato: 6. mai 2025 Byr\u00e5d for barnehage og skole Svar p\u00e5 skriftlig sp\u00f8rsm\u00e5l fra Sunniva Andresdottir Vik (R) om avvikling av forebyggende undervisning om seksuelle overgrep - Utvalg for barnehage, skole og idrett USO-teamet i Bergen kommune har siden 2018 gitt alle 6.-klassinger forebyggende undervisning om seksuelle overgrep. Det skal ha blitt sendt ut informasjon fra etatsdirekt\u00f8r for skole til alle rektorer og skoler om at dette tilbudet skal avvikles etter skole\u00e5ret 2024/25. I et brev som USO-teamet skal ha sendt til alle skoler i Bergen, informerer de selv skolene omnedleggelsen. I mailen uttrykker de sin bekymring for konsekvensene av nedleggelsen. De beskriver avviklingen av tilbudet som \u00aben alvorlig tilbakegang i arbeidet for \u00e5 beskytte barna v\u00e5re\u00bb. USO-teamet forklarer at tilbudet ble etablert for \u00e5 gi et likt undervisningstilbud til alle barn i Bergen, og at det er kvalitetssikret gjennom samarbeid med NOK Bergen, Barnehuset og Rtvs. Teamet tilbyr eksterne helsesykepleiere og et faglig solid opplegg i trygge omgivelser, og er sammen med NOK et av de forebyggende tiltakene i \"Handlingsplanen mot vold i n\u00e6re relasjoner\". De ansatte ved teamet understreker ogs\u00e5 at undervisningen har vist tydelig effekt p\u00e5 at flere barn som opplever overgrep, sier fra og s\u00f8ker hjelp, og l\u00e6rere og helsesykepleiere ved den enkelte skole skal ha uttrykt tilfredshet med opplegget. I brevet gjengir de anonyme tilbakemeldinger som vitner om hvor kritisk tilbudet er: \u201cV\u00e5r erfaring fra xxx skole er at mange har kommet p\u00e5 \u00e5pen d\u00f8r etterp\u00e5 og fortalt om at de har blitt utsatt for overgrep. For oss som sitter ute i skolene og har deltatt p\u00e5 denne undervisningen og sett med egne \u00f8yne hvor godt dette opplegget er, det mister vi n\u00e5.\u201d De bemerker at ressursen forsvinner p\u00e5 etatsniv\u00e5, uten et politisk vedtak. Dette strider mot den gjeldende handlingsplanen, men bekymringen v\u00e5r handler i st\u00f8rre grad om de potensielt livs\u00f8deleggende konsekvensene for barna og samfunnet. Sp\u00f8rsm\u00e5l til byr\u00e5den: Hvilke faglige vurderinger og politiske vedtak ligger bak nedleggelsen av USO-teamet, og vil byr\u00e5den vurdere \u00e5 stanse beslutningen p\u00e5 bakgrunn av advarslene fra de som arbeider profesjonelt med forebygging av overgrep mot barn? Svar fra byr\u00e5den: Ansvaret for dette tiltaket ligger under byr\u00e5d for BBSM. BBS har derfor hentet innspill til svar fra denne byr\u00e5dsavdelingen. Etat for barn og familie har i samarbeid med Etat for skole gjort noen endringer i seksualitetsundervisningen slik at den er mer i tr\u00e5d med nasjonale r\u00e5d og anbefalinger. En viktig forbedring er at seksualitetsundervisningen n\u00e5 er mer helhetlig. Opplegget som n\u00e5 tas i bruk, skal i enda st\u00f8rre grad bidra til \u00e5 forebygge seksuelle overgrep og samtidig fremme en positiv og trygg seksualitet for barn og unge. Undervisningsopplegget helhetlig seksualitetsundervisning bygger p\u00e5, heter Sp\u00f8r F\u00f8rst! og brukes i skolehelsetjenesten i sv\u00e6rt mange kommuner i Norge. Det er tilpasset slik at det dekker flere klassetrinn. Det er n\u00e5 undervisning i 5., 6., 7. og 9. trinn basert p\u00e5 dette opplegget. I tillegg er det undervisning om vold og overgrep i 2. trinn. Undervisningen gjennomf\u00f8res av helsesykepleier i skolehelsetjenesten. Som regel er det to helsesykepleiere som underviser og det tilstrebes at kontaktl\u00e6rer er tilstede i timen n\u00e5r undervisningen foreg\u00e5r. Fra skolehelsetjenesten sendes det ut informasjonsskriv til foreldre om undervisningen. De justeringene som er gjort i seksualitetsundervisningen, er godt faglig begrunnet. Det er n\u00e5 et mer helhetlig opplegg og handler om flere tema knyttet til seksualitet, inkludert overgrep. Undervisningen skal evalueres f\u00f8r sommeren. Christian Haugen - Byr\u00e5d for barnehage og skole Dokumentet er godkjent elektronisk. "
}