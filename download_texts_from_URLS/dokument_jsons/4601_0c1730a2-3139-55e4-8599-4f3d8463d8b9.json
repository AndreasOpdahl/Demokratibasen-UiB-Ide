{
  "dokument_id": "0c1730a2-3139-55e4-8599-4f3d8463d8b9",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 30102024, Sak 403/24, Innbyggerforslag - ford\u00f8mmelse av Israels handlinger i Palestina og Gaza",
  "url": "https://bergen.kommune.no/politikere-utvalg/api/fil/bk360/11423702/Innstilling-vedtak-Innbyggerforslag-fordommelse-av-Israels-handlinger-i-Palestina-og-Gaza",
  "tekst": "Innbyggerforslag - ford\u00f8mmelse av Israels handlinger i Palestina og Gaza Bergen bystyre behandlet saken i m\u00f8tet 30.10.2024 sak 403/24 og fattet f\u00f8lgende vedtak: 1. Innbyggerforslaget \u00abford\u00f8mmelse av Israels handlinger i Palestina og Gaza\u00bb avvises ettersom forslaget framsetter oppfordringer som ligger utenfor kommunens ansvar og kompetanse, eller omtaler oppgaver kommunen allerede gjennomf\u00f8rer. 2. Bystyrets kontor informerer forslagsstiller om vedtaket og begrunnelse for at forslaget avvises. Fabian Emil Stang (H) fremsatte p\u00e5 vegne av H, FRP, BL, INP, SP og PP f\u00f8lgende protokolltilf\u00f8rsel: Partiene bak protokollmerknaden deler bekymringen for volden i den p\u00e5g\u00e5ende konflikten, og de humanit\u00e6re konsekvensene dette har. De menneskelige skjebnene og lidelsene ber\u00f8rer oss b\u00e5de som politikere og mennesker. Ansvaret for utenrikspolitikk ligger derimot p\u00e5 nasjonalt niv\u00e5 og partiene mener Bergen kommune ikke skal v\u00e6re en utenrikspolitisk akt\u00f8r. Bergen bystyres behandling F\u00f8lgende representanter tok ordet: Fabian Emil Stang (H), Rune Bakervik (A), Rune Bakervik (A), Eline Aresdatter Haakestad (MDG), Torstein Dahle (R), Fauzia Hussain Wiik (A). Forslag fremsatt i bystyret: Rune Bakervik (A) fremsatte p\u00e5 vegne av A, SV, MDG, V og R f\u00f8lgende alternative forslag i 7 punkt: 1. Bystyret ford\u00f8mmer Israels brudd p\u00e5 folkeretten og krenkelser av palestinernes menneskerettigheter. 2. Bystyret oppfordrer regjeringen til \u00e5 ta en tydeligere rolle i \u00e5 legge press p\u00e5 Israel for \u00e5 respektere folkeretten og gjenoppta reelle fredsforhandlinger. 3. Bystyret ber byr\u00e5det st\u00f8tte organisasjoner som jobber for konflikth\u00e5ndtering og forsoning i Bergen gjennom \u00f8konomiske bidrag. 4. Bystyret vil understreke betydningen av dialog, gjensidig respekt og en rettferdig tostatsl\u00f8sning som sikrer begge parters rettigheter. 5. Bystyret ber byr\u00e5det boikotte Israel gjennom en bevissthet ved innkj\u00f8p av varer i kommunen. Kommunen skal ikke kj\u00f8pe israelske varer og produkter, og der det er mulig st\u00f8tte palestinske bedrifter og produsenter. 6. Bystyret ber byr\u00e5det sikre at kommunen f\u00f8lger opp sine forpliktelser som medlem i Etisk Handel Norge (tidligere Initiativ for etisk handel). 7. Bystyret oppfordrer regjeringen til \u00e5 legge press p\u00e5 Statens pensjonsfond utland (Oljefondet) om \u00e5 trekke ut sine investeringer knyttet til okkuperte omr\u00e5der. Votering: Alternativt forslag punkt 1-7 fra A, SV, MDG, V og R fremsatt av Rune Bakervik (A), fikk 30 stemmer (A, SV, MDG, V, R), og var dermed falt. Innstillingen ble vedtatt med 37 stemmer (H, FrP, BL, INP, KrF, Sp, PP). Utvalg for finans, kultur og n\u00e6ring behandlet saken i m\u00f8tet 16.10.2024 sak 158/24 og avga f\u00f8lgende innstilling: Utvalgets innstilling og bystyrets vedtak er likelydende. Byr\u00e5det behandlet saken i m\u00f8tet 26.09.2024 sak 290/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende 2 "
}