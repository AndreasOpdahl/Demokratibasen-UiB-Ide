{
  "dokument_id": "b3183906-26b0-5cf7-a782-8bf85a2c25ab",
  "doc_type": "case_presentation",
  "kommune": 4601,
  "tittel": "Fana gnr 48 bnr 308. Klage over avslag p\u00e5 s\u00f8knad om oppf\u00f8ring av 3 eneboliger m.m.",
  "url": "https://bergen.kommune.no/politikere-utvalg/api/fil/bk360/9146679/Framstilling-Fana-gnr-48-bnr-308-Klage-over-avslag-pa-soknad-om-oppforing-av-3-eneboliger-m-m-",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/228237-5 Fana gnr 48 bnr 308. Klage over avslag p\u00e5 s\u00f8knad om oppf\u00f8ring av 3 eneboliger m.m. Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av 3 eneboliger, kj\u00f8revei, vesentlig terrenginngrep og murer. Byggene behandles samlet i saken, men er plassert p\u00e5 forskjellige g\u00e5rds- og bruksnummer. Avslaget ble gitt den 16.08.2023 da en kom til at tiltakene ikke innehar gode visuelle kvaliteter, jf. pbl. \u00a7 29-2. Tiltakene er ogs\u00e5 i strid med KPA 2018 \u00a7 3 om plankrav, og unntaket i \u00a7 3.3.2 gj\u00f8r seg ikke gjeldende. Det er ikke s\u00f8kt om dispensasjon fra bestemmelsen iht. pbl. \u00a7 19-1. Vedtaket er p\u00e5klaget den 06.09.2023 av tiltakshaver/ansvarlig s\u00f8ker SN Byggservice AS v/ Stian Nytveit. Eiendommen er ikke regulert. Kommuneplanens arealdel (KPA 2018), vedtatt i Bystyret 19.06.2019, viser eiendommen som \u00f8vrig byggesone. Tiltakene er avhengig av dispensasjon fra KPA 2018 \u00a7 3.1, og slik dispensasjon er ikke oms\u00f8kt etter pbl. \u00a7 19-1. Ansvarlig s\u00f8ker opplyser at det foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 48/66 (Marit Helen Olaussen). Merknaden g\u00e5r i hovedsak p\u00e5 at det er angitt byggegrense fra nabogrense p\u00e5 3 meter, og ikke 4 meter. Dessuten mener nabo at husene vil virke h\u00f8ye og dominerende i forhold til sitt hus. S\u00f8ker har justert situasjonsplanen, og p\u00e5peker at tiltakene overholder byggegrense mot nabotomt. Det vises ellers til at m\u00f8neh\u00f8yde p\u00e5 oms\u00f8kte hus er lavere enn nabo, og at boligene ikke vil v\u00e6re for h\u00f8ye eller dominerende ift. omkringliggende bebyggelse. Plan- og bygningsetaten viser til sin vurdering om tiltakets visuelle kvaliteter i vedtakets pkt. 3.7. Bymilj\u00f8etaten v/ Natur- og milj\u00f8forvaltningseksjonen frar\u00e5der i uttalelse datert 11.08.2023 at det gis tillatelse til oms\u00f8kte tiltak av hensyn til store negative konsekvenser for landskapet, byfjellsgrensen og hensynssone for naturmangfold. Tiltakene er oms\u00f8kt plassert sv\u00e6rt tett p\u00e5 hensynssonene og tilgrensende eiendom med registrerte r\u00f8dlistede fuglearter. Tiltakene vil bli dominerende i seg selv og i landskapet ellers, og er ogs\u00e5 av potensiell negativ betydning for naturmangfoldet. Bymilj\u00f8etaten v/ Veiforvaltningsseksjonen har den 26.01.2021 godkjent utvidet bruk av avkj\u00f8rsel p\u00e5 n\u00e6rmere angitte vilk\u00e5r. Klage: Klager anf\u00f8rer i hovedsak at tiltakene innehar gode visuelle kvaliteter. Det vises til at eneboligene er tilpasset omgivelsene og terrenget i omr\u00e5det, og at det er gjort grep for \u00e5 begrense tiltakenes betydning for omgivelsene ellers. Tiltakene er ogs\u00e5 plassert av hensyn til sump og kildeskog i n\u00e6rheten. Klager p\u00e5peker avslutningsvis at tiltakene ikke er i konflikt med \u00f8vrig byggesone. Det vises til klagen i sin helhet. 1 Fagetatens vurdering og anbefaling: Plan- og bygningsetaten som fagetat opprettholder sin vurdering om at tiltakene ikke innehar gode visuelle kvaliteter, jf. pbl. \u00a7 29-2. Tiltaket krever vesentlig bruk av murer og fyllinger, som strekker seg langs alle tre tomtene for \u00e5 skape planert terreng. Utformingen av tiltaket skaper et uttrykk som p\u00e5 lite/ingen m\u00e5te hensyntar terrenget, og er prosjektert p\u00e5 en pragmatisk og lite estetisk og hensynsfull m\u00e5te. Hva gjelder vurderingen om plankrav, p\u00e5peker fagetaten at det i klagen ikke er knyttet anf\u00f8rsler til dette tema og det vises til begrunnelsen i avslagsvedtakets pkt. 3.8 i sin helhet. Unntaket kan kun gj\u00f8res gjeldende der hvor tiltakene er i samsvar med kommuneplanens bestemmelser for \u00f8vrig, jf. KPA 2018 \u00a7 3.3.2. Fagetaten viser til at tiltakene er i konflikt med KPA 2018 \u00a7\u00a7 8.2.9 og 35 med henvisning til Bymilj\u00f8etatens uttalelse. Det vises til fagetatens notat av 22.09.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Plankrav, jf. KPA 2018 \u00a7 3 Oms\u00f8kte tiltak utl\u00f8ser krav til reguleringsplan iht. KPA 2018 \u00a7 3.1. Det er s\u00f8kt om unntak fra plankravet i KPA 2018 \u00a7 3.3.2, jf. \u00a7 3.3. Etter bestemmelsene \u00abkan\u00bb kommunen gi unntak fra plankravet for tiltak i \u00f8vrig byggesone som \u00absamsvarer med kommuneplanens arealdel for \u00f8vrig\u00bb. Byr\u00e5det er i denne sammenheng enig med fagetaten om at tiltaket ikke er i samsvar med KPA 2018 \u00a7 8.2.9 om at \u00abnye byggetiltak skal ha god terrengtilpasning med minst mulig bruk av store skj\u00e6ringer, fyllinger og murer\u00bb. Det vises til punkt om tiltakets visuelle kvaliteter i byr\u00e5dets vurdering. Byr\u00e5det vil imidlertid knytte noen bemerkninger til fagetatens vurdering om at tiltaket kommer i konflikt med KPA \u00a7 35 om hensynssoner. Eiendommen grenser opp mot viktige hensynssoner og er av negativ betydning for naturmangfoldet, se Bymilj\u00f8etatens uttalelse i saken. Eiendommen er imidlertid ikke omfattet av hensynssonene, og det synes \u00e5 v\u00e6re upresist \u00e5 beskrive tiltak i konflikt med hensynssonene. Byr\u00e5det mener dermed at oms\u00f8kte tiltak er i samsvar med KPA 2018 \u00a7 35. Byr\u00e5det mener imidlertid at dette er sv\u00e6rt viktige forhold som i st\u00f8rre grad b\u00f8r ivaretas og tas hensyn til ved utbygging i dette omfang. Forholdene b\u00f8r i alle tilfeller inng\u00e5 i kommunens kan-vurdering etter KPA 2018 \u00a7 3.3. Med tanke p\u00e5 tiltakets uheldige tilpasninger i terrenget og negative p\u00e5virkning p\u00e5 hensynssonen og naturmangfoldet, mener byr\u00e5det at det ikke \u00abkan\u00bb gis unntak for oms\u00f8kte tiltak i tilfelle tiltaket vurderes til \u00e5 v\u00e6re i samsvar med KPA 2018 \u00a7 8.2.9. Dessuten vises det til at det ikke er tillatt med \u00abvesentlig nybygging\u00bb i \u00f8vrig byggesone, jf. KPA 2018 \u00a7 26.5. Dette tiltaket er et grensetilfelle, men bestemmelsen er av betydning for kommunens vurderinger av areal- og ressursdisponeringen. Det er klart uttrykt i kommuneplanen at fortetting fortrinnsvis utf\u00f8res innenfor soner avsatt til forettingsform\u00e5l. Byr\u00e5det mener at tiltaket ikke er i samsvar med KPA 2018, og at det ikke kan gis unntak, jf. KPA 2018 \u00a7 3.3.2. Byr\u00e5det mener ogs\u00e5 at kommunen ikke \u00abkan\u00bb gi unntak fra plankravet av hensyn til tiltakets betydning for naturmangfoldet og landskapsbildet, jf. KPA 2018 \u00a7 3.3. I begge tilfeller, er tiltaket avhengig av dispensasjon fra bestemmelsen. Byr\u00e5det kan ikke ta stilling til en eventuell dispensasjon som f\u00f8lge av slik dispensasjon ikke er oms\u00f8kt, jf. pbl. \u00a7 19-1. 2 Selv om det ikke gis unntak fra plankravet til oms\u00f8kte tiltak, stiller byr\u00e5det seg s\u00e6rskilt positiv til boligutbygging p\u00e5 eiendommen. Dette av hensyn til at eiendommen inng\u00e5r som en naturlig del av et etablert boligomr\u00e5de med en hensiktsmessig tilknytning til etablert infrastruktur. Byr\u00e5det oppfordrer f\u00f8lgelig tiltakshaver til \u00e5 bearbeide tiltaket etter KPA 2018 \u00a7 8, slik at en i mindre grad benytter seg av fyllinger og murer av negativ betydning for naturlandskapet og naturmangfoldet for \u00f8vrig. Byr\u00e5det vil samlet sett kunne stille seg positiv til en ny bygges\u00f8knad om boligutbygging i st\u00f8rre grad tilpasset terrenget. Visuelle kvaliteter, jf. pbl. \u00a7 29-2 Etter pbl. \u00a7 29-2 skal ethvert tiltak \u00abprosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering\u00bb. Vurderingen beror p\u00e5 bl.a. tiltakets omfang og plassering, byggeskikken i omr\u00e5det og landskapsbildet mv. N\u00e6rmere presiseringer av vurderingen f\u00f8lger av KPA 2018 \u00a7 8 om arkitektur og byform. Det vises i sammenheng med denne sak s\u00e6rskilt til \u00a7 8.2.9 om at \u00abnye byggetiltak skal ha god terrengtilpasning med minst mulig bruk av store skj\u00e6ringer, fyllinger og murer\u00bb. Byr\u00e5det viser til at oms\u00f8kte etablering av tre eneboliger krever vesentlig bruk av murer og fyllinger b\u00e5de foran og i bakkant av boligene, se utklipp og relevant tegninger vedlagt saken. Slik har negative konsekvenser for landskapsbildet og naturmangfoldet ellers. Tiltaket innehar ikke tilfredsstillende visuelle kvaliteter, jf. pbl. \u00a7 29-2. Byr\u00e5det viser ellers til at en kan stille seg annerledes i vurderingen dersom tiltaket bearbeides slik at en i mindre grad er avhengig av murer og fyllinger i terrenget. Oms\u00f8kte tre eneboliger og n\u00f8dvendige murer Cirka omriss av boligenes plassering Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 16.08.2023 opprettholdes. Klagen tas ikke til f\u00f8lge. Dato: 12. desember 2023 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. 3 Vedlegg: Fagnotat datert 22.09.2023 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage over avslag 5. Avslag p\u00e5 s\u00f8knad 6. Uttalelser fra Bymilj\u00f8etaten \u2013 utvidet bruk av avkj\u00f8rsel 7. Uttalelse fra Bymilj\u00f8etaten. Natur og milj\u00f8forvaltningsseksjonen 8. S\u00f8knad 9. Tegninger 10. Nabomerknader 4 "
}