{
  "dokument_id": "61f4025c-e162-55c6-af2a-8b37f945c5de",
  "doc_type": "case_presentation",
  "kommune": 4601,
  "tittel": "Utredning av kontinuerlig barnehageopptak - flere telledatoer",
  "url": "https://bergen.kommune.no/politikere-utvalg/api/fil/bk360/8963473/Framstilling-Utredning-av-kontinuerlig-barnehageopptak-flere-telledatoer",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2019/100970-23 Utredning av kontinuerlig barnehageopptak \u2013 flere telledatoer Hva saken gjelder: Det forrige bystyret behandlet 22.8.2022 et representantforslag fra Harald Victor Hove (H), Marte Leirv\u00e5g (H) og Eivind N\u00e6vdal-Bolstad (H) om bedre tilbud for byens barnefamilier (B- sak 253/22), og vedtok da at byr\u00e5det skulle legge frem en sak som tar sikte p\u00e5 \u00e5 innf\u00f8re barnehageplass til alle barn som har fylt ett \u00e5r, eller n\u00e5r permisjonstiden er over. I tillegg ble det i forrige bystyrets behandling av Kvalitetsmelding for barnehagene 2023 (B-sak 215/23) vedtatt f\u00f8lgende merknad; Bystyret ber byr\u00e5det arbeide for \u00e5 f\u00e5 en ordning med l\u00f8pende barneopptak. Barnehageretten framkommer av barnehageloven \u00a7 16 og gir barn som er f\u00f8dt i august, september, oktober og november rett til plass i barnehage fra den m\u00e5neden de fyller ett \u00e5r. Barn f\u00f8dt mellom desember og juli vil ha rett p\u00e5 barnehageplass f\u00f8rst fra august etter at de har fylt ett \u00e5r. Foreldre med barn f\u00f8dt i desember eller tidlig p\u00e5 \u00e5ret, kan dermed risikere \u00e5 st\u00e5 mange m\u00e5neder uten barnehageplass etter at barnet har fylt ett \u00e5r. Siden foreldrepermisjon gis i 49 uker ved 100 prosent dekning, kan foreldre som har barn f\u00f8dt p\u00e5 \u00abfeil\u00bb tid av \u00e5ret dermed risikere \u00e5 m\u00e5tte ta opptil 8 m\u00e5neder ul\u00f8nnet permisjon i p\u00e5vente av barnehageplass. Barnehagene i Bergen kommune f\u00e5r per i dag finansiering ut fra hvor mange barn som g\u00e5r i barnehagene p\u00e5 to fastsatte tidspunkt i \u00e5ret, den 15. desember og den 1. september. Barnehager med ledig kapasitet (godkjent leke- og oppholdsareal) kan likevel velge \u00e5 ta inn barn utenom hovedopptaket, som betyr at Bergen kommune i praksis har l\u00f8pende opptak barnehage. Hvor mange som f\u00e5r plass utenom hovedopptaket begrenses i hovedsak av tilgjengelig kapasitet, bemanning og ordningen for tilskudd til barnehagene. Ved tellingen i desember 2022 var det om lag 550 ledige plasser for barn mellom 0-3 \u00e5r i Bergen kommune, men kapasiteten varierte b\u00e5de mellom bydelene og innad i den enkelte bydel. S\u00e6rlig Ytrebygda og \u00c5sane hadde mange ledige plasser, mens Bergenhus, \u00c5rstad, Fana og Laksev\u00e5g hadde noe ledig kapasitet. Fyllingsdalen og Arna var de bydelene som hadde minst ledig kapasitet. Ogs\u00e5 innad var det forskjeller, som for Laksev\u00e5g som hadde flere ledige plasser i ytre del av bydelen, men begrenset kapasitet i Indre del av bydelen. Siden barnehagene f\u00e5r tilskudd basert p\u00e5 antall benyttede plasser er det grunn til \u00e5 anta at mange barnehager i Bergen vil ta inn barn utenom hovedopptaket dersom de f\u00e5r \u00f8kt tilskudd ved \u00e5 ta inn barn gjennom \u00e5ret. 1 Alternative tiltak som kan gi flere barn f\u00f8dt i perioden desember- juli (\u00abv\u00e5rbarn\u00bb) en barnehageplass \u00c5 kunne tilby flere v\u00e5rbarn plass i barnehage kan enten skje ved \u00e5 gj\u00f8re endringer i opptaksordningen/innf\u00f8re l\u00f8pende rett til barnehageplass, eller ved \u00e5 gj\u00f8re endringer i finansieringsordningen slik at barnehagene f\u00e5r \u00f8kt insentiv til \u00e5 ta inn barn p\u00e5 v\u00e5ren. Nedenfor presenteres og dr\u00f8ftes de to alternativene: 1 Endring av opptaksordning L\u00f8pende barnehageopptak med rett til plass fra fylte ett \u00e5r uavhengig av f\u00f8dselstidspunkt, krever at det til enhver tid er tilgjengelige barnehageplasser og at det er tilstrekkelig tilgang p\u00e5 kvalifisert bemanning. I Bergen kommune er det per i dag en del ledig areal, men langt fra tilstrekkelig til \u00e5 innf\u00f8re rett til plass fra ett \u00e5r dersom en forholdsmessig like stor andel skulle benytte seg av retten som i dag. \u00c5 garantere plass til alle fra ett \u00e5r vil derfor kreve utbygging av flere barnehageplasser. Siden de eldste barna begynner p\u00e5 skolen i august, vil barnehagene m\u00e5tte g\u00e5 med ledig kapasitet p\u00e5 h\u00f8sten og p\u00e5 ny\u00e5ret. Barnehagene vil da ha for mange ansatte p\u00e5 h\u00f8sten sammenlignet med normen. Det kan ogs\u00e5 v\u00e6re utfordrende \u00e5 rekruttere tilstrekkelig med pedagoger for \u00e5 innfri pedagognormen ved en utvidelse av retten til barnehageplass. I tillegg vil en omlegging til l\u00f8pende opptak kreve endring i opptaksordningen. Oppsummert vil alts\u00e5 en ordning med l\u00f8pende opptak v\u00e6re kostbar og lite sannsynlig \u00e5 realisere uten statlig finansiering. Fra et brukerperspektiv vil imidlertid l\u00f8pende opptak til barnehageplass, uavhengig av n\u00e5r p\u00e5 \u00e5ret barnet er f\u00f8dt, v\u00e6re en stor fordel. Det kan bety at f\u00e6rre foreldre ser seg n\u00f8dt til \u00e5 ta ul\u00f8nnet permisjon eller skaffe alternativ barnepass i p\u00e5vente av rett til barnehageplass, og det blir lettere \u00e5 komme tilbake i arbeid. Det sikrer ogs\u00e5 likebehandling av alle barn uavhengig av f\u00f8dselsdato og at tilvenning av ett\u00e5ringer blir jevnere fordelt i barnehagene. 2 Endringer i finansieringsordningen for tildeling av tilskudd - flere telletidspunkt Kommunene st\u00e5r fritt til \u00e5 velge telletidspunkt for finansiering j.fr. Forskrift om tildeling av tilskudd til private barnehager. Forskriften viser til private barnehager, men det anbefales at en har samme telletidspunkt for de kommunale barnehagene for \u00e5 sikre mest mulig likebehandling mellom kommunale og private barnehager. Bergen kommune tildeler i dag tilskudd til private barnehager og budsjett til kommunale barnehager ut fra antall barn i barnehagene p\u00e5 to tidspunkter p\u00e5 h\u00f8sten; 1. september og 15. desember. Barn som er f\u00f8dt i august, september, oktober og november har etter barnehageloven rett til plass fra den m\u00e5neden de fyller ett \u00e5r. Barnehagene f\u00e5r dekket tilskudd for disse barna fra 1. september, selv om de tilbyr barna plass mellom 1. september og 30. november, dette for \u00e5 sikre at kommunen klarer \u00e5 oppfylle lovfestet rett til barnehageplass. Bergen kommune har i tillegg kompensert disse barnehagene for tapt foreldrebetaling fra august og til de begynner i barnehagen den m\u00e5neden barnet fyller et \u00e5r. Barn som ikke f\u00e5r plass i hovedopptaket, f\u00e5r ofte plass i forbindelse med de to telletidspunktene. Sv\u00e6rt mange barnehager med ledig kapasitet tar inn flere barn i forbindelse med tellingen 15. desember. Tar barnehagene inn nye barn etter 15. desember, vil de ikke f\u00e5 tilskudd/budsjett for disse barna f\u00f8r ved telletidspunktet i september \u00e5ret etter. Dagens to telletidspunkt begrenser derfor barnehagens mulighet til \u00e5 ta inn barn mellom 15. desember og 1. september. En mulighet som kan gi et mer fleksibelt opptak er \u00e5 opprette flere telletidspunkt, og dermed gi barnehagene insentiv til \u00e5 ta inn flere barn utenom de de to telletidspunktene Bergen kommune har i dag. Ved \u00e5 innf\u00f8re flere telletidspunkt vil tilskuddet i st\u00f8rre grad v\u00e6re basert p\u00e5 det antall barn som befinner seg i barnehagen til enhver tid. Flere telledatoer kan ogs\u00e5 gi kommunen bedre oversikt over antall barn i de private barnehagene, og barnehageplasser 2 som eventuelt st\u00e5r udisponert. Innf\u00f8res det nye tellinger p\u00e5 v\u00e5ren mellom dagens to tellinger vil det \u00f8ke barnehages mulighet til \u00e5 ta inn nye barn ogs\u00e5 p\u00e5 v\u00e5ren, gitt at de har ledig kapasitet i bygget. Organisering av flere telletidspunkter Endring i telletidspunktene for \u00e5 stimulere til \u00f8kt inntak av v\u00e5rbarn kan l\u00f8ses p\u00e5 ulike m\u00e5ter, som \u00e5 opprette ett nytt telletidspunkt p\u00e5 v\u00e5ren eller innf\u00f8re kontinuerlige (m\u00e5nedlige) tellinger gjennom hele \u00e5ret: \u2022 Innf\u00f8re nytt telletidspunkt 1. mars \u00c5 innf\u00f8re et nytt telletidspunkt 1. mars vil stimulere til opptak av flere barn p\u00e5 v\u00e5ren, og s\u00f8rge for at barnehagene vil bruke den ledige kapasiteten de eventuelt har. En del barn som n\u00e5 har oppstart i desember vil trolig f\u00f8rst begynne i mars dersom det er et alternativ. En slik l\u00f8sning gir mindre administrasjon enn m\u00e5nedlige tellinger og mer forutsigbarhet/mindre svingninger for barnehagene enn m\u00e5nedlige tellinger. \u2022 Innf\u00f8re m\u00e5nedlige tellinger Alternativt til en ekstra telling p\u00e5 v\u00e5ren kan det innf\u00f8res m\u00e5nedlig telling. Dette vil gi barnehagene insentiv til \u00e5 ta inn barn kontinuerlig ved ledig kapasitet, og bidra til at barn f\u00e5r oppstart n\u00e6rmere \u00f8nsket starttidspunkt. M\u00e5nedlige tellinger vil f\u00f8re til at barnehagene f\u00e5r tilskudd ut fra hvor mange barn det er i barnehagen til enhver tid, samtidig som det kan f\u00f8re til noe st\u00f8rre usikkerhet i barnehagene med stadig endring i tilskudd/budsjett. Ordningen er ogs\u00e5 mer tidkrevende \u00e5 administrere b\u00e5de for barnehagene og kommuneadministrasjonen. Effekt av flere telledatoer Det ansl\u00e5s at flere telledatoer vil utl\u00f8se om lag 350 nye plasser, men det er ikke gitt at disse plassene er attraktive for s\u00f8kere, enten fordi de ikke er f\u00f8rstevalget og/eller plassene ligger for langt unna s\u00f8kernes bosted. Antallet er estimert ut fra antall barn p\u00e5 s\u00f8kerlistene som \u00f8nsker barn i v\u00e5rhalv\u00e5ret, og kapasitet i barnehagene. Barnehagene har ogs\u00e5 gitt signal om at de vil ta inn flere barn dersom de f\u00e5r tilskudd for det. Det antas at begge l\u00f8sningene, telletidspunkt 1. mars og m\u00e5nedlige tellinger, vil utl\u00f8se om lag like mange plasser. Totalt f\u00f8des det i Bergen kommune om lag 1400 barn i v\u00e5rhalv\u00e5ret i Bergen, i snitt 233 per m\u00e5ned. Ved \u00e5rsskiftet 2022/2023 gikk 268 0-\u00e5ringer i barnehage. De fleste av disse barna var f\u00f8dt i januar. Flere telledatoer gj\u00f8r at kommunen kan tilby barnehageplass til mange flere av de som \u00f8nsker plass i l\u00f8pet av v\u00e5ren. Dette vil f\u00f8re til at flere av de som er f\u00f8dt p\u00e5 \u00abfeil tid\u00bb i forhold til dagens opptaksregler vil kunne f\u00e5 plass fra de fyller ett \u00e5r og at foresatte dermed ikke blir \u00abtvunget\u00bb til ul\u00f8nnet permisjon. Det vil ogs\u00e5 gj\u00f8re det enklere for tilflyttere \u00e5 f\u00e5 plass utenom hovedopptaket, samt \u00e5 gj\u00f8re det lettere for familier som flytter innad i kommunen \u00e5 bytte barnehage i l\u00f8pet av barnehage\u00e5ret. Hva gj\u00f8r andre kommuner? De fleste store kommuner har lokale retningslinjer med flere telletidspunkt som grunnlag for endring av tilskudd i l\u00f8pet av \u00e5ret. B\u00e6rum, Asker og Drammen teller hver m\u00e5ned som grunnlag for endring av tilskudd, Stavanger har \u00e5tte telletidspunkt, Kristiansand har fire, Trondheim og Sandnes har to. Oslo endrer tilskudd gjennom \u00e5ret dersom barnehagen har en varig (minst en m\u00e5ned) endring p\u00e5 +/- 2 barn. Troms\u00f8 og Fredrikstad har kun ett telletidspunkt ved \u00e5rsmelding 15. desember. Flere kommuner har i de lokale retningslinjene regler for finansiering av barn med lovfestet rett til plass, f\u00f8dt i september, oktober og november, som er til gunst for de private barnehagene. Ingen av de store kommunene har innf\u00f8rt kontinuerlig opptak med rett til plass fra ett \u00e5r. 3 \u00d8konomiske konsekvenser Det er vanskelig \u00e5 gi et presist anslag p\u00e5 hva innf\u00f8ringen av kompensasjon for inntak av barn p\u00e5 v\u00e5ren vil koste. Kostnaden avhenger av hvor mange flere barn som f\u00e5r plass ved flere telledatoer. En del av barnehagene som har ledig kapasitet p\u00e5 v\u00e5ren er ikke n\u00f8dvendigvis foreldres f\u00f8rstevalg og det er derfor usikkert hvor mange som vil endre barnehage\u00f8nske for \u00e5 f\u00e5 plass i barnehage p\u00e5 et tidligere tidspunkt. B\u00e5de for kommunen og barnehagene vil det v\u00e6re \u00f8kt administrasjon ved flere tellinger. Kommunen m\u00e5 lage nye vedtak om tilskudd etter hver telling, noe som tar en del tid. Det er mye informasjon som skal kontrolleres og vedtak som m\u00e5 skrives. Selv om deler av dette er blitt effektivisert n\u00e5 i 2023 ved bruk av robot, vil det fortsatt v\u00e6re en del jobb per telling. Erfaringer b\u00e5de fra egne tellinger og andre kommuner viser at det nesten hver telling vil v\u00e6re feil som m\u00e5 rettes selv om man har fors\u00f8kt \u00e5 luke ut feil f\u00f8r vedtak utarbeides. Barnehagene vil f\u00e5 flere brev fra kommunen som de m\u00e5 kontrollere at er korrekte og eventuelt klage dersom noe er blitt feil. For \u00e5 kunne gi et kostnadsestimat har vi sett p\u00e5 antall barn som er f\u00f8dt i 2022, antall s\u00f8kere som \u00f8nsket plass v\u00e5ren 2023, samt hvor mye ledig kapasitet det var i barnehagebyggene etter tellingen 15. desember 2022. Uavhengig av hvilke alternativ en velger; m\u00e5nedlige tellinger eller telling i mars, s\u00e5 estimeres kostnadene til \u00e5 v\u00e6re om lag 40 millioner. Anslaget inkluderer \u00f8kte administrasjonskostnader og \u00f8kte utgifter til moderasjoner. I anslaget er det lagt til grunn at det fortsatt dekkes tilskudd fra 1. september, for de barna som er f\u00f8dt mellom september \u2013 november og som har lovfestet rett til plass fra de fyller ett \u00e5r, men at barnehagene ikke lenger skal kompenseres for tapt foreldrebetaling for disse barna. At flere barn f\u00e5r barnehageplass p\u00e5 v\u00e5ren f\u00f8rer til at foresatte kan komme raskere tilbake til arbeid etter f\u00f8dselspermisjon, og at f\u00e6rre blir tvunget til \u00e5 ta ul\u00f8nnet permisjon. \u00d8kt barnehagedeltakelse forventes derfor \u00e5 gi \u00f8kt skatteinngang. Denne kommer f\u00f8rst og fremst staten til gode. Bare en mindre andel tilfaller Bergen kommune. Bergen kommune f\u00e5r tilskudd fra staten ut fra det relative antallet barn i barnehagealder. \u00d8kt deltagelse i barnehage utl\u00f8ser ikke ekstra finansiering fra staten. Tiltaket kan derfor kun gjennomf\u00f8res ved at det innarbeides friske midler i Handlings- og \u00f8konomiplanen. Byr\u00e5dets vurdering og anbefaling/konklusjon: Byr\u00e5det har i tr\u00e5d med de politiske bestillingene i hhv representantforslag av 22.08.2022 og merknad til Kvalitetsmelding for barnehagene 2023 utredet og dr\u00f8ftet ulike alternativer om kontinuerlig barnehageopptak. Endring i telletidspunktene for \u00e5 stimulere til \u00f8kt inntak av v\u00e5rbarn kan l\u00f8ses p\u00e5 ulike m\u00e5ter, som \u00e5 opprette ett nytt telletidspunkt p\u00e5 v\u00e5ren eller \u00e5 innf\u00f8re kontinuerlige (m\u00e5nedlige) tellinger gjennom hele \u00e5ret. Uavhengig av valg av alternativ vil det m\u00e5tte bli avsatt midler til kontinuerlig barnehageopptak ved rullering av i handlings- og \u00f8konomiplan. Begrunnelse for framleggelse til bystyret: Bystyrets vedtak av 22.august 2022 i sak 253/22: Byr\u00e5det bes legge frem en sak som tar sikte p\u00e5 \u00e5 innf\u00f8re barnehageplass til alle barn som har fylt ett \u00e5r, eller n\u00e5r permisjonstiden er over. I tillegg merknad i bystyrets behandling av Kvalitetsmelding for barnehagene 2023 22.juni 2023 sak 215/23: Bystyret ber byr\u00e5det arbeide for \u00e5 f\u00e5 en ordning med l\u00f8pende barneopptak. Byr\u00e5det innstiller til bystyret \u00e5 fatte f\u00f8lgende vedtak: 1. Alternativene om kontinuerlig barnehageopptak tas til orientering. 4 2. En innf\u00f8ring av flere telletidspunkter forutsetter at det avsettes midler ved rullering av handlings- og \u00f8konomiplanen. Dato: 20. desember 2023 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. 5 "
}