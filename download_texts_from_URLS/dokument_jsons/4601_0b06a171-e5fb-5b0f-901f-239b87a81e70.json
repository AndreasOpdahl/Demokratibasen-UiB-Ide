{
  "dokument_id": "0b06a171-e5fb-5b0f-901f-239b87a81e70",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 19062024, Sak 219/24, Statusmelding for hjemmebaserte tjenester 2023",
  "url": "https://bergen.kommune.no/politikere-utvalg/api/fil/bk360/10720659/Innstilling-vedtak-Statusmelding-for-hjemmebaserte-tjenester-2023",
  "tekst": "Statusmelding for hjemmebaserte tjenester 2023 Bergen bystyre behandlet saken i m\u00f8tet 19.06.2024 sak 219/24 og fattet f\u00f8lgende vedtak: Bystyret tar Statusmelding for hjemmebaserte tjenester 2023 til orientering. Bergen bystyres behandling Eva Synn\u00f8ve Hagewick Steigen (A) ba om habilitetsvurdering til sak 219. Bakgrunnen er at hun er ansatt i Enhet for aktivitet og mestring som er en enhet i hjemmebaserte tjenester. Hun er ansatt som avdelingsleder for aktivitetssentre for hjemmeboende eldre og for omsorgsboliger. Steigen viser til at aktivitetssentrene og omsorgsboliger nevnes eksplisitt i saksdokumentene. N\u00e5r det gjelder ansettelsesforhold og vurdering av habilitet reguleres dette direkte av kommuneloven \u00a7 11-10 annet ledd. Det f\u00f8lger av bestemmelsen at man alltid skal anses inhabil i de sakene hvor man har v\u00e6rt med p\u00e5 \u00ab\u00e5 forberede eller treffe vedtak i en sak\u00bb, jfr. annet ledd, f\u00f8rste setning. Det er imidlertid ikke Enhet for aktivitet og mestring eller Hagewick Steigen som har forberedt saken og det foreligger s\u00e5ledes ikke inhabilitet etter \u00a7 11-10. Det foreligger etter det bystyret kjenner til, heller ikke grunnlag for \u00e5 hevde inhabilitet etter forvaltningsloven \u00a7 6 annet ledd. P\u00e5 bakgrunn av dette kjente Bergen bystyre Hagewick Steigen habil til \u00e5 behandle sak 219/24. F\u00f8lgende representanter tok ordet: Bj\u00f8rn-Frode Schjelderup (H), Eva Synn\u00f8ve Hagewick Steigen (A), Ann Kristin Ramstr\u00f8m (SV), Fauzia Hussain Wiik (A) Forslag fremsatt i bystyret: Ann Kristin Ramstr\u00f8m (SV) fremsatte p\u00e5 vegne av SV f\u00f8lgende tilleggsforslag i 5 punkt: 1. Det er knyttet store rekrutteringsproblemer til hjemmetjenesten. Det b\u00f8r sees p\u00e5 tiltak som kan gj\u00f8re hjemmetjenesten til en mer attraktiv arbeidsplass. Bystyret ber byr\u00e5det om \u00e5 unders\u00f8ke hvilke tiltak som m\u00e5 iverksettes for \u00e5 sikre rekruttering til hjemmetjenesten i fremtiden. 2. Bystyret ber byr\u00e5det redegj\u00f8re for hvordan hjemmetjenesten jobber faglig og systematisk med forebygging av psykisk uhelse og ensomhet blant eldre og andre s\u00e5rbare i kommende \u201cStatusmeldinger for hjemmebaserte tjenester\u201d. 3. Bystyret ber byr\u00e5det gjennomf\u00f8re en evaluering av Tillits- og faglighetsreformen for \u00e5 f\u00e5 innsikt i hvordan den har fungert. 4. Bystyret ber byr\u00e5det jobbe for \u00e5 \u00f8ke antall aktivitetssenterplasser for eldre. Eldre mennesker som f\u00e5r ta del i aktiviteter sammen med andre bidrar til \u00e5 forebygge ensomhet og isolasjon, det avlaster p\u00e5r\u00f8rende og fremmer god fysisk helse. Det bidrar ogs\u00e5 til \u00e5 forebygge demens. 5. Bystyret ber byr\u00e5det satse p\u00e5 kunst- og kulturtilbud for mennesker med demens i tidlig fase, og jobbe for \u00e5 skape samarbeid og sosiale m\u00f8teplasser med kulturakt\u00f8rer og frivillige organisasjoner rettet inn mot denne gruppen. Merknader fremsatt i bystyret: Eva Synn\u00f8ve Hagewick Steigen (A) fremsatte p\u00e5 vegne av A og R f\u00f8lgende merknader: Merknad 1 Bystyret vil spesielt understreke byr\u00e5dets vurdering av de store omsorgsutfordringer i \u00e5rene som kommer, og ber om at byr\u00e5det legger fram konkrete l\u00f8sninger p\u00e5 kort og lengre sikt, og da i en egen sak til bystyret. Merknad 2 Det h\u00f8ye antallet avvik p\u00e5 legemiddelh\u00e5ndtering m\u00e5 f\u00f8lges opp. Merknad 3 Hjemmebaserte tjenester m\u00e5 ha fokus p\u00e5 h\u00f8rselskompetanse og de ansatte m\u00e5 kunne bist\u00e5 med enkel sjekk av h\u00f8reapparater, som filterskift, batteriskift og funksjonstest Ann Kristin Ramstr\u00f8m (SV) fremsatte p\u00e5 vegne av SV f\u00f8lgende merknad: P\u00e5 bakgrunn av vedtak i sak 194/21, ber bystyret om at byr\u00e5det presenterer synspunktene fra de tillitsvalgte i denne og kommende statusmeldinger. Votering: Innstillingen ble vedtatt enstemmig. Tilleggsforslag 1-5 fra SV fremsatt av Ann Kristin Ramstr\u00f8m (SV), fikk 32 stemmer (A, SV, MDG, V, R, KrF), og var dermed falt. Merknad 1-2 fra A og R fremsatt av Eva Synn\u00f8ve Hagewick Steigen (A), fikk 32 stemmer (A, SV, MDG, V, R, KrF), og var dermed falt. Merknad 3 fra A og R fremsatt av Eva Synn\u00f8ve Hagewick Steigen (A), fikk 32 stemmer (A, SV, MDG, V, R, KrF), og var dermed falt. Merknad fra SV fremsatt av Ann Kristin Ramstr\u00f8m (SV), fikk fikk 32 stemmer (A, SV, MDG, V, R, KrF), og var dermed falt. Utvalg for helse og sosial behandlet saken i m\u00f8tet 05.06.2024 sak 63/24 og avga f\u00f8lgende innstilling: Utvalgets innstilling er likelydende med bystyrets vedtak. Byr\u00e5det behandlet saken i m\u00f8tet 16.05.2024 sak 144/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5det og utvalgets innstilling er likelydende. 2 "
}