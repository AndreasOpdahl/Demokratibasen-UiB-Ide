{
  "dokument_id": "8cf30b02-86f1-5057-8f67-4bcef1accffa",
  "doc_type": "case_attachment",
  "kommune": 4601,
  "tittel": "Vedr. nye retningslinjer for tildeling av salgs- og skjenkebevillinger i Bergen kommune for bevillingsperioden fra 2024-2028.docx",
  "url": "https://bergen.kommune.no/politikere-utvalg/api/fil/bk360/10185404/Vedr-nye-retningslinjer-for-tildeling-av-salgs-og-skjenkebevillinger-i-Bergen-kommune-for-bevillingsperioden-fra-2024-2028-docx",
  "tekst": " Vest politidistrikt Bergen kommune Postboks 7700 5020 BERGEN Deres referanse: V\u00e5r referanse: Sted, dato: 24/63191 - 2 Bergen, 03.04.2024 Nye retningslinjer for tildeling av salgs- og skjenkebevillinger i Bergen kommune for bevillingsperioden fra 2024 - 2028 - h\u00f8ring Viser til h\u00f8ringsinnbydelse fra Bergen kommune av 18.3.2024. Vest politidistrikt, Geografisk driftsenhet Bergen, Ask\u00f8y og \u00d8ygarden, \u00f8nsker \u00e5 komme med innspill til deler av forslaget. Politiets m\u00e5l med v\u00e5rt forslag er i st\u00f8rst mulig grad \u00e5 bidra til \u00e5 forhindre ordensproblematikk og ivareta innbyggernes behov for trygghet og trivsel. Politiet vil i det f\u00f8lgende \u00e5 fokusere p\u00e5 den delen av Bergen kommunes forslag som vedr\u00f8rer endrede tider for skjenkeslutt i punkt 2.2. Spesielt dette punktet utfordrer politiets m\u00e5l ovenfor. Som en sentral og tilstedev\u00e6rende kriminalitetsforebyggende akt\u00f8r i Bergens uteliv har politiet gjennom mange \u00e5r gjort seg erfaringer med hvilke tiltak som forhindrer vold og ordensforstyrrelser i utelivet og p\u00e5 den m\u00e5ten skaper trygghet og trivsel. Bergens uteliv er mer enn det som finner sted inne p\u00e5 eller i umiddelbar n\u00e6rhet av byens skjenkesteder. Byens uteliv utspinner seg i det offentlige rom i hele Bergen sentrum, i s\u00e6rdeleshet i helgene. Politiets generelle erfaring er at jo h\u00f8yere rusgraden til utelivets gjester blir, dess h\u00f8yere er risikoen for at gjesten bidrar til eller involveres i voldshendelser eller ordensforstyrrelser. Rusgraden vil alltid variere fra person til person, men for de fleste vil alkoholinntak over et langt tidsrom \u00f8ke rusgraden. Spesielt er det vanskelig \u00e5 unng\u00e5 de h\u00f8ye rusgradene ved inntak av brennevin \u2013 alts\u00e5 alkoholholdig drikk gruppe 3. Politiet \u00f8nsker \u00e5 begrense den sammenhengende tiden alkohol skjenkes over \u2013 og da i s\u00e6rdeleshet alkoholholdig drikk i gruppe 3. Politiet foresl\u00e5r derfor at skjenking av alkoholholdig drikke gruppe 3 m\u00e5 stanses senest kl. 0030 uavhengig av hvilken \u00e5pningstid skjenkestedet har. Politiets erfaringer tilsier videre at mange berusede mennesker i bybildet samtidig utgj\u00f8r en betydelig \u00f8kt fare for konflikter. Slike konflikter mellom berusede personer f\u00f8rer lett til fysiske konfrontasjoner, voldshandlinger og ordensforstyrrelser. N\u00e5r flere, kanskje bortimot alle VEST POLITIDISTRIKT Post: Postboks 85, 6901 Flor\u00f8 / Bes\u00f8k: Allehelgens gate 6, 5016 Bergen / (+47) 55 55 63 00 post.vest@politiet.no / www.politiet.no / Organisasjonsnummer: 983998461 skjenkesteder, stenger skjenkingen kl. 0300 og stenger d\u00f8rene kl. 0330, vil det medf\u00f8re en stor fortetting av mennesker innenfor et begrenset geografisk omr\u00e5de. Slike ansamlinger oppleves fra politiets side \u00e5 ha et stort farepotensial mht. voldsut\u00f8velse og ordensforstyrrelser. Byens kollektivtilbud er ikke tilpasset felles stengetid kl. 0330. Siste nattbuss fra Bergen sentrum har avgang kl. 0400 natt til l\u00f8rdag og natt til s\u00f8ndag. Etter denne tid vil berusede mennesker som ikke kommer seg hjem kunne oppholde seg i Bergen sentrum i lang tid uten noe legitimt form\u00e5l. Politiet har erfart at denne atferden ogs\u00e5 medf\u00f8rer tilb\u00f8yelighet til kriminalitet i form av voldshendelser, ordensforstyrrelser, men ogs\u00e5 skadeverk og innbrudd. Politiet foresl\u00e5r derfor at de aller fleste skjenkesteder m\u00e5 avslutte skjenking av \u00f8l og vin - alkoholholdig drikk i gruppe 1 og 2 - senest kl. 0200. Alle skjenkesteder med 18 \u00e5rs aldersgrense b\u00f8r inkluderes i denne regelen fordi unge mennesker har begrenset erfaring med alkohol og utelivaktiviteter og er mer s\u00e5rbare for overskjenking, samt at deres adferd i rusp\u00e5virket tilstand oftere tenterer mot \u00e5 v\u00e6re grenseoverskridende. Noen f\u00e5 skjenkesteder kan, som i dag, etter politisk beslutning gis skjenketid til kl. 0230 og ytterligere noen f\u00e5 til kl. 0300. Politiet har stor tro p\u00e5 at tilstedev\u00e6relse av ansatte ved skjenkestedene som har gjennomg\u00e5tt kursopplegget for ansvarlig alkoholh\u00e5ndtering og/eller vekterkurs bidrar til \u00e5 regulere b\u00e5de rusgraden og adferden til gjestene, men ikke i en slik grad at de uheldige virkningene av forlenget skjenketid av alkohol gruppe 1, 2 og 3 motvirkes i sin helhet. Oppsummert foresl\u00e5r politiet: -Skjenking av alkoholholdig drikk gruppe 3 stanses senest kl. 0030 uavhengig av hvilken \u00e5pningstid skjenkestedet har. -De aller fleste skjenkesteder m\u00e5 avslutte skjenking av \u00f8l og vin \u2013 alkoholholdig drikk gruppe 1 og 2 - senest kl. 0200. -Noen f\u00e5 skjenkesteder kan, som i dag, etter politisk beslutning gis skjenketid til kl. 0230 og ytterligere noen f\u00e5 til kl. 0300. -Alle skjenkesteder med 18 \u00e5rs aldersgrense m\u00e5 avslutte skjenking senest kl. 0200. Med hilsen Lars Morten Lothe politiinspekt\u00f8r stasjonssjef Bergen sentrum politistasjon Dokumentet er elektronisk godkjent uten signatur. 2 "
}