{
  "dokument_id": "77e7f0dc-e3bd-5deb-8d55-f4333bf14d68",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til forslag til justeringer i tilskudd til nasjonalanlegg og til idrettsanlegg for internasjonale mesterskap",
  "url": "https://bergen.kommune.no/politikere-utvalg/api/fil/bk360/11485524/Framstilling-Horingsuttalelse-til-forslag-til-justeringer-i-tilskudd-til-nasjonalanlegg-og-til-idrettsanlegg-for-internasjonale-mesterskap",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/166518-4 H\u00f8ringsuttalelse til forslag til justeringer i tilskudd til nasjonalanlegg og til idrettsanlegg for internasjonale mesterskap Hva saken gjelder: Kultur- og likestillingsdepartementet (KUD) sendte 4. september 2024 ut forslag om justeringer i tilskudd til nasjonalanlegg og til idrettsanlegg for internasjonale mesterskap. H\u00f8ringsinstanser er alle fylkeskommunene, alle kommuner som har nasjonalanlegg, Norges Idrettsforbund, s\u00e6rforbund m.fl. H\u00f8ringen er \u00e5pen, og med denne saken benytter Bergen kommune anledningen til \u00e5 avgi en h\u00f8ringsuttalelse. H\u00f8ringsfrist: 4. desember 2024. Regjeringen \u00f8nsker \u00e5 tilrettelegge for at Norge kan arrangere store internasjonale idrettsmesterskap (prim\u00e6rt VM, EM samt store internasjonale konkurranser), som forutsetter egnede idrettsanlegg. Nasjonalanleggene, som er reservert for idretter av nasjonal betydning, skal v\u00e6re arenaer for internasjonale konkurranser i Norge. KUD vurderer imidlertid at dagens anlegg i varierende grad oppfyller kriteriene for ordningen, og dagens ordning omfatter bare et begrenset antall idretter. Det foresl\u00e5s derfor b\u00e5de justeringer i nasjonalanleggsordningen og \u00f8kt tilskudd til kommunale idrettsanlegg for \u00e5 m\u00f8te flere idretters behov. Det finnes i dag syv nasjonalanlegg i Norge, fordelt p\u00e5 fem ulike anleggseiere og seks forskjellige anlegg: Anlegg Idrettsgren Anleggseier Hafjell Alpint, tekniske disipliner Hafjell Nasjonalanlegg AS Holmenkollen Nordiske grener Oslo kommune Holmenkollen Skiskyting Oslo kommune Sameiet Kvitfjell Kvitfjell Alpine fartsdisipliner Nasjonalanlegg Ullevaal Stadion Fotball Ullevaal Stadion Idrett AS Stiftelsen Vikersund Vikersund Skiflyging Hoppsenter Vikingskipet Hurtigl\u00f8p sk\u00f8yter Hamar kommune Nasjonalanleggsordningen administreres av KUD, og i 2024 ble det tildelt rundt 90 millioner kroner fra spilleoverskuddet til idrettsform\u00e5l gjennom denne ordningen. I h\u00f8ringsforslaget vurderes det to muligheter: 1 1. \u00e5 beholde dagens ordning med noen justeringer 2. \u00e5 innf\u00f8re en differensiert tilskuddsmodell KUD g\u00e5r inn for alternativ 2. I dette alternativet vil tre avtaler om nasjonalanlegg bli videref\u00f8rt (Holmenkollen som nasjonalanlegg for skiskyting, Vikingskipet som nasjonalanlegg for hurtigl\u00f8p p\u00e5 sk\u00f8yter, Vikersundbakken som nasjonalanlegg for skiflyging), mens avtalene med Ullevaal Stadion, Kvitfjell, Hafjell og Holmenkollen (nordiske grener) ikke videref\u00f8res som i dag. KUD foresl\u00e5r videre \u00e5 styrke den ordin\u00e6re spillemiddelordningen for idrettsanlegg, slik at det \u00e5pnes for s\u00f8knader om ekstra tilskudd til anlegg som kan v\u00e6re aktuelle for internasjonale arrangement / mesterskap. Departementet har erfart at det finnes tilfeller der anleggssituasjonen er en begrensing for hvilke internasjonale mesterskap som kan avholdes i Norge. Det kan b\u00e5de v\u00e6re fordi det mangler anlegg eller fordi de anleggene som eksisterer f.eks. ikke har tilstrekkelig publikumskapasitet. Det b\u00f8r derfor finnes en tilskuddsordning som kan bidra til at Norge kan avholde mesterskap og andre store internasjonale arrangementer i idretter som ikke er omfattet av nasjonalanleggsordningen. Det vil kunne gis ekstra tilskudd til etablering eller rehabilitering av denne type anlegg, og dessuten til provisorier i eksisterende anlegg. Departementet mener at en mulig ramme for en slik ordning vil kunne v\u00e6re 40-50 mill. kroner i \u00e5ret og vil kunne utgj\u00f8re ekstraordin\u00e6rt tilskudd til et mindre antall anlegg i \u00e5ret. Departementet vil invitere NIF til dialog om n\u00e6rmere kriterier for ordningen. I tillegg planlegger KUD \u00e5 videref\u00f8re st\u00f8tten til spesielle anlegg, slik som VM-anlegget for alpint i Narvik i 2029. Slik st\u00f8tte vil v\u00e6re begrenset til helt spesielle tilfeller der regjeringen vurderer det som viktig at staten bidrar til etableringen av et anlegg som ellers ikke vil bygges. Byr\u00e5dets vurdering og forslag til h\u00f8ringsuttalelse: Byr\u00e5det st\u00f8tter departementets forslag om \u00e5 endre p\u00e5 nasjonalanleggsordningen. I vurderingen legger byr\u00e5det vekt p\u00e5 at det bare er et f\u00e5tall idretter som nyter godt av ordningen, og blant disse er vinteridretter overrepresentert. Det er uheldig at det er vanskelig for andre idretter \u00e5 f\u00e5 tilgang til ordningen. Det er heller ingen krav til de ulike forbundene om \u00e5 legge mesterskap til nasjonalanleggene. For eksempel velger Norges Skiforbund ofte andre arenaer enn nasjonalanleggene til VM-arrangementer, og for skiidrettene gis det statlig tilskudd b\u00e5de til nasjonalanleggene og til andre anlegg som skal arrangere internasjonale mesterskap. Ullevaal Stadion vil trolig ikke blir brukt til EM- eller VM-sluttspill i overskuelig fremtid. Byr\u00e5det mener videre at en ordning for ekstra tilskudd til anlegg som kan v\u00e6re aktuelle for internasjonale mesterskap, vil bidra til \u00f8kt kapasitet og bedre tilrettelegging for store idrettsarrangementer, ogs\u00e5 i Bergen. I Idrettsplan 2017-2027 \u2013 \u00abIdrettsbyen Bergen - aktiv og attraktiv for alle\u00bb st\u00e5r det: \u00abSt\u00f8rre idrettsarrangementer er positivt for utvikling av ulike idretter, gir bedre kunnskap om idrett, og kan stimulere til \u00f8kt rekruttering av barn og unge. Gjennom arrangementsutvikling vil idrettene ogs\u00e5 kunne utvikle den faglige kompetansen, gi bedre ut\u00f8vere og trigge organisasjonsutviklingen, samtidig som det styrker 2 vennskapsb\u00e5nd. P\u00e5 den andre siden gir idrettsarrangement \u00f8kt kjennskap til Bergen og regionen, og bidrar til positive ringvirkninger for byens reise- og n\u00e6ringsliv\u00bb. I Bergen er det i dag prim\u00e6rt AdO arena og Fana stadion som er aktuell for internasjonale mesterskap. Bergen kommune har foretatt en betydelig investering ved \u00e5 bygge AdO arena som Norges hovedanlegg for sv\u00f8mming og stup. Investeringen har gitt gode betingelser for idrett, oppl\u00e6ring og rekreasjon siden \u00e5pningen i 2014. Dette er i tillegg et meget godt egnet anlegg for internasjonale mesterskap. Siden \u00e5pningen av AdO arena, har det v\u00e6rt gjennomf\u00f8rt fem st\u00f8rre internasjonale mesterskap: - 2015: Nordisk i parasv\u00f8mming (oktober) - 2015: Nordisk i sv\u00f8mming (desember) - 2017: EM junior i stup - 2018: Nordisk i stup - 2022: Nordisk i b\u00e5de sv\u00f8mming og stup (samtidig) Disse internasjonale mesterskapene er det mulig \u00e5 arrangere i AdO arena: - Nordisk i sv\u00f8mming og stup - EM junior i stup - EM senior i stup - EM junior i sv\u00f8mming - VM junior i stup (usikkert, da arenaen m\u00e5 bygges en god del om pga. tribunekapasitet) Montering av ekstra skjermer til en kostnad av min kr. 300.000, er eksempel p\u00e5 en provisorisk l\u00f8sning knyttet til et mesterskap, som vil kunne falle inn under tilskuddsordningen som er foresl\u00e5tt. Det samme vil gjelde en eventuell ombygging for \u00f8kt tribunekapasitet, ut over den ene ekstratribunen som allerede finnes i arenaen. Fana stadion er Bergen kommunes hovedarena for nasjonale og internasjonale stevner i friidrett. Anlegget er arena for Trond Mohn games, som er det nest-st\u00f8rste internasjonale stevnet som arrangeres i Norge, etter Bislett games. Fana stadion vil i 2025 ogs\u00e5 v\u00e6re arena for U-23 EM. Det gj\u00f8res i denne forbindelse en rekke oppgraderinger i henhold til krav fra Det europeiske friidrettsforbundet. Det er i revidert budsjett for 2024 avsatt 4,3 millioner kroner til dette. I fremtiden vil denne typen utgifter kunne falle inn under tilskuddsordningen som er foresl\u00e5tt. Sl\u00e5tthaug arena vil bli en ny arena i Bergen som kan romme st\u00f8rre arrangementer med internasjonal deltakelse. Byr\u00e5det foresl\u00e5r p\u00e5 denne bakgrunn f\u00f8lgende h\u00f8ringsuttalelse: \u00abBergen kommune anbefaler at gjeldende avtaler om nasjonalanlegg avsluttes, og st\u00f8tter en differensiering av ordningen for nasjonalanlegg. Bergen kommune st\u00f8tter at den ordin\u00e6re spillemiddelordningen for idrettsanlegg styrkes, slik at det kan s\u00f8kes om ekstra tilskudd til anlegg som kan v\u00e6re vertskap for internasjonale mesterskap. Bergen kommune savner en n\u00e6rmere beskrivelse av hvilke typer mesterskap og arrangementer som vil falle inn under ordningen. Nordiske mesterskap b\u00f8r inkluderes, og tilskuddene b\u00f8r ikke begrenses til \u00e5 gjelde seniormesterskap. Nordisk mesterskap i sv\u00f8mming og stup i AdO arena og U-23 EM i 3 friidrett p\u00e5 Fana stadion er eksempler p\u00e5 arrangementstyper som b\u00f8r omfattes av ordningen.\u00bb Vedtakskompetanse: Byr\u00e5dets fullmakter, vedtatt av Bergen bystyre i sak 378-20 i m\u00f8te 16. desember 2020, \u00a7 6: \u00abByr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget kan p\u00e5 vegne av bystyret avgj\u00f8re hvorvidt en h\u00f8ringsuttalelse inneholder prinsipielle avveininger og m\u00e5 fremsendes til behandling i bystyret\u00bb Forretningsutvalget har i m\u00f8te 05.11.24 i sak 358/24 fattet f\u00f8lgende vedtak: \u00abUtvalg for barnehage, skole og idrett avgir h\u00f8ringssvar til \u00abH\u00f8ring - Forslag til justeringer i tilskudd til nasjonalanlegg og til idrettsanlegg for internasjonale mesterskap\u00bb p\u00e5 vegne av Bergen kommune.\u00bb Byr\u00e5det innstiller til utvalg for barnehage, skole og idrett \u00e5 fatte f\u00f8lgende vedtak: Byr\u00e5det avgir h\u00f8ringsuttalelse til \u00abH\u00f8ring \u2013 forslag til justering av den statlige tilskuddsordningen til nasjonalanlegg og idrettsanlegg for internasjonale mesterskap\u00bb slik den fremkommer av byr\u00e5dets forslag. Dato: 19. november 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: H\u00f8ringsbrev forslag til justeringer H\u00f8ringsnotat - Forslag til justeringer i tilskudd til nasjonalanlegg og til idrettsanlegg for internasjonale mesterskap Krav og retningslinjer for etablering av nasjonalanlegg 4 "
}