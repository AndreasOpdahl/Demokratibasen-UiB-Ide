{
  "dokument_id": "e2d9faf4-0d2e-5ec8-989b-06564d7560bd",
  "doc_type": "case_presentation",
  "kommune": 4601,
  "tittel": "Opplegg for behandling av Bergen kommunes budsjett/H\u00d8P for 2025 i bystyrets organer",
  "url": "https://bergen.kommune.no/politikere-utvalg/api/fil/bk360/11369104/Framstilling-Opplegg-for-behandling-av-Bergen-kommunes-budsjett-HOP-for-2025-i-bystyrets-organer",
  "tekst": " Forretningsutvalget Saksframstilling V\u00e5r referanse: 2024/158671-1 Saksbehandler: Frank Wessels Opplegg for behandling av Bergen kommunes budsjett/H\u00d8P for 2025 i bystyrets organer Hva saken gjelder: Bystyredirekt\u00f8ren fremmer i denne saken forslag til et opplegg og en tidsplan for \u00e5rets budsjettarbeid i bystyrets organer. Budsjettarbeid og budsjettprosessen i bystyrets organer har ved ulike anledninger de senere \u00e5r og sist p\u00e5 folkevalgtoppl\u00e6ringen 9. september v\u00e6rt tema for diskusjon. Viktige aspekter i denne sammenhengen har v\u00e6rt utvalgenes rolle i budsjettarbeid, tidspress og sen fremleggelse av partienes forslag. Samtidig har det v\u00e6rt tverrpolitisk enighet om at vedtatt opplegg m\u00e5 f\u00f8lges av alle partier og utvalg og at alle partier m\u00e5 fremme sine forslag tidsnok for \u00e5 kunne legge til rette for en reell budsjettbehandling i utvalgene. Det inneb\u00e6rer at alle utvalg jobber med informasjonsinnhenting og behandler partienes forslag og merknader innenfor egne fagfelt. Det foresl\u00e5s i denne saken ikke endringer i utvalgenes rolle i budsjettarbeidet, men bystyredirekt\u00f8ren vil understreke at det er sv\u00e6rt viktig \u00e5 ha et opplegg som det er bred enighet om og at utvalgene og partiene f\u00f8lger vedtatt opplegg og tidsplan. Det legges til grunn at sluttbehandling av budsjettet skjer i bystyret 17. desember 2024. Forslag til vedtak: 1. Forretningsutvalget slutter seg til foresl\u00e5tt opplegg for budsjettarbeid i bystyrets organer slik det g\u00e5r fram av saken. 2. Utvalgene og partiene bes om \u00e5 holde vedtatt opplegg og \u00e5 overholde dato og frister for oversendelse og behandling av enkeltst\u00e5ende forslag. 3. Budsjettm\u00f8tene i utvalgene holdes 3-5. desember og UFKNs budsjettm\u00f8te legges til 12. desember. Sluttbehandling av budsjettet skjer i bystyret 17. desember 2024. Dato: 23. oktober 2024 1 Trine Pettersen Gr\u00f8nbech - bystyredirekt\u00f8r Frank Wessels - seniorr\u00e5dgiver Dokumentet er godkjent elektronisk. Vedlegg: Skriv inn vedlegg her 2 Saksframstilling: Dersom utvalgene og bystyret skal p\u00e5virke prioriteringer og profil i budsjettet, vil det kreve at utvalgene avsetter tid til \u00e5 arbeide aktivt med forslag innenfor egne ansvarsomr\u00e5der. Siden oppstart av valgperioden har det ikke blitt fremmet forslag om grunnleggende endringer i opplegget for budsjettarbeidet. Derfor vil bystyredirekt\u00f8ren i denne saken ikke p\u00e5 eget initiativ foresl\u00e5 endringer i etablert opplegg fra tidligere \u00e5r. Utvalgene og partiene kan selv aktivt bidra til at utvalgene f\u00e5r en mer sentral rolle i budsjettarbeidet. Bystyredirekt\u00f8ren foresl\u00e5r at opplegg for behandling av partienes forslag i utvalgene fra tidligere \u00e5r videref\u00f8res og at alle utvalg behandler (enkeltst\u00e5ende) m\u00e5lforslag og tallforslag knyttet til b\u00e5de investerings- og driftsbudsjettet. Enkeltst\u00e5ende tallforslag til driftsbudsjettet er et sentralt instrument for bystyret til \u00e5 kunne p\u00e5virke budsjettet. Videre er behandlingen av enkeltst\u00e5ende tallforslag en forutsetning for et samarbeid mellom partier om konkrete tiltak i budsjettsammenheng. Hovedutfordringen med behandlingen av enkeltst\u00e5ende tallforslag til driftsbudsjettet er kravet om saldering. Kommuneloven krever at bystyret vedtar et saldert driftsbudsjett (jfr. \u00a714.4). En annen mulighet er \u00f8remerking av midler innenfor et rammebudsjett uten \u00e5 \u00f8ke selve rammebudsjettet for tjenesteomr\u00e5dene, iht. punkt 2 i bystyrets budsjettfullmakter: \u00abBystyret kan \u00f8remerke midler til angitte form\u00e5l innenfor rammebudsjettene til de enkelte tjenesteomr\u00e5dene\u00bb. Bystyredirekt\u00f8ren foresl\u00e5r at de enkelte bystyreutvalgene selv setter en frist for oversendelse av partienes enkeltst\u00e5ende forslag i forkant av utvalgsm\u00f8tene. Detaljering av hvordan de enkelte utvalgene vil gjennomf\u00f8re et slikt opplegg foretas av utvalgenes arbeidsutvalg. Det samme gjelder for hvordan muntlige innlegg fra lag og organisasjoner skal h\u00e5ndteres i de enkelte utvalgene. Ungdomsr\u00e5det, kommunalt r\u00e5d for personer med funksjonsnedsettelse og eldrer\u00e5det gis, som tidligere, rett til \u00e5 fremme forslag til drifts- og investeringsbudsjettet og \u00f8konomiplanen p\u00e5 de tjenesteomr\u00e5der de selv anser som relevant. Bystyreutvalgene voterer over alle forslag fra r\u00e5dene som faller inn under deres ansvarsomr\u00e5der. Etter at fagutvalgene har behandlet forslagene vil disse, slik det har v\u00e6rt etablert praksis i de senere \u00e5rene, oversendes utvalg for finans, kultur og n\u00e6ring. Opplegget for behandling av forslag og merknader fra (fag)utvalgene i utvalg for finans, kultur og n\u00e6ring vil v\u00e6re det samme som i de foreg\u00e5ende \u00e5rene. Alle forslag og merknader som behandles i utvalg for finans, kultur og n\u00e6ring i budsjettm\u00f8tet - og som ikke blir en del av utvalgets innstilling \u2013 oversendes f\u00f8rst bystyregruppen og deretter, i oppdatert versjon, bystyret i form av et eget hefte. For \u00e5 legge til rette for en reell budsjettbehandling i utvalgene, er det en forutsetning at alle partigrupper forholder seg til den fastsatte tidsplanen og datoene for oversendelse av enkeltst\u00e5ende forslag. Selv om fremleggelse av budsjettforslag fra byr\u00e5det i \u00e5r har blitt forskj\u00f8vet til slutten av oktober, har partiene likevel hatt mulighet til \u00e5 oversende budsjettekniske sp\u00f8rsm\u00e5l, slik det har v\u00e6rt etablert praksis for de senere \u00e5r. Det har alltid v\u00e6rt et krav at budsjettinnstillingen fra utvalg for finans, kultur og n\u00e6ring skal v\u00e6re saldert. Videre har det v\u00e6rt en praksis at partienes helhetlige budsjettforslag er saldert. 3 Byr\u00e5dsavdeling for finans, n\u00e6ring og eiendom vil legge til rette for at partiene kan bruke en Framsikt -modul for utarbeidelsen av partienes helhetlige budsjettforslag. Gruppeledere og gruppesekret\u00e6rer vil f\u00e5 tilsendt lenke med ytterligere informasjon og tilgangskoder. Partiene kan velge selv om de \u00f8nsker \u00e5 bruke modulen for fremleggelse av sine helhetlige budsjettforslag. Bystyrets kontor vil ogs\u00e5 i \u00e5r invitere alle gruppesekret\u00e6rer til en gjennomgang av opplegg for budsjettarbeid i utvalg og bystyret. 4 "
}