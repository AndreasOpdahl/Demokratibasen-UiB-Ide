{
  "dokument_id": "4553c8e0-7ee4-5b86-8a2e-185651e2dd66",
  "doc_type": "case_presentation",
  "kommune": 4601,
  "tittel": "Fornyelse av salgs - og skjenkebevillinger 2024 - 2028. Valg av fremgangsm\u00e5te",
  "url": "https://bergen.kommune.no/politikere-utvalg/api/fil/bk360/10029664/Framstilling-Fornyelse-av-salgs-og-skjenkebevillinger-2024-2028-Valg-av-fremgangsmate",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/29729-2 Fornyelse av salgs - og skjenkebevillinger 2024 \u2013 2028. Valg av fremgangsm\u00e5te Hva saken gjelder: Det f\u00f8lger av alkoholloven \u00a7 1- 6 at salgs- og skjenkebevillinger kan gis for 4 \u00e5r av gangen, med opph\u00f8r senest 30. september \u00e5ret etter at nytt kommunestyre tiltrer. Byr\u00e5det skal legge frem sak om \u00ab[r]etningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 \u2013 2028\u00bb. Saken behandles i bystyret i juni. Salgs- og skjenkebevillingene i Bergen kommune ble fornyet for 4 \u00e5r siden og gjelder pr i dag frem til 30. september 2024. Slik det st\u00e5r i dag, opph\u00f8rer derfor alle bevillingene 30. september 2024, og det m\u00e5 foretas en fornyelse av skjenkebevillingene f\u00f8r disse utl\u00f8per. Kontor for skjenkesaker sin vurdering og anbefaling: En fornyelse av skjenkebevillingene kan gj\u00f8res p\u00e5 flere m\u00e5ter. En redegj\u00f8relse for de ulike fremgangsm\u00e5tene er tilgjengelig i vedlagt fagnotat. Fornyelse etter hovedregelen (alkoholloven \u00a7 1-6 annet ledd) \u00abKommunal bevilling til salg av annen alkoholholdig drikk enn nevnt i f\u00f8rste ledd og til skjenking av alkoholholdig drikk kan gis for perioder inntil 4 \u00e5r, og med opph\u00f8r senest 30. september \u00e5ret etter at nytt kommunestyre tiltrer. Slike bevillinger kan dessuten gis for en bestemt del av \u00e5ret, og for en enkelt bestemt anledning.\u00bb En slik fullstendig fornyelse av alle bevillingene hvert 4. \u00e5r inkluderer ny s\u00f8knad og fullstendig vandelsvurdering av den enkelte bevilling. Dette inneb\u00e6rer uttalelse fra skatt og politi. Ved tidligere fornyelser har det blitt gitt mellom 300 og 400 tilbakemeldinger fra h\u00f8ringsinstansene, politi, skatt og kemner. Disse tilbakemeldingene ville ikke p\u00e5 dette tidspunktet ha blitt fanget opp dersom det hadde v\u00e6rt en automatisk fornyelse. En ulempe med fornyelse etter hovedregelen er at den er meget omfattende og ressurskrevende. Helsedirektoratet har i veilederen til alkoholloven uttalt at det \u00e5 spare ressurser for kommunen ikke er form\u00e5let med bestemmelsen. Dette er fra Helsedirektoratet uttalt som f\u00f8lger: \u00abForm\u00e5let med unntaksadgangen er ikke at kommunen skal spare ressurser, men at kommunen i stedet skal kunne bruke ressursene p\u00e5 en annen og mer effektiv m\u00e5te, der en fornyelse etter kommunens skj\u00f8nn ikke er n\u00f8dvendig for \u00e5 ivareta alkoholpolitiske hensyn. Dersom kommunen benytter unntaksbestemmelsen og lar bevillinger l\u00f8pe videre uten ny behandling, vil kommunen for eksempel kunne kanalisere midler til en grundigere oppf\u00f8lging gjennom kontroll og dialogbasert samarbeid for \u00e5 sikre etterlevelse av bevillingsregelverket. Kommunen m\u00e5 fortsatt gjennomf\u00f8re fornyelser der det er behov for det, og kan ikke la v\u00e6re \u00e5 fornye bevillinger for \u00e5 spare ressurser.\u00bb 1 I vurderingen av om hvilken m\u00e5te fornyelsen skal skje p\u00e5 m\u00e5 det gj\u00f8res en vurdering av de ulike hensyn. Automatisk fornyelse etter alkoholloven \u00a7 1-6 tredje ledd Etter en lovendring, gjeldende fra 01.01.2016, ble det \u00e5pnet for at det kan gj\u00f8res en automatisk fornyelse av bevillingene. Dette gj\u00f8res slik at bevillingene ikke opph\u00f8rer men gjelder for en ny periode p\u00e5 4 \u00e5r. \u00abKommunen kan beslutte at bevillinger etter f\u00f8rste og annet ledd likevel ikke skal opph\u00f8re, men gjelde videre for en ny periode p\u00e5 inntil fire \u00e5r med opph\u00f8r senest 30. september \u00e5ret etter at nytt kommunestyre tiltrer. Kommunen kan beslutte at ingen bevillinger skal opph\u00f8re eller fastsette n\u00e6rmere retningslinjer for hvilke bevillinger det m\u00e5 s\u00f8kes om fornyelse for. Ved fastsettelse av disse retningslinjene kan kommunen legge vekt p\u00e5 de samme forhold som ved behandling av ny s\u00f8knad, jf. \u00a7 1-7a. Istedenfor krav om fornyelse kan kommunen endre eller fastsette nye vilk\u00e5r for bevillinger i samme utstrekning som ved behandling av ny bevilling, jf. \u00a7\u00a7 3-2 og 4-3.\u00bb For \u00e5 benytte reglene for fornyelse etter tredje ledd er det i fjerde ledd inntatt en bestemmelse om at en slik beslutning bare vil kunne fattes \u00abdersom kommunen etter kommunevalget har foretatt en gjennomgang av alkoholpolitikken i kommunen, herunder vurdert bevillingspolitikken.\u00bb Dette vilk\u00e5ret er oppfylt n\u00e5r bystyret i Bergen kommune har vedtatt de nye retningslinjene og forskrift. Dersom en velger \u00e5 gj\u00f8re en automatisk fornyelse, vil de enkelte bevillinger ikke bli vandelsvurdert dersom dette ikke spesifiseres som en oppgave. Ved en slik l\u00f8sning risikerer man at akt\u00f8rer som ikke fyller vandelskravene f\u00e5r drive videre frem til de blir gjenstand for en vandelsvurdering. Anbefaling Kontor for skjenkesaker anbefaler at det foretas en automatisk fornyelse av alle bevillinger, med krav om at alle salgsbevillinger skal vandelsvurderes innen et \u00e5r av den nye perioden, og at alle skjenkebevillinger vandelsvurderes innen to \u00e5r av den nye perioden. Med en slik l\u00f8sning vil man fange opp, og luke ut, akt\u00f8rer som har heftelser hos skatt og/eller politi som gir grunnlag for \u00e5 nekte videre bevilling. Dette gj\u00f8res med grunnlag i at vandelskravene skal v\u00e6re oppfylt i hele bevillingsperioden. Byr\u00e5dens vurdering og anbefaling/konklusjon: Bergen er en internasjonal kultur- og reiselivsby, og byens uteliv er en viktig del av opplevelsesbyen Bergen. Byr\u00e5det \u00f8nsker en levende by der kommunen spiller p\u00e5 lag med folk og n\u00e6ringsliv som \u00f8nsker \u00e5 skape aktivitet, arbeidsplasser og opplevelser. N\u00e6ringsdrivende skal oppleve Bergen kommune som en positiv og forutsigbar samarbeidspartner som medvirker til rask saksbehandling og gode prosesser. Derfor har byr\u00e5det, i sin tiltredelseserkl\u00e6ring varslet innf\u00f8ring av automatisk fornyelse av skjenkebevillinger. Byr\u00e5den st\u00f8tter kontor for skjenkesaker sin vurdering og anbefaler en automatisk fornying med vilk\u00e5r som fremkommer i saken. Vedtakskompetanse: Byr\u00e5dets fullmakter \u00a7 28, vedtatt av bystyret 16.12.2020 i sak 378/2. 2 Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak: 1. Alle salgs- og skjenkebevillinger forlenges frem til 30. september 2028. 2. Alle salgsbevillinger skal vandelsvurderes innen et \u00e5r av den nye bevillingsperioden. 3. Alle skjenkebevillinger skal vandelsvurderes innen to \u00e5r av den nye bevillingsperioden. Dato: 19. mars 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: Fagnotat datert 14.02.2024 - Fornyelse av salgs \u2013 og skjenkebevillinger 2024 - 2028 3 "
}