{
  "dokument_id": "cee3b582-370b-58bf-bd05-6f3b9a2051a1",
  "doc_type": "case_attachment",
  "kommune": 4601,
  "tittel": "Tilleggsnotat h\u00f8ringsuttale - H\u00f8yring av meldingar om ny 420 kV kraftleidning Sauda \u2013 Bl\u00e5falli \u2013 Mauranger \u2013 Samnanger \u2013 \u00d8ygarden",
  "url": "https://bergen.kommune.no/politikere-utvalg/api/fil/bk360/11918163/Tilleggsnotat-horingsuttale-Hoyring-av-meldingar-om-ny-420-kV-kraftleidning-Sauda-Blafalli-Mauranger-Samnanger-Oygarden",
  "tekst": " Byr\u00e5dsleders avdeling Til Intern korrespondanse Bystyrets kontor V\u00e5r referanse: 2024/159158-33 Saksbehandler: Richard Taule Fra Dato: 21. januar 2025 Byr\u00e5dsleder Tilleggsnotat h\u00f8ringsuttale - H\u00f8yring av meldingar om ny 420 kV kraftleidning Sauda \u2013 Bl\u00e5falli \u2013 Mauranger \u2013 Samnanger \u2013 \u00d8ygarden I forbindelse med at byr\u00e5dsleder har anmodet om \u00e5 f\u00e5 sak 26/25 H\u00f8ringsuttalelse - H\u00f8yring av meldingar om ny 420 kV kraftleidning Sauda \u2013 Bl\u00e5falli \u2013 Mauranger \u2013 Samnanger \u2013 \u00d8ygarden tilbake til behandling i byr\u00e5det, har Utvalg for milj\u00f8 og byutvikling bedt om en n\u00e6rmere redegj\u00f8relse for grunnlaget for tilbakesendingen. Etter at byr\u00e5det avga sin innstilling til bystyret, har NVE uttalt til blant annet Bergensavisen (17.01.2025) at bergenstraseen likevel kan bli aktuell \u00e5 inkludere i utredningsprogrammet. I tillegg \u00f8nsker NVE \u00e5 unders\u00f8ke n\u00e6rmere de begrunnelsene som Statnett har lagt til grunn n\u00e5r de har forkastet bergenstraseen. Disse nye opplysningene gj\u00f8r at byr\u00e5dsleder ber om at byr\u00e5det f\u00e5r tilbakesendt saken og behandlet den p\u00e5 nytt. Etter at h\u00f8ringssaken ble avgitt av byr\u00e5det den 10. januar 2025, er det byr\u00e5dsleders vurdering at Bergenstras\u00e9en har blitt mer aktuell. Dette er basert p\u00e5 byr\u00e5dsleders helhetlige vurdering av utviklingen i saken siden byr\u00e5det avga sin h\u00f8ringsinnstilling til bystyret. Byr\u00e5det \u00f8nsker derfor \u00e5 gj\u00f8re en ny vurdering av h\u00f8ringsuttalelsen basert p\u00e5 at Bergenstras\u00e9en har blitt mer aktuell enn det byr\u00e5det la til grunn i sin opprinnelige h\u00f8ringsuttalelse. I den opprinnelige habilitetsvurderingen fra byr\u00e5dsleders avdeling ble det omtalt at det b\u00f8r gj\u00f8res en ny habilitetsvurdering dersom forutsetninger i saken endrer seg. N\u00e5r Bergenstras\u00e9en n\u00e5 er blitt ytterligere aktualisert er det byr\u00e5dsleders vurdering at forutsetningene kan ha endret seg. Byr\u00e5dsleder vil derfor be om en ny habilitetsvurdering dersom byr\u00e5det f\u00e5r saken tilbakesendt for ny behandling. Byr\u00e5det er opptatt av \u00e5 gjenopprette tilliten til saksbehandlingen og igjen f\u00e5 rettet fokuset p\u00e5 utbygging av kraftkapasiteten og \u00e5 redusere s\u00e5rbarheten i kraftnettet p\u00e5 Vestlandet. Det er byr\u00e5dets vurdering at en ny behandling av saken vil kunne medvirke til dette. Med hilsen Christine B. Meyer - byr\u00e5dsleder Dokumentet er godkjent elektronisk. Kopi: Bystyrets kontor - Bjarte Kristiansen Fr\u00f8nsdal, Bystyrets kontor - \u00d8ivind Hauge St\u00f8le "
}