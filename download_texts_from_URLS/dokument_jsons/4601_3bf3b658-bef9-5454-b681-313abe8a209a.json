{
  "dokument_id": "3bf3b658-bef9-5454-b681-313abe8a209a",
  "doc_type": "case_presentation",
  "kommune": 4601,
  "tittel": "\u00c5rstad gnr 159 bnr 53 Minde All\u00e9 35. Klagebehandling - dispensasjon fra rekkef\u00f8lgekrav",
  "url": "https://bergen.kommune.no/politikere-utvalg/api/fil/bk360/10492775/Framstilling-Arstad-gnr-159-bnr-53-Minde-All-35-Klagebehandling-dispensasjon-fra-rekkefolgekrav",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/73723-4 \u00c5rstad gnr 159 bnr 53 Minde All\u00e9 35. Klagebehandling - dispensasjon fra rekkef\u00f8lgekrav Hva saken gjelder: Saken gjelder klage over avslag p\u00e5 permanent dispensasjon fra rekkef\u00f8lgekrav for bruksendring fra lokale for bilforhandler til vernet bedrift. Det ble gitt rammetillatelse med midlertidig dispensasjon til 15.03.2024, som ble p\u00e5klaget. Byr\u00e5d for byutvikling tok klagen delvis til f\u00f8lge, og ga forlenget dispensasjon til 31.12.2024. Byr\u00e5dens vedtak ble p\u00e5klaget av advokatfirma CMS Kluge v/advokat Anders Elling Petersen Johansen 30.04.2024. Tiltakshaver er Frydenb\u00f8 eiendom AS. Det er til sammen tre saker for bruksendring p\u00e5 denne eiendommen. Den f\u00f8rste av de andre sakene gjelder Godt br\u00f8d, hvor det er innvilget rammetillatelse, men ikke gitt dispensasjon fra rekkef\u00f8lgekrav. Dette er p\u00e5klaget, og er til behandling i KLAGE-2024/14862. Den andre saken gjelder Storcash, hvor det ble gitt avslag p\u00e5 s\u00f8knad om tillatelse til bruksendring. Den er til behandling i byr\u00e5dsavdelingens sak 2024/131135. Den oms\u00f8kte delen av eiendommen er omfattet av reguleringsplan for \u00c5rstad. Del av gnr 159, 15 og 17 m.fl., Mindemyren, i kraft 2015. I kommuneplanens arealdel (KPA 2018) er den oms\u00f8kte delen av eiendommen lagt som BY2. Det p\u00e5g\u00e5r arbeid med ny reguleringsplan i omr\u00e5det. Tiltaket krever dispensasjon fra plankrav og rekkef\u00f8lgekrav i reguleringsplan. Begge dispensasjoner er innvilget, men dispensasjon fra rekkef\u00f8lgekrav er gitt midlertidig. Midlertidigheten er p\u00e5klaget, og behandles i denne saken. Det ble innhentet uttalelser f\u00f8r rammetillatelse ble gitt. Plan- og bygningsetatens byplanavdeling ga uttale datert 14.12.2023, hvor de uttalte at det m\u00e5tte finnes tilfredsstillende l\u00f8sninger p\u00e5 kj\u00f8ring og varelevering, parkering, kj\u00f8rerampe og fasade. Bymilj\u00f8etaten ga uttale 21.12.2023 hvor de uttalte at det er uheldig \u00e5 legge opp til bruk som er h\u00f8yt i forhold til \u00f8nsket bruk i transformasjonsperioden. De ba ogs\u00e5 om at det ble vurdert om omr\u00e5det og situasjonen rundt bygget egner seg for personer med nedsatt funksjonsevne, da det er lite tilrettelagte trygge gangtilbud fra offentlig vei. Statens vegvesen ga uttale 29.11.2023 hvor de uttalte at det er uheldig at det gis dispensasjon i en situasjon hvor omr\u00e5det er under detaljplanlegging, og ba om at det ble gjort en vurdering av om tiltaket er til hinder for gjennomf\u00f8ring av plan under utarbeidelse. De ba ogs\u00e5 om vurdering av om parkeringsdekning er i tr\u00e5d med dagens krav. Ansvarlig s\u00f8ker opplyser at det er foretatt nabovarsling iht. pbl. \u00a7 21-3, og bekrefter at det ikke er mottatt merknader. 1 Klage: Klager ber om at vedtaket blir omgjort, og at det blir gitt permanent dispensasjon. Det anf\u00f8res at rekkef\u00f8lgekravet er ugyldig, men at dette kan repareres ved \u00e5 innvilge permanent dispensasjon. Klage p\u00e5 fullmaktvedtaket viser til klage p\u00e5 rammetillatelsen, som er omfattende. Det gjengis hovedpunkt under. Klager anf\u00f8rer at det ikke er rettslig grunnlag for at bruksendring av del av eksisterende bygg, som er tilknyttet eksisterende infrastruktur, skal bli rammet av rekkef\u00f8lgekrav. Det vises til Mortensrud-dommen, og anf\u00f8res at rekkef\u00f8lgekravet ikke har slik n\u00e6r sammenheng og dekker reelle behov som utl\u00f8ses eller forsterkes av byggeprosjektet. Klager har ogs\u00e5 anf\u00f8rt at bruksendring ikke er blant tiltakene det kan stilles rekkef\u00f8lgekrav for. Klager mener problemstillingen kan l\u00f8ses ved \u00e5 innvilge permanent dispensasjon, og anf\u00f8rer at vilk\u00e5rene for dette er oppfylt. Det anf\u00f8res at kommunen ikke har vist at hensynene bak rekkef\u00f8lgekravet blir \u00abvesentlig\u00bb tilsidesatt, og at man har lagt til grunn feilaktig faktum. Klager anf\u00f8rer ogs\u00e5 at fordelene er \u00abklart\u00bb st\u00f8rre enn ulempene. Det vises ellers til komplett klage. Fagetatens vurdering og anbefaling: Plan- og bygningsetaten har oversendt klage p\u00e5 byr\u00e5dens fullmaktvedtak uten innstilling. Det er vist til fagnotat p\u00e5 f\u00f8rste klage, og saksutredning for fullmaktvedtaket. I fagnotat til f\u00f8rste klage anbefalte fagetaten at den ikke ble tatt til f\u00f8lge, og at vedtak om midlertidig dispensasjon ble opprettholdt. Fagetaten fant at det var hjemmel for \u00e5 sette rekkef\u00f8lgekrav ogs\u00e5 for oms\u00f8kte tiltak, samt at vilk\u00e5rene for permanent dispensasjon ikke var oppfylt. Det vises ellers til vedlagte fagnotater og fullmaktvedtaket i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Gyldighet av rekkef\u00f8lgekrav Hjemmelen for rekkef\u00f8lgekrav er plan- og bygningsloven \u00a7 12-7 nr. 10, hvor det st\u00e5r at kommunen i \u00abn\u00f8dvendig utstrekning\u00bb kan gi bestemmelser med krav om s\u00e6rskilt rekkef\u00f8lge for gjennomf\u00f8ring av tiltak. I H\u00f8yesteretts dom med referanse HR-2021-953-A (Mortensrud) var tema hvor langt denne bestemmelsen g\u00e5r. F\u00f8rstvoterende uttalte p\u00e5 vegne av flertallet i avsnitt 58: \u00ab[...] I tilfeller hvor kommunen ikke selv har til hensikt \u00e5 utf\u00f8re tiltaket, m\u00e5 \u00a7 12-7 nr. 10 forst\u00e5s slik: Kommunen kan bare oppstille rekkef\u00f8lgebestemmelser for \u00e5 dekke reelle behov som utl\u00f8ses eller forsterkes av utbyggingen, eller for \u00e5 avhjelpe ulemper denne f\u00f8rer til. I dette ligger at det m\u00e5 v\u00e6re en slik relevant og n\u00e6r sammenheng mellom tiltaket og utbyggingsprosjektet at det er berettiget \u00e5 kreve at utbyggingen gjennomf\u00f8res i en bestemt rekkef\u00f8lge. [...]\u00bb (V\u00e5re uthevinger). Klager har anf\u00f8rt at vilk\u00e5rene for rekkef\u00f8lgekrav ikke er oppfylt n\u00e5r det gjelder oms\u00f8kte bruksendring. Sp\u00f8rsm\u00e5let er om rekkef\u00f8lgekravet har n\u00e6r sammenheng med og dekker reelle behov som utl\u00f8ses av tiltaket. 2 Klager har anf\u00f8rt at rekkef\u00f8lgekravet ikke er begrunnet av kommunen p\u00e5 noe tidspunkt, og man finner i alle fall ikke begrunnelsen i plandokumentene. Klager mener denne mangelen ikke repareres av avsnittet i fullmaktvedtaket. Byr\u00e5det ser seg ikke enig i at rekkef\u00f8lgekravet mangler begrunnelse. Det ble vedtatt en mindre endring (denne endringen gjaldt sykkelveg) i 2020, men selve planen ble vedtatt i april 2014. I planbeskrivelsen som fulgte planen til 2. gangs behandling er det omtalt i innledningen (\u00a7 2.1, tredje avsnitt) at \u00abEn plan for hele byomformingsomr\u00e5det gir et grunnlag for \u00e5 sikre felles finansiering av ny infrastruktur og milj\u00f8opprusting. Det er p\u00e5 denne bakgrunn foreliggende omr\u00e5dereguleringsplan er utarbeidet\u00bb. I \u00a7 9.9 er det ogs\u00e5 omtalt hva som trengs av teknisk infrastruktur. Det g\u00e5r ogs\u00e5 frem av saksutredningen til byr\u00e5dssak 58/14 at rekkef\u00f8lgebestemmelser i planen gir grunnlag for finansiering av deler av den felles infrastrukturen gjennom f.eks. utbyggingsavtaler. Det er tatt stilling til om \u00abalt\u00bb skal omfattes av infrastrukturen, ved at \u00abmindre tilpasninger i eksisterende bygningsmasse innenfor samme virksomhet og form\u00e5l\u00bb, jf. bestemmelsene til reguleringsplanen \u00a7 2.1.3, jf. \u00a7 2.1.1, er unntatt plankravet. Iht. saksutredningen til byr\u00e5dssak 58/14 betyr dette at slike tiltak ogs\u00e5 er unntatt rekkef\u00f8lgekrav (s. 20). Kostnadsfordeling for felles infrastruktur er ogs\u00e5 omtalt i planbeskrivelsen, hvor fagetatens syn var at fordelingen burde v\u00e6re forholdsmessig og likt fordelt i planomr\u00e5det. I dette omr\u00e5det er rekkef\u00f8lgekravet angitt generelt, i stedet for at det enkelte prosjekt er knyttet opp mot spesifikke omr\u00e5der/tomter. Dette m\u00e5 imidlertid ses i sammenheng med at dette er en omr\u00e5deplan, hvor man har sett p\u00e5 behovet for infrastruktur totalt n\u00e5r omr\u00e5det skal transformeres. B\u00e5de veier og sosial infrastruktur som torg benyttes av flere brukere enn bare dem som bor/jobber rett ved det aktuelle tiltaket, noe som taler for at det er en relevant og n\u00e6r sammenheng mellom bruksendring og rekkef\u00f8lgekravet. I Statsforvalteren i Oslo og Vikens oppf\u00f8lging av Mortensrud-dommen1 ble det blant annet lagt vekt p\u00e5 at turvegen ligger s\u00e5 n\u00e6rt det planlagte utbyggingsomr\u00e5det at det er naturlig \u00e5 anta at den ville bli benyttet av beboerne i det planlagte utbyggingsomr\u00e5det (jf. vedtakets s. 6). Byr\u00e5det mener de samme hensynene gj\u00f8r seg gjeldende her \u2013 det er naturlig \u00e5 se Mindemyren som et sammenhengende omr\u00e5de, hvor infrastruktur av ulike slag vil bli benyttet av brukere og beboere fra hele omr\u00e5det. Dette gjelder f.eks. torget som skal etableres s\u00f8r for Minde all\u00e9 35, hvor det skal v\u00e6re forbindelse videre til Leaparken og Inndalsveien. Det er klart at denne vil bli benyttet av flere enn brukerne av Minde all\u00e9 35, og lignende synspunkt er ogs\u00e5 gjeldende for annen infrastruktur i omr\u00e5det. Byr\u00e5det finner derfor at det er det \u00abreelt behov\u00bb for rekkef\u00f8lgekravene. N\u00e5r det gjelder sp\u00f8rsm\u00e5let om den oms\u00f8kte bruksendringen utl\u00f8ser eller forsterker behovet for infrastrukturen i rekkef\u00f8lgekravene, har klager vist til at det er snakk om bruksendring av en mindre del av eksisterende bygg, som er tilknyttet eksisterende infrastruktur. Dette stemmer, men eksisterende infrastruktur har store mangler n\u00e5r det gjelder \u00e5 ivareta myke trafikanter og tilby sosial infrastruktur. Disse utfordringene forsterkes ved at man g\u00e5r fra bilforhandler, hvor man kan regne med at mange kunder og ansatte kom med bil, til at det skal v\u00e6re en tilrettelagt arbeidsplass hvor mange ansatte og brukere vil komme med kollektiv og til fots. Klager har anf\u00f8rt at det er lagt til grunn feil faktum, ved at man har lagt til grunn Bymilj\u00f8etatens vurdering av at trafikkmengden vil \u00f8ke med oms\u00f8kte tiltak. Klager mener det er klart at trafikkmengden g\u00e5r ned. Byr\u00e5det viser her til at Bymilj\u00f8etatens uttalelse gjaldt at trafikken ville bli st\u00f8rre enn det som er \u00f8nskelig i omr\u00e5det i fremtiden, samt at det er i strid med KPA og ny regulering. De viser ogs\u00e5 til at det er mye varelevering og tungtrafikk, samtidig som omr\u00e5det har lite tilrettelagte trygge gangtilbud. Trafikken til og fra oms\u00f8kte 1 Statsforvalterens vedtak datert 23.12.2023, ref: 2019/5534 https://www.statsforvalteren.no/siteassets/fm-oslo-og-viken/plan-og-bygg/plan-og- bygningsrett/jordstjerneveien-nytt-vedtak.pdf (bes\u00f8kt 28.05.2024) 3 lokaler vil uansett endre seg, da brukerne til Signo Dokken vil benytte kollektivtransport. Dette utl\u00f8ser behov for bedre tilrettelegging for myke trafikanter, et hensyn som ivaretas av rekkef\u00f8lgekravene. Dette taler etter byr\u00e5dets syn klart for at bruksendringen forsterker behovet for ny infrastruktur. Bruksendring forsterker ogs\u00e5 behovet for annen infrastruktur enn vei, som offentlige m\u00f8teplasser og oppholdsareal, som ogs\u00e5 er omfattet av rekkef\u00f8lgekravene. Dette behovet er etter byr\u00e5dets vurdering allerede til stede i omr\u00e5det, men med nye brukergrupper blir dette forsterket. Selv om oms\u00f8kte bruksendring er en mindre del av b\u00e5de bygget det ligger i og av utbyggingsomr\u00e5det totalt, er byr\u00e5dets vurdering at selv mindre bruksendringer forsterker det eksisterende behovet. Konklusjonen er at rekkef\u00f8lgekravene dekker reelle behov som forsterkes av oms\u00f8kte tiltak. Vilk\u00e5rene for \u00e5 stille rekkef\u00f8lgekrav er derfor oppfylt. Byr\u00e5det vurderer ogs\u00e5 at bruksendring er omfattet av hjemmelen for rekkef\u00f8lgekrav, og viser her til dr\u00f8fting i fullmaktvedtaket. Det er ikke holdepunkt for at lovgiver mente \u00e5 gjennomf\u00f8re en realitetsendring, verken i ordlyd eller i (manglende) omtale av dette i forarbeidene. Dersom bruksendring ikke var omfattet av hjemmelen for rekkef\u00f8lgekrav, ville dette skapt et juridisk tomrom som vanskeliggjorde transformasjon fra en type bygg til en annen. Dispensasjon Sp\u00f8rsm\u00e5let er s\u00e5 om det kan gis dispensasjon fra rekkef\u00f8lgekravet. Det er gitt midlertidig dispensasjon, slik at tiltakshaver skal ha tid til \u00e5 inng\u00e5 en utbyggingsavtale. Klager anf\u00f8rer at vilk\u00e5rene for permanent dispensasjon er oppfylt. Hjemmelen for dispensasjon er pbl. \u00a7 19-2. Den sier at kommunen \u00abkan\u00bb gi dispensasjon dersom hensynene bak bestemmelsen det dispenseres fra, plan- og bygningslovens form\u00e5lsparagraf eller nasjonale eller regionale interesser ikke blir \u00abvesentlig tilsidesatt\u00bb. Det m\u00e5 ogs\u00e5 v\u00e6re \u00abklart\u00bb st\u00f8rre fordeler enn ulemper etter en konkret vurdering. \u00abVesentlig tilsidesatt\u00bb Sp\u00f8rsm\u00e5let er f\u00f8rst om hensynene bak rekkef\u00f8lgekravet, plan- og bygningslovens form\u00e5lsparagraf eller nasjonale eller regionale interesser blir \u00abvesentlig tilsidesatt\u00bb. Klager anf\u00f8rer at hensynene ikke blir tilsidesatt, sett i lys av at det oms\u00f8kte tiltaket er et eksisterende bygg med godkjent infrastruktur. Det anf\u00f8res ogs\u00e5 at en eventuell tilsidesettelse uansett ikke er \u00abvesentlig\u00bb. I denne saken er det som nevnt identifisert et behov for utbedring av infrastruktur, som delvis finansieres av rekkef\u00f8lgekrav for privat utbygging. \u00c5 dispensere i denne saken svekker dermed finansieringen av rekkef\u00f8lgekravene, noe som bidrar til \u00e5 sette dem til side. Dersom en st\u00f8rre del av kostnaden m\u00e5 tas gjennom offentlige budsjett vil dette ogs\u00e5 forsinke utviklingen av omr\u00e5det, til ulempe for beboere og brukere. I omr\u00e5deplanen er det ogs\u00e5 lagt opp til forholdsmessig og rettferdig fordeling mellom utbyggerne, noe som ogs\u00e5 svekkes dersom man dispenserer i denne saken. P\u00e5 den andre siden er dette, som klager p\u00e5peker, et mindre areal. Da \u00f8konomisk bidrag til oppfyllelse av rekkef\u00f8lgekravene skal v\u00e6re forholdsmessig, vil det dermed v\u00e6re et mindre bidrag som bortfaller ved dispensasjon. Dette kan tale for at hensynene ikke blir \u00abvesentlig\u00bb tilsidesatt. I omr\u00e5deplanen er det imidlertid et klart plankrav, hvor gitte delomr\u00e5der skal ha egne detaljreguleringsplaner. Det fremst\u00e5r dermed som om intensjonen i omr\u00e5deplanen ikke har v\u00e6rt at denne skal bygges direkte etter, noe som ogs\u00e5 samsvarer med at plangrepet har v\u00e6rt omr\u00e5de-, ikke detaljplan. Det er derimot klart i plandokumentene til omr\u00e5deplanen at 4 intensjonen har v\u00e6rt forholdsmessig fordeling av den \u00f8konomiske kostnaden ved transformasjonen, noe som taler for at alle tiltak m\u00e5 bidra. Dersom man begynner \u00e5 gi dispensasjoner, med begrunnelsen at byggene skal transformeres videre senere, risikerer man at utbygger venter med transformasjon av hele sine bygg, i p\u00e5vente av at rekkef\u00f8lgekravene oppfylles av andre. Da mange av funksjonene som skal finansieres gjennom rekkef\u00f8lgekrav er offentlige, vil konsekvensen fort bli at kostnaden i sin helhet veltes over p\u00e5 det offentlige, i strid med hensikten bak rekkef\u00f8lgekravet. Klager har ogs\u00e5 argumentert at det er snakk om en mindre del av bygget, som i og for seg stemmer for denne saken. Tiltakshaver har imidlertid inne s\u00f8knader/har f\u00e5tt tillatelse til bruksendring av hele bygget, delt p\u00e5 tre saker. Det er alts\u00e5 snakk om bruksendring av hele bygget, hvor hver del har f\u00e5tt et forholdsmessig krav til anleggsbidrag i forhandlinger om utbyggingsavtale. En dispensasjon her kan alts\u00e5 f\u00e5 store konsekvenser, da andre grunneiere p\u00e5 Mindemyren kan s\u00f8ke dispensasjon for bruksendringer, med argumentasjonen at byggene uansett skal transformeres videre p\u00e5 et senere tidspunkt. Uten rekkef\u00f8lgekrav vil man ikke ha noen garanti for at utbyggerne bidrar til n\u00f8dvendig infrastruktur, og ikke bare venter til rekkef\u00f8lgekravene blir oppfylt av andre. Dette vil v\u00e6re i strid med intensjonen i planen, og kan forsinke prosessen med transformasjon. Klager har anf\u00f8rt at tiltaket ikke medf\u00f8rer \u00f8kt trafikk, noe de mener Bymilj\u00f8etatens uttalelse har lagt til grunn. Byr\u00e5det viser til tidligere dr\u00f8ftelse, og legger vekt p\u00e5 Bymilj\u00f8etatens vurdering av situasjonen for g\u00e5ende. Endret trafikk i omr\u00e5det taler for at det trengs utbedring som det er rimelig at tiltakshaver bidrar til. \u00c5 dispensere kan bidra til \u00e5 sette hensynene bak rekkef\u00f8lgekravet til side. Trafikksikkerhet er ogs\u00e5 en nasjonal interesse, slik at det b\u00e5de er hensyn bak rekkef\u00f8lgekravet og nasjonale interesser som kan bli rammet av en dispensasjon. Form\u00e5lsparagrafen sier ogs\u00e5 at planlegging skal sikre forutsigbarhet, og at det skal legges vekt p\u00e5 langsiktige l\u00f8sninger. Byr\u00e5det vurderer at en dispensasjon kommer i strid med disse hensynene. Klager har vist til at rekkef\u00f8lgekravene uansett blir videref\u00f8rt i detaljreguleringsplan for delomr\u00e5dene, men dette kan etter byr\u00e5dets syn ikke vektlegges. Det er uklart n\u00e5r detaljreguleringsplaner vil bli vedtatt, og man har ikke noen garanti for at byggene vil bli bruksendret videre etter vedtak av detaljregulering. Dersom det dispenseres med begrunnelse at tiltaket er lite, og at det uansett vil bli rekkef\u00f8lgekrav for senere tiltak, kan det oppfordre til \u00e5 gjennomf\u00f8re mindre tiltak i p\u00e5vente av detaljregulering. Dette vil b\u00e5de svekke planen som styringsverkt\u00f8y, og undergrave rekkef\u00f8lgekrav som planverkt\u00f8y. Klager har anf\u00f8rt at manglende dispensasjon er i strid med hensynet til b\u00e6rekraft, og at alternativet for huseier er \u00e5 f\u00e5 inn annen bilrelatert virksomhet. Byr\u00e5det viser her til at godkjente eksisterende bygg er beskyttet mot senere planendringer. Hvordan eier disponerer bygget i tr\u00e5d med den godkjente bruken, er opp til dem. En p\u00e5stand om at man vil handle i strid med \u00f8nskene for utvikling av omr\u00e5det om man ikke f\u00e5r dispensasjon som oms\u00f8kt, kan ikke v\u00e6re avgj\u00f8rende for vurderingen av dispensasjonssp\u00f8rsm\u00e5let. Byr\u00e5det vurderer at en utvikling fra bilbasert n\u00e6ring p\u00e5 sikt vil ivareta hensynet til b\u00e6rekraft, men vurderer at grunneierne uansett vil ha \u00f8konomiske incentiv til \u00e5 transformere omr\u00e5det. Det avgj\u00f8rende i denne saken er etter byr\u00e5dets vurdering at dispensasjon vil svekke planen som styringsverkt\u00f8y, og dermed komme i konflikt med hensynet til planlegging. Klager har anf\u00f8rt at en eventuell tilsidesetting ikke er \u00abvesentlig\u00bb. Byr\u00e5det er enig i at ordlyden \u00abvesentlig tilsidesette\u00bb viser til en h\u00f8yere terskel, men finner at denne er oppfylt i denne saken. Det vises til at kommunens fagetat for vei har uttalt at trafikken vil v\u00e6re h\u00f8yere enn man \u00f8nsker i fremtiden og at trafikksikkerhet er en nasjonal interesse, samt at dispensasjon i denne saken kan bidra til \u00e5 tilsidesette planen som styringsverkt\u00f8y. Byr\u00e5det finner at dispensasjon vil \u00abvesentlig tilsidesette\u00bb hensynene bak rekkef\u00f8lgekravene, nasjonale interesser og plan- og bygningslovens form\u00e5lsparagraf. 5 \u00abKlart\u00bb st\u00f8rre fordeler enn ulemper Subsidi\u00e6rt, forutsatt at f\u00f8rste vilk\u00e5r er funnet oppfylt, er sp\u00f8rsm\u00e5let om det er \u00abklart\u00bb st\u00f8rre fordeler enn ulemper. Ordlyden tilsier en kvalifisert overvekt av fordeler. Klager har anf\u00f8rt at tiltakshavers alternativ til bruksendringen er \u00e5 fortsette med den lovlig etablerte bruken av byggene til bilbutikk og -verksted. Det argumenteres med at dette er verre for trafikksituasjonen p\u00e5 Mindemyren enn oms\u00f8kte bruksendring. Byr\u00e5det viser til at dersom dispensasjon skulle blitt gitt hver gang det nye tiltaket var \u00abbedre\u00bb enn det gamle, ville planlegging som styringsverkt\u00f8y for arealbruken mistet sin funksjon. Man er enig i at det kan v\u00e6re en fordel \u00e5 starte transformasjonen av omr\u00e5det, men man kan ikke ta hensyn til om tiltakshaver vil gjennomf\u00f8re planene eller ikke i vurderingen av hvilke vilk\u00e5r som skal gjelde for bruksendringen. At bygget brukes er naturlig nok positivt, men som klager selv har p\u00e5pekt er det her snakk om en mindre del av den totale bygningsmassen p\u00e5 Mindemyren. Om man velger \u00e5 la ett bygg st\u00e5 tomt om det ikke innvilges dispensasjon, er dette noe tiltakshaver har anledning til \u00e5 gj\u00f8re. Da det er snakk om en mindre del av omr\u00e5det, og det i hovedsak fortsatt er n\u00e6ring, vurderes de negative konsekvensene av tomme lokaler \u00e5 v\u00e6re mindre, hva gjelder p\u00e5virkning p\u00e5 omr\u00e5det totalt sett. Byr\u00e5det viser ogs\u00e5 til at det er kommet til enighet om en utbyggingsavtale med forbehold om videre behandling av klagen, noe som taler for at tiltakshaver ikke faktisk vil la bygget st\u00e5 tomt. Klager har anf\u00f8rt at det er en fordel at antallet parkeringsplasser reduseres/omdisponeres til Signo Dokkens bruk. Byr\u00e5det er enig i at en overgang fra bilbasert tilkomst til bruk av kollektiv og sykkel er en fordel, men dette vil ikke alene l\u00f8se de trafikale utfordringene i omr\u00e5det. Det er som nevnt, og som anf\u00f8rt av klager, snakk om bruksendring av et mindre omr\u00e5de. Hensynet til myke trafikanter kommer p\u00e5 spissen i st\u00f8rre grad enn f\u00f8r bruksendring, men utfordringene m\u00e5 l\u00f8ses p\u00e5 et h\u00f8yere niv\u00e5 enn i en enkelt byggesak. Byr\u00e5det er enig med klager at det er en fordel \u00e5 tilrettelegge for Signo Dokken og deres samfunnsoppdrag. \u00c5 si at dispensasjon vil sikre sentrale lokaler som er lett tilgjengelig for brukerne vil imidlertid v\u00e6re noe upresist, etter byr\u00e5dets vurdering. Dersom dispensasjon ikke innvilges permanent vil ikke konsekvensen v\u00e6re at man ikke f\u00e5r bruksendret, men at man m\u00e5 inng\u00e5 utbyggingsavtale. En dispensasjon vil heller ikke v\u00e6re knyttet opp mot Signo Dokken som leietaker, men lokalenes funksjon slik den godkjennes gjennom bruksendring. Byr\u00e5det vurderer det som ulemper at man ved \u00e5 gi permanent dispensasjon vil svekke grunnlaget for kostnadsdeling i omr\u00e5det. Intensjonen i omr\u00e5deplanen er en kostnadsdeling, og \u00e5 gi unntak for enkelte tiltak vil v\u00e6re i strid med dette. Man har ingen garanti for at lokalet vil bli endret igjen etter vedtak av reguleringsplan, slik at lokalet gir bidrag til oppfyllelse av rekkef\u00f8lgekravet. I reguleringsplanen vil man derimot ha mulighet for \u00e5 unnta mindre tiltak fra rekkef\u00f8lgekravet, men dette m\u00e5 gj\u00f8res som en del av en helhetlig plan hvor man ser p\u00e5 konsekvensene for resten av omr\u00e5det. Byr\u00e5det presiserer ogs\u00e5 at det ikke er intensjonen at man skal betale to ganger for samme areal, men dette m\u00e5 l\u00f8ses ved senere s\u00f8knader, f.eks. ved at det gis dispensasjon dersom detaljreguleringsplanen legger opp til rekkef\u00f8lgekrav som vil ramme ny bruksendring. Byr\u00e5det understreker at man er positive til en slik dispensasjon, da betaling for samme areal to ganger vil v\u00e6re urimelig og i strid med intensjonen om forholdsmessig fordeling av kostnadene. Byr\u00e5dets vurdering er at det ikke foreligger en kvalifisert overvekt av fordeler, og at det dermed ikke er \u00abklart\u00bb st\u00f8rre fordeler enn ulemper. Vurderingen er at vilk\u00e5rene for dispensasjon ikke er oppfylt, jf. pbl. \u00a7 19-2. 6 \u00abKan\u00bb-skj\u00f8nn Dersom man finner at vilk\u00e5rene for dispensasjon er oppfylt, er det opp til kommunens skj\u00f8nn \u00e5 vurdere om dispensasjon skal gis, jf. \u00abkan\u00bb gi dispensasjon. Byr\u00e5det vil her p\u00e5peke at dispensasjon i denne saken fort kan skape en forventning om dispensasjon for andre tiltakshavere i planomr\u00e5det, og at en dispensasjon vil skape presedens for andre saker der de materielle vilk\u00e5rene vurderes oppfylt. Dette vil undergrave reguleringsplan som styringsverkt\u00f8y for arealbruken, og vil svekke rekkef\u00f8lgekrav som verkt\u00f8y i planleggingen. Planleggingen i Mindemyren-omr\u00e5det har tatt lang tid, og man risikerer at positiv dispensasjon f\u00f8rer til at flere tiltakshavere heller s\u00f8ker dispensasjon n\u00e5 enn \u00e5 vente p\u00e5 reguleringsplan. Dette vil i s\u00e5 fall v\u00e6re uheldig, og i strid med plan- og bygningslovens form\u00e5lsparagraf. Det kan v\u00e6re gode argument for at rekkef\u00f8lgekrav ikke skal utl\u00f8ses av mindre tiltak, som \u00abrisikoen\u00bb for dobbel betaling dersom man inkluderer arealet i et senere st\u00f8rre tiltak. Dette er imidlertid vurderinger som b\u00f8r utredes bedre enn man har mulighet til gjennom en dispensasjon, s\u00e6rlig med tanke p\u00e5 hvordan kostnadsfordelingen blir om man unntar enkelte tiltak. Delomr\u00e5dene p\u00e5 Mindemyren er under detaljplanlegging, og rekkef\u00f8lgekrav og fordeling av kostnader er naturlige tema i disse prosessene. Byr\u00e5det anbefaler derfor at det ikke gis dispensasjon selv om de materielle vilk\u00e5rene skulle bli vurdert oppfylt. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fullmaktvedtak datert 07.04.2024 opprettholdes. Klagen tas ikke til f\u00f8lge. Dato: 24. september 2024 Marte Joan Monstad Christine Kahrs Fung. byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 07.05.2024 med f\u00f8lgende vedlegg: a. Klage over vedtak b. Underretning om vedtak c. Fullmaktsak d. Supplering av klage e. Fagnotat datert 21.02.2024 f. Situasjonskart g. Situasjonsplan h. Flyfoto 7 i. Klage p\u00e5 rammetillatelse, bruksendring j. Rammetillatelse k. Uttalelse fra Byplan l. Uttalelse fra Bymilj\u00f8etaten om veg m. Uttalelse fra Statens vegvesen n. S\u00f8knad o. Tegning 2. Minde all\u00e9 35 \u2013 supplering av klage \u2013 lokale for Signo dokken 3. Supplering av klage minde all\u00e9 35 - signert 8 "
}