{
  "dokument_id": "22832cc7-bb51-50ef-a0b3-8fc2f4a58263",
  "doc_type": "case_attachment",
  "kommune": 4601,
  "tittel": "Merknad fra Byantikvaren, kommentert datert 21.11.2022",
  "url": "https://bergen.kommune.no/politikere-utvalg/api/fil/bk360/11187731/Merknad-fra-Byantikvaren-kommentert-datert-21-11-2022",
  "tekst": "Byantikvarens tilbakemelding p\u00e5 innlevert planmateriale til arbeidsm\u00f8te /innleveringsm\u00f8te \u00d8vre Fyllingsvei - Laksev\u00e5g, Gnr. 154, Bnr. 408 m.fl., \u00d8vre Fyllingsveien, Reguleringsplan Forslagsstiller/ 3RW sine kommentarer i gr\u00f8nt. Vi har uttalt oss til saken tidligere, bk360 dok. 2021/00593-12. Her beskrives kulturmilj\u00f8verdiene slik: Aktuell bygning har bevart sin hovedform, med unntak av et st\u00f8rre tilbygg i nordvest. Typologisk har bygget verdi som eksempel p\u00e5 okkupasjonsmaktens byggevirksomhet. Det er, som nevnt, f\u00e5 autentiske brakker igjen fra krigen, og p\u00e5 tross av endringer har bygningen stor kulturhistorisk verdi. Verdien knyttes f\u00f8rst og fremst til det spesielle kulturmilj\u00f8et p\u00e5 Melkeplassen, men ogs\u00e5 har selvsagt bygningen (og bygningsmilj\u00f8et) sv\u00e6rt h\u00f8y verdi som et godt bevart krigsminne. Generelt: Alt i alt er dette et godt form\u00e5l som ivaretar m\u00e5lsetning om ombruk av v\u00e5re historiske bygninger, samtidig som de b\u00e6rende kulturhistoriske verdiene videref\u00f8res. Prosjektet b\u00e6rer likevel preg at man \u00f8nsker en del mer boligareal enn det som er ideelt for den eksisterende bygningen og dette gir seg noen utslag som vi er usikre p\u00e5 om bidrar til god estetisk utforming og ivaretagelse av kulturminnet. Dette gjelder i all hovedsak konsekvensene krav til uteoppholdsareal vil f\u00e5 for bygningen, slik som st\u00f8yskjerm og h\u00f8yde/utforming p\u00e5 denne og p\u00e5 rekkverk p\u00e5 terrasser og altan/balkonger. Omfang av boligareal/ antall boenheter er n\u00f8dvendig for realisering av prosjektet. Antall boenheter er redusert fra 15 boenheter til 10 boenheter gjennom planprosessen. St\u00f8yskjerm og rekkverk vil ha krav til utforming som er mest mulig tilpasset byggets opprinnelig arkitektur, farge og materialitet, samtidig som bygget m\u00f8ter dagens krav til standard. Planbeskrivelsen er illustrert med skisser av bygningen etter ombyggingen. Skissene viser nye takarker- og takvindu, altaner/verandaer med panelt rekkverk i tre og at tilbygget er relativt lite endret. Vi legger til grunn at illustrasjonene er retningsgivende og at p\u00e5f\u00f8lgende s\u00f8knad om tillatelse til tiltak vil legge de samme illustrasjonene til grunn. Illustrasjonsplan og illustrasjoner vil v\u00e6re retningsgivende ved s\u00f8knad om tillatelse til tiltak. Kommentarer til bestemmelser og plankart: Viser til bestemmelse \u00a7 2.1 Estetisk utforming. (og til \u00a7 3.1.2.4.a+b, materialbruk): Bygningen er kommunalt listef\u00f8rt som del av et st\u00f8rre anlegg p\u00e5 Melkeplassen og f\u00e5r et ytterligere juridisk vern gjennom denne planen. Se tidligere uttale for beskrivelse av kulturmilj\u00f8verdiene. Kulturminnerapporten beskriver at materialbruken er liggende trekledning og vinduer og d\u00f8rer er i tre, samt skifer p\u00e5 tak. Det er derfor viktig at materialbruk opprettholdes. Det b\u00f8r derfor suppleres til bestemmelsene at i tillegg til \u00abgod materialbruk og utforming med h\u00f8y arkitektonisk kvalitet skal fasadene kles med trekledning, vinduer og d\u00f8rer v\u00e6re i tre, samt tak skiferkledt. Innspillet tas til f\u00f8lge i bestemmelsene, med unntak av krav om skifertak, da dette vil v\u00e6re for kostbart for \u00e5 kunne realiseres. Taket er allerede skiftet, i likhet med flere av de tilsvarende bygningene i omr\u00e5det. Vi ber ogs\u00e5 om at bestemmelsene suppleres med at bygningens hovedform skal bevares, og at endringer skal tilpasses hovedform. Innspillet tas til f\u00f8lge i bestemmelsene. \u00a7 2.1.2. St\u00f8yskjerming mot veg er et utfordrende element. Fyllingsveien er et historisk veifar der kurvatur er tiln\u00e6rmet som opprinnelig, selv om veisnittet har \u00f8kt i bredde. H\u00f8ye st\u00f8yskjermer med glass og umalt panel vil fremst\u00e5 som et fremmedelement i denne situasjonen og gj\u00f8re opplevelsen av kulturmilj\u00f8et og den verneverdige bygningen vesentlig redusert. Det m\u00e5 gj\u00f8res tiltak for \u00e5 styrke denne opplevelsen av kulturmilj\u00f8et og gi situasjonen \u00f8kte visuelle og estetiske kvaliteter. Dette betyr at det m\u00e5 unders\u00f8kes om max. h\u00f8yde kan reduseres ned til et absolutt minimum, for eksempel ned mot 1,6 meter, og at st\u00f8yskjermen skal brytes opp og ikke skal v\u00e6re sammenhengende, samt at den panelte st\u00f8yskjermen skal males i en farge som harmonerer med omgivelsene. Gjerne en farge som er lik bygningen og som er inspirert av den historiske fargepaletten i omr\u00e5det (r\u00f8d, gul, oker etc, eller lys bl\u00e5 som i dag) Planen \u00e5pner ikke opp for h\u00f8yde p\u00e5 st\u00f8yskjerm utover det som st\u00f8yrapporten har konkludert med at m\u00e5 etableres for \u00e5 sikre et akseptabelt st\u00f8yniv\u00e5 iht. St\u00f8yretningslinjen T1442. Ved s\u00f8knad om tiltak kan det unders\u00f8kes om st\u00f8yskjermens h\u00f8yde kan reduseres noen steder, eller om det kan brytes opp. Det settes krav i planen om fargesetting for st\u00f8yskjermen p\u00e5 samme m\u00e5te som for bygningen, iht. historisk fargepalett. \u00a7 3.1.2.3 b Her sier bestemmelsen at max h\u00f8yde for st\u00f8yskjerm er 2,5 m. Vi gj\u00f8r oppmerksom p\u00e5 at vi legger til grunn at st\u00f8yskjermingen er til for \u00e5 skjerme uteareal, og at det skal gj\u00f8res s\u00e6rlige tilpasninger til eksisterende faktiske forhold. Derfor b\u00f8r skjermen senkes der den kan samt trappes ned i flukt med terrenget/h\u00f8yde p\u00e5 veg. St\u00f8yutredning ved bygges\u00f8knad kan gi mer detaljert fastsetting av variasjon i h\u00f8yder for st\u00f8yskjermen, jf. kommentar over. Det legges til i bestemmelsene at st\u00f8yskjermen skal trappes ned der det er mulig. \u00a7 2.1.3. (og til \u00a7 3.1.2.4.a+b:) Rekkverk skal v\u00e6re tett panelt, som vist i planbeskrivelsens illustrasjonsmateriell, og v\u00e6re malt i husets farge. Her b\u00f8r det suppleres at huset males og tilbakef\u00f8res (eller tilpasses) til en opprinnelig farge. (Vi ser av foto fra 1964 at huset har v\u00e6rt lys bl\u00e5tt fra da eller ogs\u00e5 da)... En fargetrapp vil gi svar p\u00e5 om at huset har hatt flere farger og man kan la seg inspirere av disse. Det er lagt til i planen at hus og st\u00f8yskjerm skal males iht. historisk fargepalett. Det foresl\u00e5s lys bl\u00e5. Plankart: M\u00f8neh\u00f8yde/mh for eksisterende bygg er satt generelt til k +136,0. Bygningens eksisterende tilbygg har en lavere gesims + m\u00f8neh\u00f8yde og m\u00e5 ogs\u00e5 f\u00e5 en angitt max. h\u00f8ydekote som ivaretar en h\u00f8ydeforskjell. Innspillet tas til f\u00f8lge i plankart og bestemmelser. Den eksisterende -opprinnelige brakkebygningen- har f\u00e5tt \u00abtykk strek\u00bb, der tegnforklaringen angir at bygningen er et kulturminne som skal bevares. Vi har i uttale p\u00e5pekt at tilbygget ogs\u00e5 har arkitektoniske kvaliteter og st\u00e5r i et forhold til den opprinnelige bygningen, og vi kan ikke helt se at det er hensiktsmessig \u00ab\u00e5 splitte\u00bb bygningen slik det er vist. Vi ber om at hele den eksisterende bygningskroppen f\u00e5r heltrukken \u00abtykk strek\u00bb. Tilbygget kan likevel endres, men endringene m\u00e5 skje p\u00e5 en m\u00e5te som ivaretar kulturmilj\u00f8verdiene. Innspillet tas til f\u00f8lge i plankart. Kulturminnedokumentasjonen som er levert er grundig, og meget tydelig og godt illustrert. Vi har ingen kommentarer til denne, ut over at den er godkjent. Fint hvis konsulent og tiltakshaver f\u00e5r beskjed om at vi kan stille p\u00e5 et eget m\u00f8te dersom behov, for \u00e5 diskutere denne tilbakemeldingen, sp\u00f8rsm\u00e5l eller annet som ang\u00e5r planen og prosjektet. "
}