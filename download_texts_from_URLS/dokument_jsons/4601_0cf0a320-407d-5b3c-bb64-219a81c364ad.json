{
  "dokument_id": "0cf0a320-407d-5b3c-bb64-219a81c364ad",
  "doc_type": "case_presentation",
  "kommune": 4601,
  "tittel": "Bergenhus, Gnr. 163, Bnr. 23, m.fl., M\u00f8llendal \u00d8st,\nUndervisningsform\u00e5l, Arealplan-ID 70990000, detaljreguleringsplan, 2.gangsbehandling",
  "url": "https://bergen.kommune.no/politikere-utvalg/api/fil/bk360/10192078/Framstilling-Bergenhus-Gnr-163-Bnr-23-m-fl-Mollendal-Ost-Undervisningsformal-Arealplan-ID-70990000-detaljreguleringsplan-2-gangsbehandling",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56794-242 Bergenhus, Gnr. 163, Bnr. 23, m.fl., M\u00f8llendal \u00d8st, Undervisningsform\u00e5l, Arealplan-ID 70990000, detaljreguleringsplan, 2.gangsbehandling Hva saken gjelder: Konsulent Henning Larsen Architects AS foresl\u00e5r p\u00e5 vegne av Statsbygg detaljregulering for et ca. 22,7 daa stort omr\u00e5de i M\u00f8llendal \u00f8st i Bergenhus bydel. Hensikten med reguleringsplanarbeidet er \u00e5 etablere et nytt undervisningsbygg for musikk, Griegakademiet, i samlokalisering med dagens undervisningsbygg i M\u00f8llendalsveien 61 (KMD-bygget). Tomt for nytt GA-bygg Dagens KMD-bygg Figur 1 (venstre): Oversiktsfoto med r\u00f8d markering av planomr\u00e5det sammen med markering av eksisterende KMD-bygg og tomt for nytt GA-bygg. Figur 2 (h\u00f8yre): Perspektiv av foresl\u00e5tt nytt GA-bygg til venstre, dagens KMD-bygg til h\u00f8yre og nytt torg med gr\u00f8ntomr\u00e5der mellom byggene. Planforslaget tilrettelegger for at fagfeltene kunst, musikk og design samt fakultetets administrasjon kan samles. Antall studenter i planomr\u00e5det vil \u00f8ke fra 330 til 650, mens antall \u00e5rsverk vil \u00f8ke fra 94 til 154. B\u00e5de nytt bygg for Griegakademiet og dagens KMD-bygg er tidligere regulert i gjeldende reguleringsplaner for omr\u00e5det. Fordi det foresl\u00e5s endringer i byggeh\u00f8yder, utnyttelsesgrad, utforming av bygg og byrom med mer, s\u00e5 er det utarbeidet forslag til ny detaljreguleringsplan. Planforslaget omfattes ikke av forskrift om konsekvensutredning. Hovedinnhold i planforslaget Planforslaget legger til rette for at nybygget for Griegakademiet (GA-bygget) kan etableres innenfor felt o_UN1. Dagens undervisningsbygg (KMD-bygget) reguleres p\u00e5 felt o_UN2. Byggene reguleres med kobling under bakken p\u00e5 felt o_UN3 (vertikalniv\u00e5 1 under bakken). Regulering av KMD-bygg tar utgangspunkt i dagens situasjon, men gir mulighet for mindre utvidelser p\u00e5 dagens g\u00e5rdsrom mot nord. Uteomr\u00e5det vest for dagens KMD-bygg reguleres til torg o_TO5. 1 Mellom bygningene foresl\u00e5s det et allment tilgjengelig torg p\u00e5 felt o_TO4, med universelt utformet gangforbindelse, gr\u00f8ntarealer, oppholdssoner og sykkelparkering. Planomr\u00e5det inkluderer deler av M\u00f8llendalsveien mot vest, og regulerer et torg p\u00e5 felt o_TO3 i nord mot bybanestoppet. Torget o_TO3 gir snumulighet for kj\u00f8ret\u00f8y og ivaretar trafikksikkerheten til myke trafikanter. Tverrsnittet i M\u00f8llendalsveien p\u00e5 vestsiden av o_UN1 er regulert med en utforming som sikrer oppstillingsplass for varebil og HC-parkering, gatetr\u00e6r, materialbruk som fremhever vegen som sykkelgate og tosidig fortau. Planforslaget tilrettelegger for etablering av flere gangforbindelser, herunder turveg o_TV1 og o_TV2 p\u00e5 \u00f8stsiden av byggene, mellom Fl\u00f8entrappen og M\u00f8llendalsveien, og en trapp langs nordre fasade til GA-bygget innenfor bestemmelsesomr\u00e5det #2. Felt B med bestemmelsesomr\u00e5det #1 ivaretar siktlinjer og sikrer mulighet for etablering av en fremtidig gangforbindelse mellom M\u00f8llendal og Fl\u00f8enbakken dersom jernbanelinjen/utrekkesporet skulle avvikles i fremtiden. Figur 3: Venstre bilde viser plankartet, h\u00f8yre bilde viser illustrasjonsplan. 2 Figur 4: Fasadeoppriss langs M\u00f8llendalsveien sett fra vest, nytt GA-bygg midt i bildet. Figur 5: Snitt sett fra vest som viser nytt GA-bygg midt i bildet, med forbindelse under bakken til eksisterende KMD-bygg til h\u00f8yre (vist som gr\u00e5tt volum). Planstatus Kommuneplanens arealdel I kommuneplanens arealdel 2018 (KPA2018) er planomr\u00e5det avsatt til bebyggelse og anlegg, og hele omr\u00e5det ligger i sentrumsform\u00e5l. Hoveddelen ligger i sone 2- byfortettingssone, mens den nordvestre delen ligger i sone 1-sentrumskjerne. Kommunedelplan Planomr\u00e5det omfattes av kommunedelplan (KDP) Store Lungeg\u00e5rdsvann, S\u00f8ndre del. Omr\u00e5det for GA-bygg er avsatt til \u00abAnnet byggeomr\u00e5de\u00bb med blanding av funksjoner (eldre plan- og bygningslov), mens omr\u00e5det for KDM-bygget er avsatt til \u00abOffentlig bygning\u00bb. KDP Store Lungeg\u00e5rdsvann har flere kvalitetskrav til ny bebyggelse langs Store Lungeg\u00e5rdsvann og bebyggelse med fasade mot offentlig gate/byrom. Nye bygg skal ha h\u00f8y arkitektonisk kvalitet og siktlinjer og solforhold m\u00e5 bli tatt hensyn til. Det m\u00e5 tilrettelegges for gode uteoppholdsarealer der publikumsrettede funksjoner p\u00e5 gateplan kan bidra til \u00e5 skape liv og sosial kontroll. Det blir ogs\u00e5 vist til omr\u00e5dets s\u00e6regenhet og viktigheten av en allmenn tilgjengelighet til vannfronten og parkomr\u00e5der. Reguleringsplaner Det er i hovedsak 3 reguleringsplaner som er aktuelle for planomr\u00e5det: Figur 6: Venstre bildet viser reguleringsplan M\u00f8llendal \u00f8st, vedtatt i 2010. Bildet i midten viser M\u00f8llendal \u00f8st, omr\u00e5de 01, som er mindre endring fra 2013 avgrenset til KMD-bygget og tilgrensende veier. Bildet til h\u00f8yre viser utsnitt av omr\u00e5deregulering til bybanen, vedtatt i 2017. 3 \u2022 Reguleringsplan M\u00f8llendal \u00f8st, arealplanID 19410000, ble vedtatt i 2010 og inkluderte hele det foresl\u00e5tte planomr\u00e5det sammen med flere andre utbyggingsfelter. Arealet med nytt GA-bygg er vist som felt B4, mens dagens KMD-bygg er vist med felt 01. Denne reguleringsplanen omtales av PBE og i planbeskrivelsen som \u00abModerplanen\u00bb. \u2022 Reguleringsplan M\u00f8llendal \u00f8st, omr\u00e5de 01, arealplanID 19410001, er en mindre reguleringsendring som ble vedtatt i 2013. Endringen gjelder kun feltet der dagens KMD- bygg er etablert (O1) sammen med tilgrensende veiarealer. Omtales av PBE og i planbeskrivelsen som \u00abEndringsplanen\u00bb. \u2022 Omr\u00e5dereguleringsplan for bybanen (Bybanen fra sentrum til Fyllingsdalen, Delstrekning 1: Nonneseter \u2013 Kronstad), arealplanID 64040000, vedtatt i 2017. Omr\u00e5det som omfatter GA-bygget og noen boligeiendommer \u00f8st for jernbanesporet ble regulert til bebyggelse og anlegg (BA) og p\u00e5f\u00f8rt hensynsone #91_7, midlertidig rigg- og anleggsomr\u00e5de. Bestemmelser fastsetter at eldre reguleringsplan skal gjelde foran omr\u00e5dereguleringsplanen fra ett \u00e5r etter at bruken av omr\u00e5det til midlertidig rigg- og anleggsomr\u00e5de opph\u00f8rer. Omr\u00e5dereguleringsplanen omtales av PBE og i planbeskrivelsen som \u00abBybaneplanen\u00bb. Planprosess og medvirkning Oppstart Oppstart av planarbeidet ble varslet 06.05.2022. H\u00f8ring og offentlig ettersyn Planforslaget ble lagt ut til offentlig ettersyn og h\u00f8ring 29.04.2023 med h\u00f8ringsfrist 13.06.2023. Det kom inn 5 private merknader og 14 uttalelser fra h\u00f8ringsinstanser. Disse er oppsummert og kommentert av forslagsstiller i vedlagt merknads- og endringsskjema datert 12.01.2024. Merknader og uttalelser har f\u00f8lgende hovedpunkter: Arkitektur og kulturmilj\u00f8: \u2022 Hensynet til eksisterende strukturer m\u00e5 vektlegges i valg av arkitektonisk uttrykk. \u2022 Eksisterende siktlinjer m\u00e5 ivaretas. \u2022 Det m\u00e5 sikres god kvalitet ved utforming og materialbruk p\u00e5 bygg, gatel\u00f8p og torg. Gr\u00f8nnstruktur: \u2022 Det m\u00e5 sikres at allmenningen reguleres med offentlig status og f\u00e5r et frodig preg. \u2022 Treplanting langs foresl\u00e5tt nybygg vil v\u00e6re mulig ved \u00e5 innsnevre M\u00f8llendalsveien. Andre forhold: \u2022 F\u00f8r godsterminalen blir flyttet, er det ikke aktuelt \u00e5 fjerne jernbanesporet, kryssing av jernbanespor m\u00e5 da skje planfritt. \u2022 Antall trygge innend\u00f8rs sykkelparkeringsplasser m\u00e5 \u00f8kes. \u2022 Foresl\u00e5tt felt B b\u00f8r utvides til \u00e5 omfatte hele eiendommen som tidligere huset Fl\u00f8enbakken 27-31. Det anbefales at tomten forblir ubebygget. Hvis den bebygges, m\u00e5 det v\u00e6re en lav utnyttingsgrad, og bebyggelse tilpasses eksisterende kulturmilj\u00f8. I merknader fra naboer er det pekt p\u00e5 f\u00f8lgende; \u2022 Velforening for Fl\u00f8en, M\u00f8llendal og Nubben ber om at plangrensen utvides slik at den omfatter tomt for plassering av verneverdig sj\u00f8hus, tidligere Kalfarveien 99. \u2022 Flere naboer viser til den tidligere tverrforbindelsen fra Fl\u00f8en (ved Fl\u00f8enbakken 41a-f) til M\u00f8llendalsbakken ble \u00f8delagt ved bybaneutbyggingen og ber om at den erstattes. \u2022 Felt B (del av gnr. 163, bnr. 60) m\u00e5 b\u00e5ndlegges mot bygging slik at siktlinjen fra Fl\u00f8enbakken mot torg og mot Fl\u00f8en bybanestopp sikres. \u2022 Ny eier av gnr. 163, bnr. 60 ber om at arealet som er foresl\u00e5tt som felt B innskrenkes. 4 Endringer i planforslaget og begrenset h\u00f8ring For \u00e5 im\u00f8tekomme innspill fra h\u00f8ring og offentlig ettersyn ble det gjennomf\u00f8rt endringer av planforslaget. De viktigste endringene knyttet til dette er oppsummert i vedlagt merknads- og endringsskjema datert 12.01.2024. Underveis i reguleringsprosessen ble det ogs\u00e5 gjennomf\u00f8rt en prosjektkonkurranse. Dette f\u00f8rte til mindre justeringer av prosjektet som kan oppsummeres til f\u00f8lgende punkt: \u2022 Byggeh\u00f8yde for GA ble foresl\u00e5tt \u00f8kt med 0,5 m, mens volumet ble redusert. \u2022 I samr\u00e5d med Bymilj\u00f8etaten ble veibredden i M\u00f8llendalsveien justert ned fra 5,5m til 4,5m for \u00e5 f\u00e5 plass til treplanting langs vestfasaden. \u2022 Foresl\u00e5tt snusl\u00f8yfe/torg i enden av M\u00f8llendalsveien ble foresl\u00e5tt forskj\u00f8vet nord- og vestover. \u2022 Det ble foresl\u00e5tt en torg/gangforbindelse over tunnellinntaket til bybanen i nord\u00f8st og en gangforbindelse fra trapperepos over sykkelbroen langs \u00f8stsiden av undervisningsbyggene. Det ble gjennomf\u00f8rt en begrenset h\u00f8ring i perioden 20.11.2023 - 18.12.2023, slik at ber\u00f8rte parter fikk mulighet til \u00e5 uttale seg til endringene. Det ble mottatt 3 private merknader og 10 h\u00f8ringsuttalelser. Disse er oppsummert og kommentert av forslagsstiller i vedlagt merknads- og endringsskjema datert 12.01.2024. Merknader og uttalelser har f\u00f8lgende hovedpunkter: Arkitektur og kulturmilj\u00f8: \u2022 Bygget Draugen og uteomr\u00e5det er regulert til hensynssone H570 bevaring kulturmilj\u00f8 omr\u00e5dereguleringen for bybanen. Byantikvaren anbefaler at hensynssonen opprettholdes, alts\u00e5 minimum 2 meter fra fasadeliv til den bevaringsverdige bygningen. \u2022 Felt B omfattes av hensynssone kulturmilj\u00f8 H570_2 Fl\u00f8en i KPA2018 og m\u00e5 videref\u00f8res i planforslaget av hensynet til kulturmilj\u00f8 langs Fl\u00f8enbakken. Gr\u00f8nn struktur: \u2022 Bl\u00e5gr\u00f8nne elementer m\u00e5 sikres bedre p\u00e5 torg o_TO4. Antallet tr\u00e6r m\u00e5 sikres. Trafikk: \u2022 Kj\u00f8rem\u00f8nsteret m\u00e5 v\u00e6re lett lesbart. \u2022 Det m\u00e5 sikres trygge gangakser p\u00e5 \u00f8st- og vestsiden av snusl\u00f8yfen. \u2022 L\u00f8sningen som er vist med form\u00e5let turveg langs sykkelstamvegen kan aksepteres, men kan ikke etableres eller driftes av Bane Nor. \u2022 Det m\u00e5 sikres gatestein med rullevennlig dekke i M\u00f8llendalsveien. Andre forhold \u2022 Felt B er ulogisk utformet og samsvarer ikke med eksisterende situasjon. Det stilles sp\u00f8rsm\u00e5l ved avkj\u00f8ringspil og form\u00e5let med denne. \u2022 Det er uheldig at plandokumentene antyder at godsterminalens uttrekkspor kan frigis. I merknader fra naboer er det pekt p\u00e5 f\u00f8lgende: \u2022 \u00d8nsker fortsatt reetablering av tidligere tverrforbindelse ned fra Fl\u00f8enbakken. \u2022 \u00d8kt byggeh\u00f8yde gj\u00f8r at bygget vil virke sv\u00e6rt ruvende, det vises blant annet til at: o bygget ikke er tilpasset dagens arkitektur eller tilgrensende hensynsone H570 o arealet som er avsatt til bygget er for begrenset for et s\u00e5 stort bygg o bygget vil kaste lange skygger p\u00e5 boligeiendommene p\u00e5 \u00f8stsiden o bygget vil forringe siktlinjen o aktiviteter i det foresl\u00e5tt bygget kan gi st\u00f8y o foresl\u00e5tt torg over bybanens tunellinnslag (o_TO6) kan med fordel reguleres for \u00e5 romme et bygg for allmennheten o bygget b\u00f8r plasseres i Gr\u00f8nneviks\u00f8ren ved studentblokken 5 o bygget vil komme for n\u00e6rt eksisterende boligblokk og ha en byggeh\u00f8yde som sammen vil gi \u00f8kt innsyn og redusert privatliv og velv\u00e6re, og p\u00e5virke utsikt og solforholdene for beboerne. Endringene i planforslaget etter begrenset h\u00f8ring er oppsummert i vedlagt merknads- og endringsskjema datert 12.01.2024. Fagetatens vurdering og anbefaling: Plan- og bygningsetaten (PBE) har utarbeidet et fagnotat som f\u00f8lger planforslaget. Under oppsummeres de viktigste vurderingene, se vedlagt fagnotat for mer detaljerte beskrivelser. Forholdet til overordnede planer og strategier PBE vurderer at planforslaget er i tr\u00e5d med overordnede planer og bygger opp under \u00abG\u00e5byen Bergen\u00bb og andre viktige f\u00f8ringer i kommuneplanens samfunnsdel (KPS). Utnyttingsgrad og byggeh\u00f8yde Planlagt undervisningsbygg, Griegakademiet (GA-bygget) p\u00e5 felt o_UNI Reguleringsplanen M\u00f8llendal \u00d8st har maksimal byggeh\u00f8yde p\u00e5 kote +21,5 for felt B4. Planforslaget inneb\u00e6rer at byggeh\u00f8yden for nytt GA-bygg \u00f8kes til maksimal gesimsh\u00f8yde p\u00e5 kote +24. Bestemmelser tillater tekniske installasjoner takflater, herunder solcelleanlegg som medf\u00f8rer \u00f8kning inntil kote + 24,5. Planforslaget inneb\u00e6rer at utnyttelsesgraden \u00f8kes til %-BRA=310%, fra gjeldende utnyttelsesgrad p\u00e5 %-BRA=300% i M\u00f8llendal \u00f8st. Gjennom reguleringsprosessen er fotavtrykket til nytt GA-bygg blitt redusert ved at fasader er trukket inn. PBE er positiv til byggeh\u00f8yde og utnyttelsesgrad og endringene som er gjort gjennom reguleringsprosessen. PBE sine vurderinger knyttet til dette blir redegjort for under. Figur 7 (venstre): Illustrasjon som viser fotavtrykket til nytt GA-bygg er redusert gjennom reguleringsprosessen. Figur 8 (h\u00f8yre): Illustrasjon av to bygningskropper som er regulert inn over dagens KMD-bygg mot nord\u00f8st i reguleringsplanen M\u00f8llendal \u00d8st, omr\u00e5de 01 (mindre endring fra 2013), men som ikke er realisert og som utg\u00e5r i planforslaget. Dagens undervisningsbygg, KDM-bygget p\u00e5 felt o_UN2 Reguleringsplanen M\u00f8llendal \u00d8st, omr\u00e5de 01 (mindre endring fra 2013) har maksimal byggeh\u00f8yde p\u00e5 kote +27,5 p\u00e5 felt O1, med mulighet for tekniske installasjoner/ heishus inntil kote +30,0. Det er samtidig regulert inn mulighet for at dagens KMD-bygg kan utvides med to store bygningskropper/lameller med maksimal byggeh\u00f8yde kote +32, men disse er ikke realisert (Figur 8). Planforslaget inneb\u00e6rer at byggeh\u00f8yden for KMD-bygget reguleres i samsvar med dagens situasjon. Det vil si maksimal kote +24 mot M\u00f8llendalsveien i s\u00f8rvest og maksimal kote +28 mot bebyggelsen i Fl\u00f8enbakken i nord\u00f8st. Det foresl\u00e5s samtidig at dagens \u00e5pne g\u00e5rdsrom p\u00e5 nordsiden kan bygges igjen til kote +10 og at tak over verksteder fastsettes til kote +9. PBE viser til at reduksjonen i byggeh\u00f8yder og utnyttelsesgrad for dagens KMD-bygg gir 6 mulighet for at arealer foran og mellom byggene i stedet kan reguleres til torgform\u00e5l. PBE vurderer at dette er positivt for nabolag og allmennheten. Arkitektur Det nye GA-bygget vil ligge mellom ny og eldre boligbebyggelse, og samtidig n\u00e6rt det eksisterende KMD-bygget. PBE vurderer at nybygget er tilpasset dagens KMD-bygg og ikke konkurrerer om oppmerksomheten. Dagens kantine i KMD-bygget skal flyttes til nybygget, og det skal etableres konsertsaler i nybygget, og fasadene skal v\u00e6re \u00e5pne. PBE vurderer at dette vil bidra til \u00e5 trekke publikum inn, og ivareta KDP sine f\u00f8ringer om publikumsrettede funksjoner p\u00e5 gateplan. Planforslaget inneb\u00e6rer at byggeh\u00f8yden p\u00e5 GA-bygget \u00f8ker med 3 meter sammenlignet med reguleringsplanen M\u00f8llendal \u00f8st. Dette medf\u00f8rer noe endring i utsikt, solforhold og innsyn for naboer og n\u00e6rmilj\u00f8. Samtidig har fotavtrykket til GA-bygget blitt redusert gjennom reguleringsprosessen ved at tidligere foresl\u00e5tte utkraginger utg\u00e5r. PBE vurderer at reduksjon av bygningsvolumet til GA-bygget sammen med gode siktlinjer p\u00e5 nord og s\u00f8rsiden kompenserer for den foresl\u00e5tte \u00f8kningen i byggeh\u00f8yde. Selv om bredden p\u00e5 torget o_TO4 endres ved at nordre form\u00e5lsgrense er flyttet s\u00f8rover, s\u00e5 vurderer PBE at dette allikevel gir et tilstrekkelig bredt torg med gode siktforhold siden overbygningene (2 lameller) i gjeldende reguleringsplan for KMD-bygget utg\u00e5r i planforslaget. Figur 9: Illustrasjon over viktige siktlinjer i planomr\u00e5det. Figur 10 (h\u00f8yre): Perspektiv fra luften som viser foresl\u00e5tt bebyggelse, torg, gater, gr\u00f8nnstruktur og byrom. Mobilitet Det er utarbeidet trafikkvurdering som viser at M\u00f8llendalsveien i dag domineres av myke trafikanter. Etter \u00e5pning av bybanen har antall g\u00e5ende \u00f8kt, antall syklister minket og biltrafikken har \u00f8kt noe. Planlagt ny utbygging vil medf\u00f8re \u00f8kning av alle trafikantgruppene. Planforslaget regulerer M\u00f8llendalsveien til kj\u00f8revei, men utformingen tilpasses g\u00e5ende og syklende. Parkering for biler og sykler Det tilrettelegges for 5 parkeringsplasser for bevegelseshemmede, fordelt p\u00e5 2 offentlige HC- plasser langs M\u00f8llendalsveien \u00f8stside innenfor felt o_SK3 og 3 HC-plasser p\u00e5 nordsiden av KMD-bygget innenfor felt o_UN2 for ansatte og studenter. Forslagsstiller har behov for inntil 4 parkeringsplasser for driftskj\u00f8ret\u00f8y p\u00e5 felt o_UN2, hvor 2 av disse vil v\u00e6re i daglig bruk mens 2 vil brukes ved behov. KPA2018 medf\u00f8rer krav om 282 parkeringsplasser for sykkel for KMD-bygget og 180 plasser for det nye GA-bygget, vurdert i forhold til antall \u00e5rsverk ansatte. Planforslaget har krav om minimum 230 sykkelparkeringsplasser, men det tilrettelegges for at antallet skal \u00f8kes til 340 plasser dersom behovet tilsier det. PBE vurderer det som en god l\u00f8sning at antallet \u00f8ker i takt med behovet, men forutsetter at plasseringen ikke har negative konsekvenser for 7 utearealer og gr\u00f8nnstruktur. Plassering, typer, fordeling med mer p\u00e5 sykkelparkering er ikke endelig sikret i bestemmelser, men skal avklares ved rammetillatelse. PBE anbefaler at sykkelparkering for ansatte lokaliseres innend\u00f8rs. Torg og byrom PBE vurderer at de 3 nye torgene vil danne viktige byrom og m\u00f8teplasser. Torgene o_TO4 og o_TO5 vil fungere som en videref\u00f8ring av det offentlige torget som ligger p\u00e5 vestsiden av M\u00f8llendalsveien. PBE viser til at dagens snuhammer i enden av M\u00f8llendalsveien erstattes av et nytt torg o_TO3 med snusl\u00f8yfe for \u00e5 unng\u00e5 at store biler rygger i n\u00e6rheten av bybanestoppet. Varelevering I M\u00f8llendalsveien er det i dag varelevering og avfallshenting til flere n\u00e6ringslokaler, dagligvarebutikker, spisesteder og til dagens KMD-bygg. Snusl\u00f8yfen p\u00e5 det nye torget o_TO3 tilrettelegger for at varelevering kan skje i ny lomme langs \u00f8stsiden av M\u00f8llendalsveien. Opparbeidelse av o_TO3 er sikret med rekkef\u00f8lgekrav til midlertidig brukstillatelse/ferdigattest. PBE anbefaler at det opparbeides et midlertidig kj\u00f8rbart dekke for \u00e5 ivareta trafikksikkerhet i anleggsfasen, og at dette sikres med rekkef\u00f8lgekrav knyttet til igangsettingstillatelse. Universell tilkomst Det er h\u00f8ydeforskjeller i og utenfor planomr\u00e5det, og det nye torget o_TO4 vil ligge i en terrenghelling. For \u00e5 oppn\u00e5 kravet om universell utforming m\u00e5 gangveien svinge seg gjennom store deler av allmenningens nedre del. PBE vurderer at denne gangveien blir ganske lang for de som ikke kan bruke trappene, men begrensninger p\u00e5 tilgjengelig areal vanskeliggj\u00f8r andre l\u00f8sninger. PBE forutsetter at innvendig heis ogs\u00e5 blir et alternativ for \u00e5 komme opp til inngangen langs s\u00f8rfasaden p\u00e5 kote +9,13. Allmenn tilgjengelighet for g\u00e5ende Naboer viser til at det tidligere gikk en sti fra Fl\u00f8enbakken og ned til M\u00f8llendalsveien, men at denne snarveien ble fjernet ved etablering av uttrekksporet. Naboer ber om at det etableres en ny gangforbindelse gjennom omr\u00e5det. PBE vurderer at det ikke er mulig \u00e5 erstatte den tidligere tverrforbindelsen, men viser til at planforslaget bidrar med etablering av flere nye gangforbindelser. Planforslaget har rekkef\u00f8lgekrav som sikrer opparbeidelse av alle disse forbindelsene, unntatt o_GS1. PBE anbefaler at o_GS1 inng\u00e5r i rekkef\u00f8lgekrav, se redegj\u00f8relse under temaet rekkef\u00f8lgekrav. Planforslaget gir mulighet for en fremtidig reetablering av en tverrforbindelse i bestemmelsesomr\u00e5de #1 fra Fl\u00f8enbakken gjennom felt B, men denne kan ikke etableres s\u00e5 lenge jernbanesporet er i drift. Bane Nor har innvendinger mot denne muligheten fordi uttrekksporet vil v\u00e6re i bruk i uoverskuelig fremtid. PBE anbefaler at planforslaget beholder muligheten, selv om det er usikkert om og n\u00e5r en slik tverrforbindelsen kan etableres. 8 Figur 11 (venstre): Nye forbindelser gjennom omr\u00e5det vist med gr\u00f8nne linjer p\u00e5 eiendomskart. Figur 12 (h\u00f8yre): Foto sett fra dagens bro opp mot Fl\u00f8enbakken sett s\u00f8rover med jernbanespor/uttrekkespor, sykkelvei og trappetilkomst, bybanens tunnellinnslag til h\u00f8yre. Dagens KMD-bygg til h\u00f8yre bak i bildet. Barn og unges interesser Omr\u00e5det rundt nytt GA-bygg er i dag sikret med sikringsgjelder og er ikke egnet for barns lek. PBE viser til registreringer om barn som aker i bakken nord for KMD-bygget. Selv om planforslaget medf\u00f8rer at bakken vil utg\u00e5 ved opparbeidelse av nytt torg og byrom, s\u00e5 vil barn og unge i fremtiden kunne bruke Kunstallmenningen og det nye torget for lek og opphold. PBE viser til at n\u00e6rliggende barnehager er bekymret for st\u00f8v- og st\u00f8yplager i anleggsfasen. I forbindelse med tidligere anleggsarbeid i omr\u00e5det m\u00e5tte barnehagen midlertidig relokaliseres. PBE vurderer at dette kan bli aktuelt ved gjennomf\u00f8ring av tiltak som f\u00f8lger av planforslaget. Kulturmilj\u00f8 Det er ingen automatisk fredede kulturmilj\u00f8 i planomr\u00e5det, men det finnes noen i n\u00e6romr\u00e5det. PBE vurderer at planforslaget ikke f\u00e5r noen direkte p\u00e5virkning p\u00e5 kulturmilj\u00f8et, men at utsikten fra Alrekstad mot Store Lungeg\u00e5dsvannet kan bli redusert. Gjennom reguleringsprosessen har torget o_TO3 blitt forskj\u00f8vet mot nordvest n\u00e6rmere naustet \u00abDraugen\u00bb i M\u00f8llendalsveien 70. For \u00e5 ivareta trafikksikkerheten s\u00e5 m\u00e5 dagens mur mot naustet rives. For \u00e5 ivareta kulturmilj\u00f8hensyn skal det oppf\u00f8res ny mur i naturstein med maks h\u00f8yde 0,5 meter. PBE vurderer at l\u00f8sningen ivaretar b\u00e5de interessene til byantikvaren og bymilj\u00f8etaten. Naturmangfold Foresl\u00e5tt nytt GA-bygg er lokalisert til et omr\u00e5de nesten uten vegetasjon, men det st\u00e5r en 15 meter h\u00f8y l\u00f8nn langs M\u00f8llendalsveien. L\u00f8nnen var del av den tidligere alleen langs M\u00f8llendalsveien. Bymilj\u00f8etaten viser til at dette er et bytre som skal bevares, eventuelt flyttes eller erstattes. Forslagstiller har f\u00e5tt utarbeidet en egen rapport fra arborist som konkluderer med at l\u00f8nnen er skadet og svekket og ikke kan flyttes til en ny lokasjon. Det blir ogs\u00e5 vist til at treet er svartlistet. PBE har ingen innvendinger mot dette. Rundt det eksisterende KMD-bygget er det noe vegetasjon med gressplen og yngre tr\u00e6r. Allmenning/ torg o_TO4 er foresl\u00e5tt plassert som overbygging som vil ber\u00f8re dagens vegetasjon. PBE viser til at totalt 13 tr\u00e6r innenfor planomr\u00e5det trolig m\u00e5 flyttes. Planforslaget inneb\u00e6rer samtidig at den bl\u00e5gr\u00f8nne strukturen styrkes gjennom treplanting, vegetasjon og regnbed. PBE vurderer dette som positivt for overvannsh\u00e5ndtering, fuglelivet og for reetablering av gr\u00f8nne arealer. 9 Plan- og bygningsetatens vurdering etter naturmangfoldloven \u00a7\u00a7 8-12 Det er utarbeidet naturmangfoldrapport som omfatter vurdering av naturmangfoldloven. PBE har ogs\u00e5 i sitt fagnotat vurdert planforslaget opp mot naturmangfoldloven \u00a7\u00a7 8-12, og vurderer at prinsippene er tilstrekkelig fulgt i reguleringsprosessen. Lokaliseringen av nytt GA-bygg er godt egnet siden omr\u00e5det allerede er sterkt preget av menneskelig p\u00e5virkning. Etablering av nye bl\u00e5gr\u00f8nne strukturer vil v\u00e6re positivt for naturmangfoldet. Forslagstiller forutsetter at det brukes milj\u00f8vennlige driftsmetoder og teknikker i anleggs- og driftsfasen, og PBE oppfordrer forslagstiller til \u00e5 bruke milj\u00f8vennlige anleggsmaskiner for \u00e5 unng\u00e5 avgasser, jamf\u00f8r nml. \u00a7 12. Klimagassberegning Det er utarbeidet klimagassberegning som viser at totalt utslipp for prosjektet er omtrent 10.300 tonn CO2e. De st\u00f8rste utslippene vil v\u00e6re knyttet til produksjon av materialer og energidrift i driftsfasen. Det fremg\u00e5r av klimagassberegningen og planbeskrivelsen at flere tiltak er aktuelle for det nye GA-bygget. Dette omfatter energil\u00f8sninger (blant annet solceller og varmepumper) som kan bidra til passivhusstandard, og materialbruk med lavkarbon st\u00e5l, resirkuleringsgrad og materialgjenbruk som bidrar til reduksjon av klimagassutslipp. PBE viser til at tiltakene ikke er sikret i reguleringsbestemmelser, bortsett fra at det tillates plassering av solcelleanlegg p\u00e5 taket. Rekkef\u00f8lgekrav PBE viser til at reguleringsplanen M\u00f8llendal \u00f8st sine bestemmelser \u00a7\u00a7 1.3 og 1.4 har rekkef\u00f8lgekrav om tiltak b\u00e5de i og utenfor planomr\u00e5det som skal v\u00e6re opparbeidet, eller sikret opparbeidet ved igangsettingstillatelse. Rekkef\u00f8lgekravene er felles for alle utbyggingsfeltene innenfor planomr\u00e5det til M\u00f8llendal \u00f8st. Det tidligere planforslaget som var til offentlig ettersyn hadde ikke fulgt opp gjenst\u00e5ende rekkef\u00f8lgekrav fra gjeldende reguleringsplan. Bymilj\u00f8etaten har anbefalt at dette f\u00f8lges opp, og har sammen med PBE v\u00e6rt i dialog med forslagstiller. Forslagstiller har fulgt opp med \u00e5 inkludere rekkef\u00f8lgekravene i revidert planforslag, og knyttet dette til opparbeidelse av det nye Griegakademiet p\u00e5 felt o_UN1, tilsvarende felt B4 i reguleringsplanen M\u00f8llendal \u00f8st. PBE viser til at rekkef\u00f8lgekrav i revidert planforslag er knyttet til midlertidig brukstillatelse/ferdigattest, og ikke til igangsettingstillatelse slik det er regulert i gjeldende reguleringsplan for M\u00f8llendal \u00f8st. PBE anbefaler at gjenst\u00e5ende rekkef\u00f8lgekrav fra M\u00f8llendal \u00f8st videref\u00f8res uendret, det vil si knyttet til igangsettingstillatelse, og anbefaler derfor ny bestemmelse \u00a7 6.2.1, slik det kommer frem i PBE sitt anbefalte vedtak. PBE viser til at torget med snusl\u00f8yfen p\u00e5 o_TO3 ikke er regulert i gjeldende reguleringsplaner for omr\u00e5det, men vurderer at dette er viktig for realisering av planforslaget. PBE vurderer at anleggstrafikk vil ber\u00f8re M\u00f8llendalsveien og medf\u00f8re behov for at store biler m\u00e5 snu i enden av M\u00f8llendalsveien. Forslagstiller har vurdert at opparbeidelsen av torget og snusl\u00f8yfen o_TO3 vil v\u00e6re kostnadskrevende, men foresl\u00e5r at det kan inng\u00e5 i rekkef\u00f8lgekrav knyttet til midlertidig brukstillatelse/ferdigattest. PBE er enig i at opparbeidelsen av snusl\u00f8yfen/torget o_TO3 med kvalitetskrav kan avvente til midlertidig brukstillatelse/ferdigattest, men vurderer at det f\u00f8r anleggsfasen b\u00f8r opparbeides et midlertidig kj\u00f8refast dekke p\u00e5 arealet til p\u00e5 o_TO3. PBE anbefaler derfor ny bestemmelse \u00a7 6.2.2 for \u00e5 etablere et midlertidig dekke til anleggsfasen, slik det fremkommer i PBE sitt anbefalte vedtak. PBE foresl\u00e5r nytt kapittel \u00ab\u00a7 6.3 F\u00f8r bebyggelse tas i bruk\u00bb, og anbefaler at alle tiltak som forslagsstiller foresl\u00e5r under 6.2.1 og 6.2.2 flyttes til dette nye kapittelet. PBE anbefaler at det legges til et rekkef\u00f8lgekrav om opparbeidelse av de siste gjenst\u00e5ende metere av gang- og sykkelveien o_GS1 p\u00e5 s\u00f8rsiden av det eksisterende KMD bygget. GS-veien er i all hovedsak opparbeidet i dag, men det mangler noen meter som gir en kobling til sykkelveien p\u00e5 o_GS2. Opparbeidelse av de siste meterne p\u00e5 o_GS1 vil gi en viktig forbindelse for syklende mellom 10 M\u00f8llendalsveien og sykkelveien p\u00e5 o_GS2 langs \u00f8stsiden av KMD-bygget. Opparbeidelsen av de siste meterne p\u00e5 o_GS1 vil ogs\u00e5 gi viktig forbindelsen for g\u00e5ende som skal bruke turveiene o_TV1 og o_TV2 p\u00e5 \u00f8stsiden langs KMD-bygget og nytt GA-bygg. Det nye rekkef\u00f8lgekravet om o_GS1 st\u00e5r som siste kulepunkt under kapittel 6.3.1 i PBE sitt anbefalte vedtak. Anbefalt vedtak PBE anbefaler f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Bergenhus, Gnr. 163, Bnr. 23, m.fl. M\u00f8llendal \u00d8st, Undervisningsform\u00e5l, arealplan-ID 70990000, vist p\u00e5 plankart, sist datert 26.02.2024 2. Med den endring at bestemmelse 6 Rekkef\u00f8lgebestemmelser i sin helhet endres til: 6.1 Fellesbestemmelser 6.1.1 For rekkef\u00f8lgekrav der tiltaket skal v\u00e6re \u00absikret opparbeidet\u00bb, anses disse oppfylt dersom tiltakshaver/grunneier har inng\u00e5tt utbyggingsavtale med Bergen kommune og oppfylt sine forpliktelser i henhold til avtalen, jf. plan- og bygningslovens kap. 17. 6.2 F\u00f8r det kan gis igangsettingstillatelse for tiltak 6.2.1. Infrastruktur som m\u00e5 v\u00e6re opparbeidet, eller sikret opparbeidet, f\u00f8r det kan gis igangsettingstillatelse for tiltak. \u2022 Gjenst\u00e5ende rekkef\u00f8lgekrav til tiltak utenfor planomr\u00e5det, jf. \u00a7\u00a7 1.3 og 1.4 med underpunkter i reguleringsplan for M\u00f8llendal \u00f8st, jf. planid. 19410000. 6.2.2. Infrastruktur som m\u00e5 v\u00e6re midlertidig opparbeidet f\u00f8r det kan gis igangsettingstillatelse for tiltak. \u2022 Torg o_TO3 skal v\u00e6re opparbeidet med kj\u00f8refast dekke. 6.3. F\u00f8r bebyggelse tas i bruk 6.3.1. F\u00f8lgende tiltak skal v\u00e6re opparbeidet f\u00f8r det gis midlertidig brukstillatelse/ferdigattest for tiltak innenfor o_UN1: \u2022 Fortau, o_FO5. \u2022 Kombinert form\u00e5l, o_SK3, veglomme for HC-parkering og varelevering \u2022 Annen veggrunn, o_AVG5, i samsvar med 3.2.9.d. \u2022 3 stk. HC-parkeringsplasser innenfor o_UN2. \u2022 Sykkelparkering for o_UN1 og o_UN2. \u2022 Torg, o_TO4, i samsvar med 3.2.4.h., -i., -j. og -k. \u2022 Trappeforbindelse i bestemmelsesomr\u00e5de #2, i samsvar med 5.1.6. \u2022 Del av kj\u00f8revei o_KV3; delstrekningen mellom torg o_TO4 og torg o_TO3. \u2022 Torg, o_TO3, i samsvar med 3.2.4.d. \u2022 Turvei o_TV1, gangforbindelse mellom trappekonstruksjon tilknyttet Fl\u00f8en bybanestopp og o_GS1. Gangforbindelsen skal v\u00e6re tilgjengelig fra trappekonstruksjonen. \u2022 Oppholdsplass ved turveg, o_TV2. \u2022 Gang \u2013 og sykkelvei (o_GS1). 3. Bestemmelsene m\u00e5 oppdateres i samsvar med bystyrets vedtak f\u00f8r kunngj\u00f8ring \u00d8konomiske konsekvenser: Saken har ikke direkte \u00f8konomiske konsekvenser for Bergen kommune. 11 Byr\u00e5dets vurdering og anbefaling/konklusjon: Bergen er en stor utdanningsby og en internasjonal kulturby, og byr\u00e5det \u00f8nsker at Bergen skal utvikles til \u00e5 bli Norges beste studentby. Griegakademiet har i lang tid hatt et presserende behov for nye oppgraderte lokaler. Tomten p\u00e5 M\u00f8llendal har lenge v\u00e6rt tiltenkt et nybygg for akademiet for \u00e5 muliggj\u00f8re en samlokalisering med resten av fakultetet som i dag holder til i KMD-bygget. Etablering av det nye Griegakademiet vil ogs\u00e5 v\u00e6re et viktig bidrag til byutviklingen i b\u00e5de M\u00f8llendal og Bergen sentrum. Tomten ligger sentralt til like ved nytt bybanestopp og med gode g\u00e5- og sykkelforbindelser til Bergen sentrum. Videre legger planforslaget opp til en videreutvikling av omr\u00e5det og etablering av flere nye byrom, torg og gr\u00f8ntomr\u00e5der. Byr\u00e5det vurderer at planforslaget er i tr\u00e5d med overordnede f\u00f8ringer og at det bidrar til \u00e5 oppn\u00e5 m\u00e5l i KPA og KPS om blant annet en attraktiv og kompakt byutvikling. Byr\u00e5det er i all hovedsak enige i PBE sine vurderinger, men har kommentarer til noen temaer som utdypes under. Arkitektur og byform Byr\u00e5det vurderer at planforslaget f\u00f8lger opp overordnende kvalitetskrav i KDP for ny bebyggelse langs Store Lungeg\u00e5rdsvann om blant annet h\u00f8y arkitektonisk kvalitet, at siktlinjer og solforhold m\u00e5 hensyntas, og at det m\u00e5 tilrettelegges for gode uteoppholdsarealer med publikumsrettede funksjoner p\u00e5 gateplan. Byr\u00e5det st\u00f8tter hovedgrepet i planforslaget med at den regulerte byggeh\u00f8yden reduseres p\u00e5 dagens KMD-bygg, samtidig som at fotavtrykket reduseres og byggeh\u00f8yden \u00f8kes noe for det nye GA-bygget, sammenlignet med gjeldende reguleringsplan. Det gir en kompakt og arealeffektiv byutvikling som samtidig gir plass til gode og viktige offentlige byrom, torg, gangforbindelser, gr\u00f8ntomr\u00e5der og m\u00f8teplasser. Gjeldende reguleringsplan \u00e5pner for to store og h\u00f8ye tilbygg/lameller p\u00e5 dagens KMD-bygg. Byr\u00e5det vurderer det som et godt grep at de to h\u00f8ye tilbyggene ikke realiseres av hensyn til naboer og kvaliteten p\u00e5 det nye torget. Omfordelingen av bruksareal til nytt GA-bygg virker som en hensiktsmessig l\u00f8sning som b\u00e5de ivaretar brukerbehov og ivaretar tilpasning ovenfor omgivelsene. Den foresl\u00e5tte byggeh\u00f8yden for nytt GA-bygg tilsvarer omtrent samme byggeh\u00f8yden som p\u00e5 dagens KMD-bygg. Den foresl\u00e5tte byggeh\u00f8yden er samtidig lavere enn flere av de eksisterende boligbyggene i Fl\u00f8enbakken. Byr\u00e5det vurderer dette som en god kompakt fortetting som samtidig ivaretar tilpasning til eksisterende bebyggelse. Parkering Byr\u00e5det er opptatt av at personer med s\u00e6rlig behov for parkering skal ha mulighet til dette. Det er derfor positivt at planforslaget regulerer egne HC-parkeringsplasser innenfor felt o_UN2 og at opparbeidelse er sikret i reguleringsbestemmelser. P\u00e5 illustrasjonsplanen er det ogs\u00e5 vist plass til 2 offentlige HC-parkeringsplasser langs M\u00f8llendalsveien rett utenfor vestsiden til GA-bygget. Bestemmelsene har rekkef\u00f8lgekrav knyttet til disse HC-plassene sammen med veglomme for vareleveringen innenfor felt o_SK3. Samtidig s\u00e5 er bestemmelsen 3.2.13.d utydelig p\u00e5 om HC-plassene skal opparbeides. Det fremg\u00e5r her at innenfor o_SK3 skal det tilrettelegges for varelevering, men at det kun b\u00f8r tilrettelegges reserverte plasser for personer med funksjonsnedsettelser. Byr\u00e5det \u00f8nsker \u00e5 sikre at HC- plasser reelt blir tilrettelagt p\u00e5 bakkeplan langs M\u00f8llendalsveien, med kort vei til hovedinngangene til GA-bygget, og anbefaler derfor f\u00f8lgende endring av ordlyden i siste setning i bestemmelse \u00a7 3.2.13.d (jamf\u00f8r vedtakspunkt 1.B.b): \u00abDet skal tilrettelegges reserverte HC-plasser.\u00bb Rekkef\u00f8lgekrav 12 Rekkef\u00f8lgekrav har v\u00e6rt et sentralt tema gjennom reguleringsprosessen. Byr\u00e5det ser positivt p\u00e5 at revidert planforslag har rekkef\u00f8lgekrav om opparbeidelse av fortau, torg, parkeringsplasser, sykkelparkering, gangforbindelser og sykkelveier, og at rekkef\u00f8lgekrav i reguleringsplanen M\u00f8llendal \u00d8st videref\u00f8res. Sistnevnte bidrar blant annet til opparbeidelse av elve- og strandparken og M\u00f8llendalsvegen. Samlet sett er rekkef\u00f8lgekravene viktig for \u00e5 bidra til en helhetlig og attraktiv byutvikling i M\u00f8llendal. Byr\u00e5det forventer at en statlig akt\u00f8r bidrar med opparbeidelse av omgivelsene rundt et viktig nytt universitetsbygg som Griegakademiet. Byr\u00e5det er glad for at PBE og forslagsstiller i hovedsak er enige om innholdet i rekkef\u00f8lgekravene, men ser at det er noe uenighet om tidspunkt for n\u00e5r rekkef\u00f8lgekravene skal innfris. Dette gjelder om rekkef\u00f8lgekrav skal knyttes til midlertidig brukstillatelse/ferdigattest eller igangsettingstillatelse, og om det skal knyttes til \u00abopparbeidet\u00bb eller \u00abopparbeidet, eller sikret opparbeidet\u00bb. PBE sitt anbefalte vedtak inneb\u00e6rer at bestemmelse \u00ab6. Rekkef\u00f8lgebestemmelser\u00bb endres i sin helhet. Endringen inneb\u00e6rer i hovedsak at tidspunkt for innfrielse av rekkef\u00f8lgekrav endres, men siden dette p\u00e5virker strukturen i bestemmelsen s\u00e5 er hele ordlyden i den endrede bestemmelsen med i vedtakspunktet. Byr\u00e5det st\u00f8tter den anbefalte endringen. Under utdyper byr\u00e5det sin begrunnelse for de viktigste endringene som ligger inne i PBE sitt anbefalte vedtak. Tidspunkt for gjenst\u00e5ende rekkef\u00f8lgekrav i M\u00f8llendal \u00d8st Planforslaget legger til grunn at rekkef\u00f8lgekravene kan utsettes i tid til midlertidig brukstillatelse/ferdigattest, i stedet for \u00e5 videref\u00f8re til igangsettingstillatelse, jamf\u00f8r reguleringsplanen M\u00f8llendal \u00d8st. Byr\u00e5det kan ikke se av planforslaget at det foreligger noen tydelig begrunnelse for hvorfor tidspunktet for rekkef\u00f8lgekravet skal utsettes. BME og PBE har samme vurdering. Reguleringsplanen M\u00f8llendal \u00d8st har tidligere avklart og regulert fordelingen av rekkef\u00f8lgekrav for flere utbyggingsfeltet innenfor et st\u00f8rre omr\u00e5de. Planforslaget som n\u00e5 foreligger for nytt GA-bygg er i hovedsak avgrenset til ett av feltene i M\u00f8llendal \u00d8st, og endrer ikke p\u00e5 hovedgrepet eller gir grunnlag for endringer av rekkef\u00f8lgekrav som gjelder for det st\u00f8rre omr\u00e5det til M\u00f8llendal \u00d8st. Byr\u00e5det st\u00f8tter derfor PBE og BME sin vurdering om at gjenst\u00e5ende rekkef\u00f8lgekrav til reguleringsplanen M\u00f8llendal \u00d8st b\u00f8r videref\u00f8res uendret i planforslaget for GA-bygget. PBE sitt forslag til bestemmelse \u00ab6.2 F\u00f8r det kan gis igangsettingstillatelse for tiltak\u00bb er en ny overskrift sammenlignet med planforslaget, men den samler de tiltakene som knyttes til igangsettingstillatelse. Bestemmelse 6.2.1 er en videref\u00f8ring av rekkef\u00f8lgekrav i reguleringsplan M\u00f8llendal \u00d8st, og er det samme som planforslaget har satt opp som siste kulepunkt under kapittel 6.2.2. Torg o_TO3 PBE sitt forslag til bestemmelse 6.2.2 omhandler opparbeidelse av et midlertidig kj\u00f8refast dekke p\u00e5 torget o_TO3. Byr\u00e5det ser positivt p\u00e5 den foresl\u00e5tte l\u00f8sningen med etablering av torg og snusl\u00f8yfe p\u00e5 o_TO3. Dette er et viktig og trafikkert omr\u00e5de p\u00e5 nordvestsiden av nytt GA-bygg, lokalisert i overgangen mellom bybaneholdeplassen og GS-veien mot nord, fremtidig bystrand og Lungeg\u00e5rdspark mot nordvest, ny gangforbindelse \u00f8stover p\u00e5 nordsiden av GA-bygget, samt snuplass i enden av den offentlige M\u00f8llendalsveien. Omr\u00e5det ligger utenfor plangrensen til reguleringsplanen M\u00f8llendal \u00f8st. Omr\u00e5dereguleringsplanen for bybanen endret M\u00f8llendalsveien slik at den stopper rett s\u00f8r f\u00f8r holdeplassen, og det ble regulert og opparbeidet en snuhammer som gir mulighet for \u00e5 snu ved hjelp av rygging (Figur 13). Byr\u00e5det st\u00f8tter den foresl\u00e5tte nye l\u00f8sningen i planforslaget, siden den gir mulighet til at lastebiler kan snu i enden av M\u00f8llendalsveien uten \u00e5 m\u00e5tte rygge p\u00e5 samme omr\u00e5de som brukes av g\u00e5ende, syklende, kollektivreisende og fremtidige ansatte og studenter ved 13 Griegakademiet. Torget o_TO3 ligger i direkte tilknytning til den nordre inngangen til nytt GA- bygg, og vil derfor gi \u00f8kt trafikksikkerhet i dette omr\u00e5det. Byr\u00e5det st\u00f8tter den omforente l\u00f8sningen mellom PBE og forslagstiller om at rekkef\u00f8lgekravet til o_TO3 knyttes til midlertidig brukstillatelse/ferdigattest. Byr\u00e5det st\u00f8tter samtidig PBE sin anbefaling om at det m\u00e5 opparbeides et midlertidig kj\u00f8refast dekke p\u00e5 o_TO3 for anleggsfasen, slik at rekkef\u00f8lgekrav om kj\u00f8refast dekke knyttes til igangsettingstillatelse. Omr\u00e5det er allerede i dag trafikkert med mange myke trafikanter, og det er derfor viktig at anleggsfasen ikke legger opp til rygging med store kj\u00f8ret\u00f8y i samme omr\u00e5de som myke trafikanter. Byr\u00e5det st\u00f8tter derfor PBE sin anbefaling om \u00e5 legge til ny bestemmelse 6.2.2. om midlertidig opparbeidelse av kj\u00f8refast dekke f\u00f8r igangsettingstillatelse. Figur 13: R\u00f8d ring markerer omr\u00e5det som foresl\u00e5s til torg o_TO3 i planforslaget, vist p\u00e5 illustrasjonsplan (nr.1 fra venstre), sammenlignet med reguleringsplan M\u00f8llendal \u00d8st (nr.2 fra venstre), omr\u00e5dereguleringsplan for bybanen (nr.3 fra venstre) og luftfoto av dagens situasjon (nr.4 fra venstre). Gang \u2013 og sykkelvei O_GS1 Planforslaget tilrettelegger for at o_GS1 p\u00e5 s\u00f8rsiden av det eksisterende KMB-bygget kan kobles direkte p\u00e5 hovedruten for sykkel p\u00e5 o_GS2. PBE viser til at opparbeidelse av sammenkoblingen ikke er sikret i reguleringsbestemmelser, og anbefaler at dette legges til som rekkef\u00f8lgekrav f\u00f8r bebyggelse tas i bruk (\u00abmidlertidig brukstillatelse/ferdigattest\u00bb). Forbindelsen er allerede nesten ferdig opparbeidet, og er regulert i reguleringsplan M\u00f8llendal \u00f8st som felt TG7 med rekkef\u00f8lgekrav om opparbeidelse. Byr\u00e5det st\u00f8tter PBE og BME sin anbefaling om at den siste delen av o_GS1 b\u00f8r opparbeides f\u00f8r bebyggelsen tas i bruk. God tilgjengelighet, snarveier og gode forbindelser for myke trafikanter bidrar til \u00e5 realisere G\u00e5byen gjennom en aktiv og attraktiv byutvikling. Figur 14: R\u00f8d ring markerer den gjenst\u00e5ende delen av GS-veien som b\u00f8r opparbeides og sikres med rekkef\u00f8lgekrav, vist p\u00e5 illustrasjon og plankart til planforslaget (nr.1 og 2 fra venstre), vist slik den er regulert som TG7 i reguleringsplan for M\u00f8llendal \u00d8st (nr.3 fra venstre) og sammenlignet med luftfoto av dagens situasjon (nr.4 fra venstre). Korreksjon av feil referanse I PBE sitt anbefalte vedtak s\u00e5 har ett av kulepunktene under bestemmelse 6.3.1 feil referanse til en annen bestemmelse. Det gjelder kulepunktet om opparbeidelse av trappeforbindelsen i bestemmelsesomr\u00e5det #2 som har referanse til bestemmelses 5.1.6. Byr\u00e5det ser at denne bestemmelsen ikke finnes, men vurderer at korrekt referanse skal v\u00e6re bestemmelse 5.1.2 siden denne handler om forbindelsen innenfor #2. Byr\u00e5det anbefaler derfor at referansen korrigeres til 5.1.2 (jamf\u00f8r vedtakspunkt 1.B.a, sjuende kulepunkt under 6.3.1). 14 Konklusjon Byr\u00e5det vurderer at planforslaget i hovedsak er i samsvar med overordnede f\u00f8ringer i KPA2018 og KDP, og bidrar til realisering av viktige samfunnsm\u00e5l i KPS. Det er gjennomf\u00f8rt en grundig reguleringsprosess, med flere h\u00f8ringsrunder og hvor prosjektet er blitt utviklet og bearbeidet underveis. Byr\u00e5det er positive til planforslagets hovedgrep og form\u00e5l, ser positivt p\u00e5 at viktige h\u00f8ringsinnspill er ivaretatt gjennom reguleringsprosessen. Byggingen av det nye Griegakademiet er et prosjekt med stor samfunnsnytte som ogs\u00e5 vil bidra til en kompakt og b\u00e6rekraftig byutvikling i M\u00f8llendal, og styrke Bergen som en attraktiv by for studenter, akademia, kulturlivet, n\u00e6ringslivet og bergensere. Byr\u00e5det anbefaler at planforslaget vedtas med anbefalte endringer av reguleringsbestemmelser. Begrunnelse for framleggelse til bystyret: Etter plan- og bygningsloven \u00a7 3-3, andre ledd, s\u00e5 ligger det til bystyret selv \u00e5 vedta reguleringsplan, jf. \u00a7 12-12. Utvalg for milj\u00f8 og byutvikling skal gi innstilling i saken. Byr\u00e5det innstiller til bystyret \u00e5 fatte f\u00f8lgende vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: A. Bergenhus, Gnr. 163 bnr. 23, mfl., M\u00f8llendal \u00d8st, Undervisningsform\u00e5l, reguleringsplan, arealplan-ID 70990000, vist p\u00e5 plankart, sist datert 26.02.2024. B. Tilh\u00f8rende reguleringsbestemmelser, sist datert 26.02.2024, med f\u00f8lgende endringer: i. Bestemmelse \u00ab6 Rekkef\u00f8lgebestemmelser\u00bb endres i sin helhet til: \u00ab6.1 Fellesbestemmelser 6.1.1 For rekkef\u00f8lgekrav der tiltaket skal v\u00e6re \u00absikret opparbeidet\u00bb, anses disse oppfylt dersom tiltakshaver/grunneier har inng\u00e5tt utbyggingsavtale med Bergen kommune og oppfylt sine forpliktelser i henhold til avtalen, jf. plan- og bygningslovens kap. 17. 6.2 F\u00f8r det kan gis igangsettingstillatelse for tiltak 6.2.1. Infrastruktur som m\u00e5 v\u00e6re opparbeidet, eller sikret opparbeidet, f\u00f8r det kan gis igangsettingstillatelse for tiltak. \u2022 Gjenst\u00e5ende rekkef\u00f8lgekrav til tiltak utenfor planomr\u00e5det, jf. \u00a7\u00a7 1.3 og 1.4 med underpunkter i reguleringsplan for M\u00f8llendal \u00f8st, jf. planid. 19410000. 6.2.2. Infrastruktur som m\u00e5 v\u00e6re midlertidig opparbeidet f\u00f8r det kan gis igangsettingstillatelse for tiltak. \u2022 Torg o_TO3 skal v\u00e6re opparbeidet med kj\u00f8refast dekke. 6.3. F\u00f8r bebyggelse tas i bruk 6.3.1. F\u00f8lgende tiltak skal v\u00e6re opparbeidet f\u00f8r det gis midlertidig brukstillatelse/ferdigattest for tiltak innenfor o_UN1: \u2022 Fortau, o_FO5. \u2022 Kombinert form\u00e5l, o_SK3, veglomme for HC-parkering og varelevering \u2022 Annen veggrunn, o_AVG5, i samsvar med 3.2.9.d. \u2022 3 stk. HC-parkeringsplasser innenfor o_UN2. 15 \u2022 Sykkelparkering for o_UN1 og o_UN2. \u2022 Torg, o_TO4, i samsvar med 3.2.4.h., -i., -j. og -k. \u2022 Trappeforbindelse i bestemmelsesomr\u00e5de #2, i samsvar med 5.1.2. \u2022 Del av kj\u00f8revei o_KV3; delstrekningen mellom torg o_TO4 og torg o_TO3. \u2022 Torg, o_TO3, i samsvar med 3.2.4.d. \u2022 Turvei o_TV1, gangforbindelse mellom trappekonstruksjon tilknyttet Fl\u00f8en bybanestopp og o_GS1. Gangforbindelsen skal v\u00e6re tilgjengelig fra trappekonstruksjonen. \u2022 Oppholdsplass ved turveg, o_TV2. \u2022 Gang \u2013 og sykkelvei (o_GS1).\u00bb ii. 3.2.13.d: Siste setning endres til: \u00abDet skal tilrettelegges reserverte HC- plasser.\u00bb 2. Bestemmelser skal oppdateres f\u00f8r kunngj\u00f8ring av vedtak. Dato: 16. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 07.03.2024, med f\u00f8lgende vedlegg: Plankart datert 26.02.2024 Reguleringsbestemmelser datert 26.02.2024 Planbeskrivelse datert 26.02.2024 Merknadsskjema, offentlig ettersyn, datert 12.02.2024 Merknadsskjema, begrenset h\u00f8ring, datert 12.02.2024 Illustrasjonsplan datert 12.01.2024 Landskapsplan datert Snitt datert 12.01.2024 Fasader datert 12.01.2024 Perspektiver datert 12.01.2024 Sol og skyggestudier datert 12.01.2024 Formingsveileder datert 26.02.2024 Sporing snusl\u00f8yfe og veitegninger datert 12.01.2024 Snitt M\u00f8llendalsveien datert 12.01.2024 Ros-analyse datert 12.01.2024 Ros-analyse for gassanlegg datert 29.09.2023 VA-rammeplan datert 21.12.2022 Bergen Vann sin uttalelse til VA-rammeplanen datert 21.12.2022 Kulturminnedokumentasjon datert 19.09.2022 Byantikvaren sin uttalelse til kulturminnedokumentasjon datert 31.10.2022 St\u00f8yutredning datert 27.02.2023 Trafikkvurdering, datert 12.01.2024 Vurdering av omr\u00e5destabilitet datert 29.03.2023 Klimagassberegning datert 16.11.2023 Naturmangfoldvurdering datert 01.07.2022 Vurdering av plantal\u00f8nn ved M\u00f8llendalsveien datert 19.02.2023 Innledende stedsanalyse datert 22.12.2022 16 "
}