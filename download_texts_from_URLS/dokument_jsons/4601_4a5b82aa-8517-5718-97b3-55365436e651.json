{
  "dokument_id": "4a5b82aa-8517-5718-97b3-55365436e651",
  "doc_type": "case_attachment",
  "kommune": 4601,
  "tittel": "UMBY_Fleslandsvegen felt IL2_FNF Hordaland_050325",
  "url": "https://bergen.kommune.no/politikere-utvalg/api/fil/bk360/12231828/UMBY-Fleslandsvegen-felt-IL2-FNF-Hordaland-050325",
  "tekst": "Utvalg for milj\u00f8 og byutvikling Bergen kommune Bergen, 5. mars 2025 Dette innspillet sendes p\u00e5 vegne av Naturvernforbundet Hordaland og BirdLife Norge avd. Hordaland. Detaljregulering av Fleslandsvegen felt I/L2 Uttalelse fra Forum for natur og friluftsliv Hordaland Forum for natur og friluftsliv (FNF) Hordaland viser til epost som ble sendt til utvalgte bystyrepolitikere om den aktuelle saken den 18. februar 2025 \u2013 dagen f\u00f8r planen skulle til politisk behandling i bystyret. I eposten la vi blant annet vekt p\u00e5 at det er funnet gulspurv (truet art: s\u00e5rbar \u2013 VU) i n\u00e6rheten av planomr\u00e5det, men at funnet ikke er hensyntatt i naturmangfoldrapporten som gjelder den aktuelle planen. Planen representerer i tillegg en tung arealutnyttelse \u2013 der man ikke har sett p\u00e5 hvordan man kan tilpasse planen til bl.a. gulspurv. Vi mener at det \u00e5 se helt bort fra en s\u00e5pass f\u00e5tallig, truet fugleart, som gulspurv, slik man har gjort i denne planprosessen, ikke holder m\u00e5l \u2013 verken juridisk eller som god, kunnskapsbasert natur- og arealforvaltning. Eposten som ble sendt 18. februar ble hensyntatt og la grunnlaget for en god diskusjon i bystyret; noe som endte med at bystyreflertallet mente at en realitetsbehandling av plansaken m\u00e5tte utsettes til neste bystyrem\u00f8te (26. mars). FNF Hordaland har i mellomtiden jobbet for \u00e5 skaffe et bedre beslutningsgrunnlag for politikerne, der vi viser til vedlagte NNI-notat 98 (datert 4. mars 2025): Plan om utbygging av n\u00e6ringsbygg i Fleslandsvegen 72, Ytrebygda Bergen. Vurdering av omr\u00e5dets funksjon og verdi for fugler. Av rapporten kommer det frem at forekomsten av fugler som \u00abtilfeldigvis\u00bb tidligere har v\u00e6rt observert av fuglekikkere i det aktuelle vurderingsomr\u00e5det (hvorav planomr\u00e5det utgj\u00f8re \u00e9n del), er god, blant annet med de r\u00f8dlistede artene gulspurv, gr\u00f8nnfink og st\u00e6r. Av disse er gulspurv av klart st\u00f8rst interesse for forvaltningen \u2013 siden den er klart mest f\u00e5tallig b\u00e5de lokalt, regionalt og ogs\u00e5 nasjonalt. Forekomsten av gr\u00f8nnfink og st\u00e6r er likevel ogs\u00e5 med p\u00e5 \u00e5 understreke de manglende faglige vurderingene av fuglelivet i planomr\u00e5det og dets tilgrensende omr\u00e5de. I planprosessen har man alts\u00e5 sett bort fra at det er registrert r\u00f8dlistede arter i n\u00e6rheten av planomr\u00e5det \u2013 arter som trolig ogs\u00e5 vil v\u00e6re avhengig av naturen i planomr\u00e5det (man har sett bort fra det som heter fuglenes \u00f8kologiske funksjonsomr\u00e5der). Det er alts\u00e5 v\u00e5r mening at det er en altfor lettvint vurdering av fuglelivet i omr\u00e5det som ligger til grunn for den aktuelle detaljreguleringsplanen. Forekomst av tre r\u00f8dlistede fuglearter i omr\u00e5det, hvorav to er truet, tilsier en grundigere kartlegging av fuglelivet i planomr\u00e5det og influensomr\u00e5det til Samarbeidsnettverk mellom natur- og friluftslivsorganisasjoner hordaland@fnf-nett.no | Tverrgt. 4-6, 5017 Bergen | 99 62 28 30 organisasjonsnummer 918 407 855 | www.fnf-nett.no/hordaland planen, selvsagt til riktig tid av \u00e5ret. En slik konkret vurdering av fuglelivet i omr\u00e5det vil i sin tur danne grunnlag for i det minste \u00e5 kunne vurdere tilpasninger av planen (avb\u00f8tende tiltak). Men dette har alts\u00e5 ikke v\u00e6rt tilfelle i planprosessen. Vi mener at denne saken er et talende eksempel p\u00e5 at naturverdier i altfor liten grad tas p\u00e5 alvor under utforming av reguleringsplaner. FNF Hordaland har dessverre ikke v\u00e6rt kjent med den aktuelle informasjonen f\u00f8r n\u00e5, derfor har vi ikke involvert oss i saken tidligere. Ansvaret her hviler imidlertid selvsagt p\u00e5 plankonsulent (jf. den mangelfulle naturmangfoldrapporten) og p\u00e5 kommunen som planmyndighet (fugleobservasjonene har ogs\u00e5 kommunen hatt tilgang til gjennom Artskart/Artsobservasjoner). For \u00f8vrig har FNF Hordaland over tid notert seg at dekning av zoologiske fagtema \u2013 ikke minst fugler \u2013 ofte er manglende i kunnskapsgrunnlaget til plansaker. Her mener vi at kommunen, som planmyndighet, i st\u00f8rre grad b\u00f8r ta m\u00e5l av seg til \u00e5 fange opp slike svakheter. Vi h\u00e5per med dette at v\u00e5rt innspill bidrar til at fuglelivet i planomr\u00e5det blir utredet p\u00e5 en tilfredsstillende m\u00e5te (med vekt p\u00e5 r\u00f8dlistede arter), og at fremtidig kunnskapsgrunnlag i fortsettelsen legges til grunn n\u00e5r avb\u00f8tende tiltak skal vurderes \u2013 da i forkant av et eventuelt planvedtak. Til slutt; for \u00e5 tydeliggj\u00f8re forskjeller mellom NNI-notatet og naturmangfoldrapporten (A/STAB; datert 24. januar 2020) n\u00e5r det gjelder vektlegging av forekomsten av gulspurv i omr\u00e5det, tar vi med et par sitater \u2013 der de to som er under punkt 1, er fra A/STAB, og de to under punkt 2, er fra NNI: 1. Det er ikke registrert r\u00f8dlistearter eller arter av forvaltningsinteresse innenfor planomr\u00e5det (naturbase.no). I omr\u00e5det rundt er det registrert flere arter av stor forvaltningsinteresse samt en art av s\u00e6rlig stor forvaltningsinteresse. Se lokalitetene i fig. 4. Nordvest og s\u00f8r\u00f8st for omr\u00e5det er det registrert gulspurv. S\u00f8r for planomr\u00e5det er det registrert tyrkerdue i tillegg til gulspurv. Alle disse artene er av arter av stor forvaltningsinteresse. [...] Tiltaket vil ikke ha noen innvirkning p\u00e5 truete og n\u00e6r truete arter eller truete og n\u00e6r truete naturtyper. 2. Verdivurdering av arters \u00f8kologiske funksjonsomr\u00e5der gjennomf\u00f8res art for art, og s\u00e5 samlet. Ut fra MDs veileder M-1941 (2025 MD online) har leveomr\u00e5der til VU-arter [i dette tilfellet gulspurv og gr\u00f8nnfink] stor naturverdi; med 2 VU-arter og en NT-art (st\u00e6r), alle i hovedsak kulturlandskapsarter, tilsier det naturverdi over stor naturverdi. [...] Gulspurven ble listet som LC-art i 2010, NT-art i 2015 og VU-art i 2021, dvs. utviklingen nasjonalt er ubetinget negativ. Ut fra dette er alle hekkeomr\u00e5der for gulspurv i Bergen viktig dersom en lokal livskraftig bestand skal kunne beholdes. I et studieomr\u00e5de i Arna bydel har arten v\u00e6rt vesentlig mindre vanlig de siste par \u00e5r enn kun for noen \u00e5r tilbake (H\u00e5land 2016, H\u00e5land unpubl). Avklaring av gulspurvens tilstedev\u00e6relse og omr\u00e5debruk i plan \u2013 og vurderingsomr\u00e5det ved Fleslandsvegen er derfor av interesse dersom vurdering av p\u00e5virkning og konsekvens skal konkluderes kunne p\u00e5 et sikkert niv\u00e5. Vennlig hilsen, Forum for Natur og Friluftsliv (FNF) Hordaland v/ koordinator Gunvar Mikkelsen Side 2 av 3 Forum for Natur og Friluftsliv Hordaland er et samarbeidsforum for natur- og friluftsorganisasjoner i Hordaland, som arbeider for \u00e5 ta vare p\u00e5 natur- og friluftsinteressene. Per i dag er det tolv organisasjoner tilsluttet FNF Hordaland: Bergen og Hordaland Turlag (DNT), Naturvernforbundet Hordaland, Norges Jeger- og Fiskerforbund Hordaland, Bergen og Omland Friluftsr\u00e5d, BirdLife Norge avd. Hordaland, Haugesund Turistforening, Hordaland fylkeskystlag, Norsk Botanisk Forening Vestlandsavdelingen, Syklistenes Landsforening Bergen og omegn, Voss Utferdslag (DNT), Voss Kajakklubb og Hordaland krins av Norges Speiderforbund. Sammen representerer organisasjonene rundt 54 000 medlemmer. Side 3 av 3 "
}