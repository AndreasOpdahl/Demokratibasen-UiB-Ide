{
  "dokument_id": "d097623f-0f44-5665-9a64-8da735ee2f6b",
  "doc_type": "case_attachment",
  "kommune": 4601,
  "tittel": "Fellesorganisasjonen",
  "url": "https://bergen.kommune.no/politikere-utvalg/api/fil/bk360/11659455/Fellesorganisasjonen",
  "tekst": "Hei Her kommer et lite innspill fra FO: FO ser med uro p\u00e5 den \u00f8konomiske situasjonen i Bergen kommune. FO (Fellesorganisasjonen) er fagforeningen som organiserer sosionomer, vernepleiere og barnevernspedagoger. Vi har 1300 medlemmer som arbeider i kommunale hjelpetjenester og vil her advare b\u00e5de mot d\u00e5rligere tjenester til innbyggerne og til vanskeligere arbeidsforhold for de ansatte. En klok mann sa en gang at \u00abHelheten er mer enn summen av delene\u00bb. Med det forst\u00e5r vi som at systemet som helhet bestemmer hvordan delene henger sammen. S\u00e5 hva skjer da n\u00e5r delene endres? Endres da ogs\u00e5 helheten? Utm\u00e5ling av st\u00f8nader skal sikre et minimum og lovgiver er overtydelige p\u00e5 at utm\u00e5ling skal ut\u00f8ves skj\u00f8nnsmessig. Byr\u00e5det har nylig justert opp sosialhjelpssatsene i Bergen kommune. N\u00e5 blir det foresl\u00e5tt \u00e5 redusere disse med virkning fra 01.03.25. Dette er et forslag FO ikke kan st\u00f8tte. FO vil her vise hvordan dette sl\u00e5r ut p\u00e5 mange omr\u00e5der. La oss f\u00f8rst sl\u00e5 fast at sosialhjelpssatsene ikke er h\u00f8ye i betydning at de gir god inntekt. De ligger over Oslo kommune sine og over gjennomsnittet av storbyene, det er riktig. Men k\u00f8ene til matutdeling hos p\u00e5 Robin Hoodhuset og andre steder vokser likevel i kommunen. \u00c5 ha d\u00e5rlig r\u00e5d f\u00f8rer til redusert livskvalitet og mindre overskudd i hverdagen. Man sover d\u00e5rligere, f\u00e5r redusert helse og blir i mindre grad i stand til \u00e5 delta i samfunnet. Sosialhjelp til barn er heldigvis tenkt beholdt uendret, men i hvilken grad en fattig familie klarer \u00e5 skjerme barna n\u00e5r inntektene g\u00e5r ned er kanskje et teoretisk sp\u00f8rsm\u00e5l. N\u00e5r satsene settes ned, kan dette f\u00f8re til vanskeligere arbeidsforhold. Erfaringsmessig vil lavere satser gj\u00f8re behovet for krisehjelp og individuelle tilleggsytelser st\u00f8rre. Det blir flere s\u00f8knader \u00e5 behandle, og en st\u00f8rre del av arbeidsinnsatsen m\u00e5 brukes til reparasjon i stedet for langsiktig endring. Sosialarbeideren m\u00e5 derfor jobbe mer med byr\u00e5kratisk saksbehandling p\u00e5 bekostning av \u00e5 drive endringsarbeid. Betyr dette i praksis at Bergen kommune betaler mer i st\u00f8nad for \u00e5 kunne frigj\u00f8re mer tid til endringsarbeid? Ja, dette kan v\u00e6re en viktig konsekvens. Ikke bare f\u00e5r mottakere en tryggere og mer forutsigbar \u00f8konomi i denne dyrtiden. Sosialst\u00f8nad skal v\u00e6re midlertidig, og b\u00f8r ta sikte p\u00e5 \u00e5 gj\u00f8re mottaker selvhjulpen. Det er derfor viktig \u00e5 kombinere sosialhjelp med andre tjenester p\u00e5 NAV-kontoret, som for eksempel opplysning, r\u00e5d og veiledning, herunder \u00f8konomisk r\u00e5dgivning. Hvis st\u00f8rre del av arbeidsdagen g\u00e5r med til saksbehandling, s\u00e5 m\u00e5 det ansettes flere for \u00e5 kunne fortsette med endringsarbeid p\u00e5 samme niv\u00e5. Hva med omliggende tjenester? B\u00e5de de nav-ansatte og ansatte i andre tjenester vil merke nedgangen i sosialhjelp. Det er alts\u00e5 slik at mange sosialklienter har flere vansker enn \u00f8konomi, og mottar hjelp f.eks. fra Etat for psykisk helse og rustjenester, Etat for barn og familie, skole, helsetjenester osv. Hele kommunen henger sammen, og effekten av nedskj\u00e6ringer slik foresl\u00e5tt i st\u00f8nader og tilm\u00e5linger vil, slik vi ser det f\u00e5r st\u00f8rre konsekvenser for helheten enn kanskje hensikten er? Ansatte i utekontakten har g\u00e5tt ut i media og pekt p\u00e5 hva nedtrekk av to psykologstillinger vil gj\u00f8re for helheten, dvs b\u00e5de for de som jobber sosialfaglig og for ungdommen s\u00e6rskilt. La oss lytte til de ansatte og bevare de to stillingene. Dette er ikke bare to stillinger! FO er glad for at byr\u00e5det legger fram et tydelig budsjettforslag. Det gj\u00f8r at viktige sp\u00f8rsm\u00e5l som dette kan behandles politisk, i motsetning til de budsjettprosessene der man bare legger inn uspesifiserte kutt og s\u00e5nn sett overlater til administrasjonen selv \u00e5 finne innsparingene. Med vennlig hilsen Renathe Remes \u00d8en Hovedtillitsvalgt i FO klubben Bergen kommune 90280783 R\u00e5dstuplass 8 | Postboks 7700 | 5020 Bergen "
}