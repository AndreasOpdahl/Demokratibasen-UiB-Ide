{
  "dokument_id": "1bc94a28-95af-513d-a781-890737e514da",
  "doc_type": "case_attachment",
  "kommune": 4601,
  "tittel": "Krav om lovlighetskontroll av sak 495-24",
  "url": "https://bergen.kommune.no/politikere-utvalg/api/fil/bk360/11744684/Krav-om-lovlighetskontroll-av-sak-495-24",
  "tekst": "Krav om lovlighetskontroll av sak 495/24 - Byr\u00e5dets forslag til handlings- og \u00f8konomiplan for 2025 - 2028. Budsjett 2025 - Innstilling 1 i bystyrets m\u00f8te 17. desember 2024 Med hjemmel i kommunelovens \u00a727-1 kreves det herved lovlighetskontroll av bystyrets vedtak i sak 495/24. Bystyremedlemmene Rune Bakervik (Ap), Mikkel Gr\u00fcner (SV) og Linn Eng\u00f8 (Ap) fremsetter f\u00f8lgende lovlighetskontroll: Representantene viser til Bergen kommunes budsjettvedtak for 2025 som ble behandlet og vedtatt av bystyret 17. desember 2024. Driftsdelen av budsjettvedtaket inneholder et merforbruk p\u00e5 32,080 mill. kr. i 2025, 1,8 mill. kr. i 2026, 1 mill. kr. i 2027 og 1 mill. kr. i 2028. Representantene kan ikke se at dette merforbruket er saldert i bystyrets vedtak, og er f\u00f8lgelig ikke i tr\u00e5d med kommunelovens \u00a7 14-4. \u00d8konomiplan og \u00e5rsbudsjett som sier: \u00ab\u00d8konomiplanen og \u00e5rsbudsjettet skal settes opp i balanse og v\u00e6re realistiske, fullstendige og oversiktlige.\u00bb Investeringsdelen av budsjettvedtaket inneholder et merforbruk 5,75 mill. kr. i 2025, 1,25 mill. kr. i 2026, 9,75 mill. kr. i 2027 og 23,5 mill. kr. i 2028. Det er ikke beskrevet i budsjettvedtaket hvordan merforbruket p\u00e5 investeringer i 2025 skal dekkes inn, og det er derfor sv\u00e6rt sannsynlig at merforbruket vil m\u00e5tte dekkes inn via \u00f8kt l\u00e5neopptak. Representantene mener derfor vedtaket kan v\u00e6re i strid med kommunelovens \u00a7 14-4. \u00d8konomiplan og \u00e5rsbudsjett som sier: \u00abVedtaket om \u00e5rsbudsjett skal angi hvor mye l\u00e5n som skal tas opp i budsjett\u00e5ret.\u00bb I byr\u00e5dets opprinnelige behandling av sin tilleggsinnstilling i byr\u00e5dsm\u00f8te 31.10.2024 ble det fastsl\u00e5tt at budsjettforslaget inneb\u00e6rer l\u00e5n kr. 2.904.000.000 til investeringsform\u00e5l. I behandlingen i utvalg for finans, kultur og n\u00e6ring 12.12.2024 og i bystyrets m\u00f8te 17.12.2024 er denne summen \u00f8kt til kl. 2.918.000.0000 men uten at bruken av den \u00f8kte summen p\u00e5 14 mill. kr. i l\u00e5neopptak er spesifisert. Basert p\u00e5 disse forholdene mener representantene det er grunn til \u00e5 vurdere om dette er et ulovlig budsjettvedtak. Med vennlig hilsen Rune Bakervik (Ap) Mikkel Gr\u00fcner (SV) Linn Eng\u00f8 (Ap) "
}