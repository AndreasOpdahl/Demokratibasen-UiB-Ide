{
  "dokument_id": "9a2efff5-5f5e-5ed3-857d-9399aa686192",
  "doc_type": "case_attachment",
  "kommune": 4601,
  "tittel": "Kommentar til innstilling fra fagetaten til reguleringsplan for M\u00f8llendalsveien 63 15.08.2024",
  "url": "https://bergen.kommune.no/politikere-utvalg/api/fil/bk360/10959307/Kommentar-til-innstilling-fra-fagetaten-til-reguleringsplan-for-Mollendalsveien-63-15-08-2024",
  "tekst": "Til Byr\u00e5dsavdeling for byutvikling Planforslag M\u00f8llendal \u2013 fagetatens innstilling Viser til fagnotat datert 25. juni 2024 for M\u00f8llendalsveien 63, saksnummer 2022/20491. Fagnotatet konkluderer med at det ikke skal \u00e5pnes for \u00e5 gjennomf\u00f8re utbyggingen uten at det bygges et lokk over parkeringsarealet mellom bebyggelsen i M\u00f8llendalsveien 63 og 65 med uteopphold p\u00e5 taket. Dersom sameiet M\u00f8lleg\u00e5rdene (M\u00f8llendalsveien 65) avviser en slik l\u00f8sning, mener fagetaten at det er n\u00f8dvendig \u00e5 tvinge frem l\u00f8sningen med lokk, og om n\u00f8dvendig med ekspropriasjon. Fagetaten foresl\u00e5r f\u00f8lgende tillegg til vedtak: \u00abBystyret erkjenner ved vedtakelse av denne reguleringsplanen at utbygger vil kunne m\u00e5tte be om Byr\u00e5dets samtykke til ekspropriasjon for \u00e5 kunne gjennomf\u00f8re reguleringsplanen i dette viktige fortettings- og transformasjonsomr\u00e5det.\u00bb Denne konklusjonen snur opp ned p\u00e5 den l\u00f8sningen som fagetaten skisserte da planen var p\u00e5 begrenset h\u00f8ring sommer/h\u00f8st 2022. Vi ber om at planen vedtas med en l\u00f8sning der boligprosjektet i M\u00f8llendalsveien 63 kan realiseres ogs\u00e5 dersom sameiet sier nei, men da uten lokk. Bakgrunn Plansaken som n\u00e5 kommer til behandling, har en lang forhistorie. Forrige eier av eiendommen fikk utformet et forslag til reguleringsplan som var til offentlig ettersyn i 2018. I planforslaget var det lagt til rette for ny blokkbebyggelse i 7-8 etasjer med ca. 60 boenheter. Eier solgte kort tid etter eiendommen til Storm Eiendom AS og Profier AS (n\u00e5 Gjelsten Bolig AS). Det nye eierselskapet M\u00f8llendal 63 AS lanserte kort tid etter et kraftig nedskalert utbyggingsforslag med ca. 40 leiligheter og 5-6 etasjer som i store trekk er identisk med det planforslaget som n\u00e5 skal til politisk behandling. Planen regulerer ogs\u00e5 nabobebyggelsen i M\u00f8llendalsveien 65 etter krav fra fagetaten. Dette kombinerte leilighets- og n\u00e6ringsbygget er bygget uten reguleringsplan. Bergen kommune \u00f8nsket \u00e5 frigj\u00f8re godkjent parkeringsareal p\u00e5 bakkeplan og erstatte dette med mer uteoppholdsareal. Et forslag til l\u00f8sning var da \u00e5 koble nytt prosjekt sammen med det gamle med et dekke over plassen som i dag ligger mellom dagens bebyggelse p\u00e5 henholdsvis M\u00f8llendalsveien 63 og 65. Opp\u00e5 dekket skulle det etableres et felles uteoppholdsareal og under dekke et parkeringsareal til erstatning for parkeringsplasser M\u00f8llendalsveien 65 mister. I oktober 2020 behandlet en ekstraordin\u00e6r generalforsamling i Sameiet M\u00f8llendalsveien 65 forslaget og et flertall i sameiet avviste l\u00f8sningen med dekke. Til tross for dette gikk planforum i plan- og byggesaksetaten inn for at man skulle st\u00e5 p\u00e5 l\u00f8sningen med dekke, formodentlig i h\u00e5p om at sameiet vil b\u00f8ye seg n\u00e5r plansaken var vedtatt av bystyret. Den videre fremdriften i saksbehandlingen ble sterkt p\u00e5virket av sykemeldinger p\u00e5 saksbehandlersiden og manglende prioritering fra plan- og byggesaksetatens side. F\u00f8rst sommeren/h\u00f8sten 2022 kom planforslaget til begrenset h\u00f8ring. Der foreslo fagetaten at dersom sameiet M\u00f8lleg\u00e5rdene sa nei til fellesl\u00f8sningen, kunne boligene i M\u00f8llendalsveien 63 likevel bygges. Et overbygg p\u00e5 parkeringsplassen med tilh\u00f8rende felles uteoppholdsareal m\u00e5tte da realiseres senere. Motstanden fra styret og beboerne i M\u00f8lleg\u00e5rdene til den foresl\u00e5tte l\u00f8sningen med parkeringsdekke var som ventet stor. Det kommer frem av samtlige merknader til h\u00f8ringen fra sameiets beboere og styre. Vi leverte likevel inn et ferdig planforslag til 2. gangs behandling i februar 2023 i tr\u00e5d med forslaget fra fagetaten. F\u00f8rst h\u00f8sten 2023 fikk planen ny saksbehandler og i juni 2024 forel\u00e5 innstillingen fra fagetaten, 16 m\u00e5neder etter at planforslaget ble levert til 2. gangs behandling. Ny innstilling fra fagetaten N\u00e5 \u00f8nsker fagetaten at l\u00f8sningen med felles dekke skal tvinges igjennom. Sier sameiet nei, mener fagetaten at det er riktig \u00e5 ekspropriere. Vi mener en slik l\u00f8sning er urimelig. En sak er \u00e5 ekspropriere for \u00e5 oppn\u00e5 et bedre uteoppholdsareal. Det i seg selv er ganske oppsiktsvekkende og ganske uvanlig gitt at man i denne saken griper inn p\u00e5 en privat grunneiers side for \u00e5 oppn\u00e5 dette. S\u00e6rlig gitt at denne grunneieren har vist at det er fullt mulig \u00e5 oppn\u00e5 gode l\u00f8sninger for uteoppholdsareal uten ekspropriasjon. Her vises det ogs\u00e5 til konklusjonene i fagnotatet til begrenset h\u00f8ring som er sitert under. Det andre er at dette vil bli en b\u00e5de kostbar og tidkrevende prosess, der saksbehandlingstiden for ekspropriasjon og skj\u00f8nn er sv\u00e6rt lang og der sameiet har sv\u00e6rt mange klage- og ankemuligheter. Det er utbygger som m\u00e5 betale sameiets utgifter. Planprosessen har allerede tatt urimelig lang tid. P\u00e5stand om behov for nedskalering Til v\u00e5r store overraskelse mener fagetaten ogs\u00e5 at det er behov for en nedskalering av prosjektet dersom det ikke bygges felles dekke. I praksis betyr dette at reguleringsplanen returneres til fagetaten, og utbygger m\u00e5 gj\u00f8re store endringer i forslaget. Da planen var til begrenset h\u00f8ring sommeren og h\u00f8sten 2022 var oppfatningen til fagetaten at l\u00f8sningen for uteoppholdsareal uten dekke likevel var akseptabel. Det heter i fagnotatet til den begrensede h\u00f8ringen: \u00abDersom det imidlertid ikke oppn\u00e5s enighet sikrer forslaget til planbestemmelser at forslagsstiller kan realisere utbyggingsprosjektet uten \u00e5 ber\u00f8re naboeiendommen. Realisering, herunder kostnader, knyttet til en fremtidig fullverdig l\u00f8sning er da usikker. Studentboligene p\u00e5 Gr\u00f8nnevik\u00f8ren kaster mye skygge inn p\u00e5 planomr\u00e5det, noe som gj\u00f8r det krevende \u00e5 tilfredsstille kravet om sol p\u00e5 uteoppholdsareal i KPA. Det er \u00f8nskelig at uteopphold hovedsakelig skal foreg\u00e5 p\u00e5 bakkeplan. Godt opparbeidet parkareal rundt store Lungeg\u00e5rdsvann, allmenning og torg innenfor delfelt B2, samt fremtidige offentlige uteoppholdsarealer i den offentlige planen for M\u00f8llendal \u00f8st vil fungere godt som erstatningsareal, og det foresl\u00e5tte plangrepet kan p\u00e5 bakgrunn av dette anbefales.\u00bb Dette forholdet gjelder fortsatt. Som en del av Elveparken og det store gr\u00f8ntarealet p\u00e5 vestsiden av M\u00f8llendalselven vil det bli anlagt en bro over elven, umiddelbart s\u00f8r for Sementst\u00f8periet som M\u00f8llendal 63 AS ogs\u00e5 eier og som er del av planomr\u00e5det. Tilgangen til disse store gr\u00f8ntarealene vil bli sterkt forbedret. Broen skal st\u00e5 ferdig f\u00f8r boligene i M\u00f8llendalsveien 63 st\u00e5r klare til bruk. Trafikksikker gangavstand til parkarealet er under 100 meter. Det kan legges til at gangsonen mellom ny bebyggelse og M\u00f8llendalselven blir offentlig tilgjengelig og kan kobles til tilsvarende gangsone p\u00e5 eiendommen oppstr\u00f8ms for M\u00f8llendalsveien 63. Slik inng\u00e5r utbyggingen ogs\u00e5 som del av Elveparken. \u00c5 kreve en nedskalering av prosjektet n\u00e5, som i praksis vil inneb\u00e6re \u00e5 starte p\u00e5 en helt ny reguleringsplan er helt urimelig sett i lys av det sv\u00e6rt gode tilbudet av opparbeidet park og annet uteoppholdsareal tett p\u00e5 planomr\u00e5det. Her kan ogs\u00e5 nevnes at naboene i sine merknader til begrenset h\u00f8ring ikke uttrykte kritikk mot tomteutnyttelse og byggeh\u00f8yder. Konklusjon Vi ber om at forslag til vedtak endres og at det \u00e5pnes for at utbyggingen kan gjennomf\u00f8res p\u00e5 egen grunn om sameiet M\u00f8lleg\u00e5rdene skulle avvise den foretrukne l\u00f8sning med dekke mellom eiendommene. Dette vil v\u00e6re i tr\u00e5d med det forslaget fagetaten sendte ut til begrenset h\u00f8ring 15.07.2022. P\u00e5 vegne av M\u00f8llendal 63 AS Gunnar Wiederstr\u00f8m "
}