{
  "dokument_id": "600f6673-77e5-537f-aef2-04dce04eda3e",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 67 fra Thor Haakon Bakke (MDG) om pedagogisk-psykologiske sentre - Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/11135396/Svar-pa-skriftlig-sporsmal-nr-67-fra-Thor-Haakon-Bakke-MDG-om-pedagogisk-psykologiske-sentre-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/137138-3 Saksbehandler: Sara Br\u00fcgger Helgesen Fra Dato: 18. september 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 67 fra Thor Haakon Bakke (MDG) om pedagogisk-psykologiske sentre - Utvalg for barnehage, skole og idrett Representanten Thor Haakon Bakke (MDG) har 04.09.2024 sendt inn f\u00f8lgende skriftlige sp\u00f8rsm\u00e5l: Bakgrunn: En liten gruppe elever i Bergen f\u00e5r vedtak om spesialundervisning i alle, eller nesten alle, \u00e5rstimer. Et slikt vedtak fordrer at et av kommunens pedagogisk-psykologiske sentre (PPS) i en sakkyndig vurdering f\u00f8rst har fastsl\u00e5tt at eleven ikke vil ha utbytte av ordin\u00e6r undervisning, og derfor trenger spesialundervisning hele skolehverdagen. I Bergen opplever representanten at dette oftest omtales som et \u00abhelhetlig, spesialpedagogisk tilbud\u00bb. Den sakkyndige vurderingen gir videre en tilr\u00e5ding om hvor mange av de totale \u00e5rstimene spesialundervisning som b\u00f8r gjennomf\u00f8res av en pedagog. Basert p\u00e5 PPS tilr\u00e5ding fatter skolene s\u00e5 et vedtak. Omfattende spesialundervisningsvedtak er oftest begrunnet med elevens behov for st\u00f8tte og oppf\u00f8lging p\u00e5 grunn av utviklingshemming, autisme eller andre, sammensatte funksjonshindringer. Spesialundervisningen omfatter skolefag, og ogs\u00e5 ofte sosiale, praktiske og atferdsmessige ferdigheter. Samtidig har representanten forst\u00e5tt det slik at ansatte ved et av de fire bydelsvise PPS- kontorene i Bergen forteller at tilr\u00e5dingsspraksis lenge har v\u00e6rt slik: Den sakkyndige vurderingen om en elev som anses \u00e5 ikke ha utbytte av ordin\u00e6r undervisning, tilr\u00e5r at minimum 380 \u00e5rstimer av spesialundervisningen skal gjennomf\u00f8res av pedagog. For resterende \u00e5rstimer \u00e5pnes det oftest for at assistenter kan gjennomf\u00f8re spesialundervisningen, under veiledning. I kommunens politiske dokumenter nevnes ogs\u00e5 380 tilr\u00e5dde \u00e5rstimer med pedagog som et kriterium for tildeling av midler til skoler, f.eks i 2022: \u00abElever som etter nye kriterier f\u00e5r tildelt toppressurs, er elever med tilgjengelig tilr\u00e5ding om minimum 380 \u00e5rstimer med pedagog og resterende med assistent\u00bb. Dette skulle samlet tilsi at alle grunnskoleelever i Bergen i denne elevkategorien som minimum f\u00e5r tilr\u00e5ding om at 380 \u00e5rstimer av spesialundervisningen skal gjennomf\u00f8res av pedagog. Basert p\u00e5 informasjon representanten f\u00e5r fra foreldre ved ulike bergensskoler, er det h\u00f8yst uklart om PPS-kontorene praktiserer en slik likebehandling i sine sakkyndige vurderinger. Representanten har blitt gjort oppmerksom p\u00e5 at en del av elevene i denne kategorien har mottatt sakkyndig vurdering som tilr\u00e5r mellom 199,5 og 285 \u00e5rstimer pedagog, samtidig som det alts\u00e5 sl\u00e5s fast at oppf\u00f8lgingsbehovet er s\u00e5 stort at alle, eller nesten alle, \u00e5rstimene skal organiseres som spesialundervisning. For elevene med lavest timeantall pedagog, betyr dette i praksis at en vesentlig st\u00f8rre del av spesialundervisningen blir gjennomf\u00f8rt av assistenter, i forhold til elever som f\u00e5r tilr\u00e5dd 380 \u00e5rstimer pedagogressurs. Det er uklart for representanten om anbefalt timeantall pedagog ogs\u00e5 har konsekvenser for kommunens tildeling av midler til skolene som disse elevene g\u00e5r p\u00e5. Ut fra informasjon fra foreldre, kan det se ut som at elevene som har f\u00e5tt tilr\u00e5dd f\u00e6rrest pedagogtimer, h\u00f8rer til enkelte skoler, i noen geografiske byomr\u00e5der. Dette gir grunn til \u00e5 sp\u00f8rre om eventuelle forskjeller i tilr\u00e5diningspraksis kun handler om faglige vurderinger av enkeltelever, eller om det er systematiske tilr\u00e5dningsforskjeller mellom ulike PPS-kontorer eller innenfor noen PPS-kontorer Sp\u00f8rsm\u00e5l til byr\u00e5den: 1. Hvordan fungerer kommunens system for timetilr\u00e5ding i sakkyndige vurderinger foromtalt elevgruppe? 2. Hvordan kvalitetssikrer kommunen at det er likebehandling i PPS sine sakkyndige vurderinger av elever med spesialundervisningsbehov, p\u00e5 tvers av bydeler, levek\u00e5rsomr\u00e5der og skoletilh\u00f8righet? 3. Representanten ber om oversikt over hvert av de ulike PPS-kontorenes timeanbefalinger om pedagog i sakkyndige vurderinger av den aktuelle elevgruppen. Det er \u00f8nskelig at oversiktene omfatter sakkyndige vurderinger gjennomf\u00f8rt i skole\u00e5ret 2023/24 og 10 \u00e5r bakover i tid, om dette er mulig \u00e5 fremskaffe. Representanten ber ogs\u00e5 om at det i oversikten skilles mellom sakkyndige vurderinger laget for barne- eller ungdomsskole, og for bruk i forsterket avdeling eller ordin\u00e6r klasse. 4. Har det v\u00e6rt noen endring i praksis i \u00e5rene etter omorganiseringen til dagens PPSstruktur? Svar fra byr\u00e5den: 1. Hvordan fungerer kommunens system for timetilr\u00e5ding i sakkyndige vurderinger for omtalt elevgruppe? I henhold til lovverk, forskrift og Utdanningsdirektoratets veileder for tilpasset oppl\u00e6ring og individuell tilrettelegging, skal sakkyndige vurderinger greie ut om blant annet: \u2022 elevens utbytte av oppl\u00e6ringen \u2022 hvorfor eleven eventuelt ikke har, eller ikke kan f\u00e5, tilfredsstillende utbytte av oppl\u00e6ringen \u2022 hva som er realistiske oppl\u00e6ringsm\u00e5l for eleven \u2022 hvilke tiltak som kan gi eleven et tilfredsstillende utbytte av oppl\u00e6ringen \u2022 hvilken kompetanse de som skal gi oppl\u00e6ringen b\u00f8r ha Det er PPT som utarbeider den sakkyndige vurderingen, og p\u00e5 bakgrunn av denne kan skolen fatte vedtak om individuelt tilrettelagt oppl\u00e6ring (tidligere spesialundervisning). Vurderingen skal ta utgangspunkt i barnets skolehverdag og utbyttet i det ordin\u00e6re oppl\u00e6ringstilbudet p\u00e5 skolen hen er elev p\u00e5, sammen med forhold knyttet til eleven; heriblant funksjonsniv\u00e5, l\u00e6reforutsetninger, utviklingsmuligheter, trivsel og fysiske forhold som syn og h\u00f8rsel. Timetilr\u00e5ding i sakkyndige vurderinger baseres dermed p\u00e5 en helhetsvurdering om elevens behov for individuell tilrettelegging av oppl\u00e6ringstilbudet for \u00e5 f\u00e5 et tilfredsstillende utbytte. Det medf\u00f8rer at elever med samme diagnose vil kunne f\u00e5 ulik timetilr\u00e5ding ut fra en vurdering av funksjonsniv\u00e5 og skolens muligheter for tilrettelegging innenfor den ordin\u00e6re oppl\u00e6ringen, basert p\u00e5 elementer som gruppesammensetning, organisering og romkapasitet. Elevgruppen det her stilles sp\u00f8rsm\u00e5l om vil f\u00e5 en sakkyndig vurdering etter oppl\u00e6ringsloven \u00a7 11-6 individuelt tilrettelagt oppl\u00e6ring i alle fag og timer. I henhold til \u00a7 11-9 skal ansvaret for oppl\u00e6ringen ligge hos en pedagog, men det kan gj\u00f8res unntak fra dette dersom personer med annen type universitets- eller h\u00f8gskoleutdanning gj\u00f8r dem s\u00e6rlig egnet til \u00e5 ivareta elevens behov. \u00a7 17-6 sier at annet personale kan hjelpe til i oppl\u00e6ringen under n\u00f8dvendig veiledning av pedagog. Det medf\u00f8rer at ikke-pedagogisk personale, herunder assistenter/fagarbeidere, vil kunne gjennomf\u00f8re individuelt tilrettelagt oppl\u00e6ring, der undervisningsopplegget er planlagt og utarbeidet av pedagoger. For den elevgruppen som vi her snakker om vil det f.eks. kunne v\u00e6re repetisjon/overl\u00e6ring av allerede kjente oppgaver i b\u00e5de teoretiske og praktiske fag, ADL-trening (aktiviteter i dagliglivet) og systematisk kommunikasjonstrening, i tillegg til individuell oppf\u00f8lging i timer styrt av pedagog. Fordelingen i timetilr\u00e5ding pedagog/fagarbeider vil ogs\u00e5 bero p\u00e5 en individuell vurdering om hva som gir et forsvarlig oppl\u00e6ringstilbud ut fra en barnets beste-vurdering, og hva som er n\u00f8dvendig hjelp for \u00e5 f\u00e5 et tilfredsstillende utbytte av oppl\u00e6ringen. 2. Hvordan kvalitetssikrer kommunen at det er likebehandling i PPS sine sakkyndige vurderinger av elever med spesialundervisningsbehov, p\u00e5 tvers av bydeler, levek\u00e5rsomr\u00e5der og skoletilh\u00f8righet? PPT i Bergen kommune er organisert i fire enheter, som samlet dekker alle bydeler. De ulike enhetene organiserer sine r\u00e5dgivere noe ulikt, men felles er at det finnes barnehage- og skoleteam i alle enheter. Tilr\u00e5dinger i sakkyndig vurderinger blir dr\u00f8ftet innad i teamene, i tillegg til at sakene dr\u00f8ftes i skolenes pedagogiske utviklingsgrupper og sammen med foreldre. Det er ogs\u00e5 samhandling p\u00e5 tvers av de fire kontorene for \u00e5 kontinuerlig videreutvikle felles forst\u00e5else av regelverket, i regi av Etat for spesialpedagogiske tjenester. Fra 1. august 2024 ble det innf\u00f8rt ny oppl\u00e6ringslov, hvor rettigheter innenfor det som tidligere het spesialundervisning er splittet opp i flere rettigheter: \u2022 Personlig assistanse \u2013 bistand for \u00e5 f\u00f8lge undervisningen \u2022 Fysisk tilrettelegging og tekniske hjelpemidler \u2022 Individuelt tilrettelagt oppl\u00e6ring \u2013 faglig tilrettelegging, f.eks. alternative kompetansem\u00e5l, alternativt innhold og/eller annen organisering av oppl\u00e6ringen I den nye innretningen skal PPT vurdere individuelt tilrettelagt oppl\u00e6ring, eventuelt sammen med personlig assistanse dersom barnet har behov for begge deler. Personlig assistanse skal ikke v\u00e6re koblet til kompetansem\u00e5l, men er praktisk bistand. En lignende todeling av rettigheter finner vi ogs\u00e5 i barnehageloven, hvor barnet kan gis rett til spesialpedagogisk hjelp etter sakkyndig vurdering, og/eller individuell tilrettelegging for barn med nedsatt funksjonsevne. Forvaltningsrevisjonen gjort av Deloitte i 2022 avdekket svakheter i praksis mellom byomr\u00e5dene, og Etat for spesialpedagogiske tjenester jobber med \u00e5 etablere felles tolkning og \u201ckalibrering\u201d av tilr\u00e5dinger mellom de fire barnehageteamene i PPT. Etaten har det siste \u00e5ret registrert at det stilles tilsvarende sp\u00f8rsm\u00e5l om ulikheter p\u00e5 de sakkyndige vurderingene p\u00e5 skolefeltet, og vil ta dette med n\u00e5r det n\u00e5 arbeides med implementeringen av ny oppl\u00e6ringslov. 3. Representanten ber om oversikt over hvert av de ulike PPS-kontorenes timeanbefalinger om pedagog i sakkyndige vurderinger av den aktuelle elevgruppen. Det er \u00f8nskelig at oversiktene omfatter sakkyndige vurderinger gjennomf\u00f8rt i skole\u00e5ret 2023/24 og 10 \u00e5r bakover i tid, om dette er mulig \u00e5 fremskaffe. Representanten ber ogs\u00e5 om at det i oversikten skilles mellom sakkyndige vurderinger laget for barne- eller ungdomsskole, og for bruk i forsterket avdeling eller ordin\u00e6r klasse. Det foreligger ingen slik oversikt, og det vil kreve et betydelig arbeid \u00e5 etablere oversikten som ettersp\u00f8rres. Dette er kapasitet som heller m\u00e5 benyttes til arbeidet med utarbeiding av sakkyndige vurderinger. Etat for spesialpedagogiske tjenester vil vurdere behov for bedre oversikt n\u00e5r de skal jobbe med kalibrering av sakkyndige vurderinger p\u00e5 skolefeltet. Dette arbeidet er det naturlig at vi orienterer utvalget om etter hvert. 4. Har det v\u00e6rt noen endring i praksis i \u00e5rene etter omorganiseringen til dagens PPSstruktur? Det er ikke gjort noen planlagte endringer av praksis i \u00e5rene etter omorganiseringen av PPS. Jamf\u00f8r svarene over, er det likevel ikke usannsynlig at det over tid utvikles en kultur og intern forst\u00e5else (kalibrering) p\u00e5 hvert kontor, og at de etablerte samarbeidsstrukturene ikke har kompensert for en ulik utvikling over tid. Som nevnt i svaret p\u00e5 sp\u00f8rsm\u00e5l 2 vil det i arbeidet med implementering av ny oppl\u00e6ringslov v\u00e6re naturlig \u00e5 vurdere endringer av praksis. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}