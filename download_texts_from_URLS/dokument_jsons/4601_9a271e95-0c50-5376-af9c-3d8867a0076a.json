{
  "dokument_id": "9a271e95-0c50-5376-af9c-3d8867a0076a",
  "doc_type": "case_presentation",
  "kommune": 4601,
  "tittel": "Bergenhus, gnr. 164, bnr. 442, Olaf Ryes vei. Ny behandling av klage fra velforening over vedtak om dispensasjon for anleggelse av sykkelvei og fortau.",
  "url": "https://bergen.kommune.no/politikere-utvalg/api/fil/bk360/10443163/Framstilling-Bergenhus-gnr-164-bnr-442-Olaf-Ryes-vei-Ny-behandling-av-klage-fra-velforening-over-vedtak-om-dispensasjon-for-anleggelse-av-sykkelvei-og-fortau-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/251440-24 Bergenhus, gnr. 164, bnr. 442, Olaf Ryes vei. Ny behandling av klage fra velforening over vedtak om dispensasjon for anleggelse av sykkelvei og fortau, jf. UMBYs vedtak i sak 88/24, datert 21.03.2024 Hva saken gjelder: M\u00f8hlenpris velforening v/ Johannes Servan klager p\u00e5 vedtak datert 20.09.2023, om dispensasjon fra kommunedelplan Sentrum, vedr\u00f8rende krav om utforming av gatedekke. Tiltakshaver er Bergen kommune v/Bymilj\u00f8etaten. Aktuell bestemmelse \u00a7 5.2 punkt 3 har f\u00f8lgende ordlyd: \u00abByrom anlagt i industriell tid skal ha brostein som hovedmateriale. Bygulvet skal deles i tre langsg\u00e5ende felt med eventuelt h\u00f8ydesprang mellom\u00bb. Omr\u00e5det er ikke regulert. I KPA 2018 ligger omr\u00e5det i hensynssone kulturmilj\u00f8, historisk sentrum. KDP Sentrum (vedtatt 10.12.2001) viser tiltaksomr\u00e5det som Fotgjengerstr\u00f8k \u2013 Gangarealer med byromsbruk. I kartutsnittet under er aktuell strekning markert med r\u00f8dt. Studentsenteret er markert med gr\u00f8nt kryss: 1 Gatefoto under viser del av aktuell strekning sett mot nord: Uttalelse fra Bymilj\u00f8etaten (BME) til f\u00f8rste gangs behandling av klagen: I s\u00f8knad om dispensasjon datert 30.06.2023 uttaler BME at det aktuelle strekket er i dag stengt for motorkj\u00f8ret\u00f8y, men dette er if\u00f8lge naboer lite respektert. Den nye utformingen har derfor som hensikt \u00e5 programmere strekningen p\u00e5 en slik m\u00e5te at den fysisk hindrer/reduserer gjennomkj\u00f8ringen mellom Nyg\u00e5rdsh\u00f8yden og M\u00f8hlenpris. Utformingen vil tydeliggj\u00f8re at kj\u00f8ring ikke er tillatt, og at strekningen er prioritert for g\u00e5ende, syklende og brukere av annen mikromobilitet. BME har valgt et rullevennlig dekke. Syklister og andre brukere av mikromobilitet foretrekker arealer med god rullevennlighet, og det finnes flere eksempler p\u00e5 l\u00f8sninger hvor dekkevalg har f\u00e5tt uheldige konsekvenser. Et eksempel p\u00e5 dette er Strandgaten hvor sykkelfeltene er lagt med sm\u00e5gatestein og fortauet har et rullevennlig skiferdekke. Her hvor syklende er tiltenkt et eget areal for \u00e5 fredeliggj\u00f8re fortauene er konsekvensen av dekkevalg at mange syklister fremdeles foretrekker fortausarealet. Dette gjelder ogs\u00e5 brukerne av el-sparkesykler som pga. mindre dekk vil v\u00e6re enda mer \u00f8mfintlig med tanke p\u00e5 valg av dekketype Uttalelse fra Byantikvaren: Byantikvaren uttaler den 27.07.2023 at endringen av dekke er en forenkling og i tr\u00e5d med deres tidligere innspill i saken. Byantikvaren uttaler at \u00abtiltaket er n\u00e5 bedre tilpasset kulturmilj\u00f8et og vi har derfor ingen vesentlige merknader til tiltaket. Slik tiltaket er vist i de reviderte opplysningene datert 05.07.2023 vil kulturmilj\u00f8et bli godt ivaretatt.\u00bb Behandling i UMBY: Utvalg for milj\u00f8 og byutvikling behandlet saken i m\u00f8tet 21.03.2024 sak 88/24 og fattet f\u00f8lgende vedtak: \u00abUtvalget sender saken tilbake til byr\u00e5det og ber byr\u00e5det gj\u00f8re en ny vurdering av hvorvidt klagen kan tas delvis til f\u00f8lge, ved \u00e5 innvilge dispensasjon kun til den delen av veibanen som gjelder sykkelveien. Fortau og skinnegang for trikk b\u00f8r belegges med brostein.\u00bb Side 2 av 7 I etterkant av UMBYs vedtak har byr\u00e5dsavdelingen innhentet ny uttalelse fra Bymilj\u00f8etaten datert 06.05.2024 og dr\u00f8ftet ulike l\u00f8sninger, herunder om det er mulig \u00e5 bruke rullevennlig brostein p\u00e5 fortauet i stedet for asfalt, for \u00e5 ivareta b\u00e5de hensyn til estetikk og universell utforming. Bymilj\u00f8etaten mener at rullevennlig brostein vil v\u00e6re en mindre god l\u00f8sning enn asfalt. Grunnen er at folk som har utfordringer med \u00e5 ta seg fram, herunder rullestolbrukere, eldre som er d\u00e5rlig til beins etc., vil f\u00e5 et d\u00e5rligere tilbud. Dette fordi rullevennlig brostein erfaringsmessig er glattere enn asfalt n\u00e5r det er regn og sn\u00f8. Dessuten vil skj\u00f8tene medf\u00f8re at det blir mer ujevnt for de som skal ta seg fram i rullestol. Begge deler forsterkes av at det er stigning p\u00e5 strekningen. Saken legges derfor frem til ny behandling i utvalget. Klagerens anf\u00f8rsler: Klagen fra M\u00f8hlenpris velforening er datert 06.10.2023 og rettidig framsatt. Klager stiller seg negativ til at det skal anlegges sykkelvei med fortau, da det ikke er behov for dette i en bilfri gate. Videre vil sykkelveien kunne skape forvirring og trafikkfarlige situasjoner. Dersom det likevel skal bygges, b\u00f8r det ikke gis dispensasjon fra kravet om brostein, og s\u00e6rlig ikke for \u00e5 benytte asfalt. Klager mener tiltakshaver ikke har utredet alternativer for materialbruk godt nok, og at dispensasjonen ikke er godt nok begrunnet. Klageren fremmer forslag til alternativ l\u00f8sning for utformingen av sykkelvei og fortau. Hovedtrekkene i forslaget er at veien heller skal oppgraderes med et uttrykk som ligner de planlagte \u00f8vrige gatetunene p\u00e5 M\u00f8hlenpris, uten opph\u00f8yde gangsoner med kantstein, og at det benyttes brostein som gatedekke, alternativt steinheller eller maisdekke i hele veibredden. Byr\u00e5det viser til klagen i sin helhet. Fagetatens vurdering og anbefaling: Fagetaten viser til at rammetillatelse for fortau og sykkelvei ble gitt i vedtak datert 02.05.2023. Vedtaket ble ikke p\u00e5klaget. Det er alts\u00e5 kun dispensasjon for valg av gatedekke som skal behandles. Fagetaten mener at vedtaket er godt nok begrunnet. Det framg\u00e5r av saksdokumentene at s\u00f8ker har gjort grundige vurderinger av hvilket gatedekke som skal oms\u00f8kes. Fagetaten viser til dr\u00f8ftelsen i vedtaket punkt 2.4 (side 3-5) hvor det framg\u00e5r hvorfor kommunen mener at vilk\u00e5rene i pbl \u00a7 19-2 er oppfylt, og hvorfor det innvilges dispensasjon. Fagetaten anbefaler at det p\u00e5klagde vedtaket opprettholdes. \u00d8konomiske konsekvenser: Se under byr\u00e5dets vurdering og anbefaling/konklusjon. Byr\u00e5dets vurdering og anbefaling/konklusjon: Byr\u00e5det har i samr\u00e5d med Bymilj\u00f8etaten (BME) vurdert saken p\u00e5 nytt og anbefaler at fagetatens vedtak opprettholdes. Begrunnelse (pkt 1-6): 1. Utgangspunktet for den \u00f8verste delen av Olaf Ryes vei er at den er regulert med innkj\u00f8ring forbudt i begge ender. Likevel er det ingen fysiske hindre mot gjennomkj\u00f8ring. I praksis brukes den i mange tilfeller som bilvei og kan ikke n\u00f8dvendigvis defineres som bilfri. Bygging av sykkelvei med fortau vil hindre muligheten for \u00e5 kj\u00f8re gjennom, samtidig som det ivaretar trafikksikkerheten til syklende og g\u00e5ende. Den aktuelle strekningen inng\u00e5r i det definerte sykkelveinettet som er politisk vedtatt, og som ligger inne i gjeldende handlingsplan. I Sykkelstrategi for Bergen 2020-2030 er visjonen at det skal v\u00e6re attraktivt og sikkert \u00e5 sykle i Bergen. M\u00e5let er at Bergen skal ha et sammenhengende og sikkert sykkelnett med god tilgjengelighet og sykkelvennlig utforming. Prosjektet er utformet p\u00e5 bakgrunn av dette. 2. Store deler av dagens trikketrase \u0301 har samme l\u00f8sning som i Olaf Ryes vei, med trikkeskinner i betong med asfaltdekke. Fra toppen av Olaf Ryes vei fortsetter trikkeskinnene i betong/asfalt fram til Langes gate, med kant og vannrenne i brostein. Videre er det brostein i trikkesporet forbi Mus\u00e9plassen, f\u00f8r traseen fortsetter i betong og Side 3 av 7 asfalt gjennom \u00d8ysteins gate. Magnus Barfots gate har brostein fra krysset ved Rosenbergsgaten. Brosteinen fortsetter til endestoppet p\u00e5 Engen. 3. Prosjektet har i samr\u00e5d med Byantikvaren f\u00e5tt dispensasjon fra KDP Sentrum \u00a7 5.2 med hensyn til gatedekke. Illustrasjonen under viser prosjektforslaget for Olaf Ryes vei med gr\u00e5tt barrikadedekke i trikkesporet: BME opplyser at barrikadedekke er et natursteinsbelegg som er meget slitesterkt og som brukes mye i renovering av utearealer. Barrikadedekke ble valgt til dette prosjektet etter dialog med Byantikvaren ettersom det kan gi inntrykk av \u00e5 se ut som grus, i tillegg til at det vil ha god holdbarhet og skille trikketraseen fra sykkelveien. Foto under viser barrikadedekke p\u00e5 H\u00e5kon Sheteligs plass ved Sj\u00f8fartsmuseet. Det er slikt dekke som er tenkt i trikkesporet: Side 4 av 7 4. Gatebruksplan for M\u00f8hlenpris var ute p\u00e5 h\u00f8ring i tidsrommet 28.10.2023 \u2013 12.12.2023. Gatebruksplanen legger ikke opp til brosteinsbelagte fortau. Prinsippskissen i gatebruksplanen viser en kombinasjon av heller og sm\u00e5gatestein der materialbruken p\u00e5 fortau klassifiseres som h\u00f8y og asfalt der materialbruken klassifiseres som middels. BME har ogs\u00e5 vedlagt eksempel p\u00e5 s\u00e5kalt \u00abBergensfortau\u00bb: 5. Om brostein rundt trikkeskinnene uttaler BME f\u00f8lgende: Side 5 av 7 6. Brostein p\u00e5 fortau og rundt trikkeskinnene vil if\u00f8lge BME gi en betydelig \u00f8kning i kostnader og anleggsfase for prosjektet. Vedtatt ramme er 9,5 mill. kr. inkl. mva. Omarbeiding av prosjektet som skissert av UMBY vil gi en antatt \u00f8kning p\u00e5 6-8 mill. inkl. mva. Omprosjektering, gjennomf\u00f8ringsvedtak og ny konkurranse vil antagelig medf\u00f8re at oppstarten forskyves til begynnelsen av 2025, eventuelt v\u00e5ren 2025 grunnet klimatiske forhold. Byr\u00e5det innser at kostnadsmomentet ikke alltid b\u00f8r bli avgj\u00f8rende n\u00e5r det \u00abbygges for hundre \u00e5r\u00bb i Bergen sentrum. Byr\u00e5det har heller ikke lagt avgj\u00f8rende vekt p\u00e5 kostnadene. Byr\u00e5det mener likevel at det er fullt mulig \u00e5 oppn\u00e5 en faglig og estetisk god opprustning av Olaf Ryes vei med det planlagte prosjektet. Samtidig er kommunens \u00f8konomi presset og det vil v\u00e6re s\u00e6rlig fokus p\u00e5 utgiftssiden framover. Byr\u00e5det mener Bymilj\u00f8etaten har argumentert godt for hvorfor det b\u00f8r v\u00e6re asfalt i sykkelveien, b\u00e5de av hensyn til rullevennlighet og av hensyn til sikkerhet ved skiftende klimatiske forhold i en gate med helning. Byr\u00e5det vil ogs\u00e5 frar\u00e5de legging av brostein/rullevennlig brostein p\u00e5 fortauet, s\u00e6rlig av hensyn til framkommelighet for rullestolbrukere. Videre vil b\u00e5de brostein og rullevennlig stein bli glattere enn asfalt i regnv\u00e6r og om vinteren. Dette forsterkes av gatens helning. Av disse grunner er det sv\u00e6rt f\u00e5 fortau som har rullevennlig brostein som eneste materiale. Rullevennlig brostein er mer brukt i kombinasjon med andre materialer der fortauene er bredere, eller p\u00e5 gatetun. Det aktuelle fortauet er relativt smalt, kun 2 meter. Byr\u00e5det vil heller ikke tilr\u00e5 barrikadedekke p\u00e5 fortauet, da dekket er mer utsatt for skader ved br\u00f8yting enn asfalt. Oppsummert mener byr\u00e5det at de beste grunner taler for \u00e5 godkjenne Bymilj\u00f8etatens prosjektplan. Byr\u00e5det viser til at prosjektplanen er avklart med Byantikvaren. 7. Om dispensasjon: F\u00f8lgende framg\u00e5r av pbl. \u00a7 19-2, f\u00f8rste og andre ledd: \u00abKommunen kan gi varig eller midlertidig dispensasjon fra bestemmelser fastsatt i eller i medhold av denne lov. Det kan settes vilk\u00e5r for dispensasjonen. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb Byr\u00e5dets vurdering er at tiltaket ikke vil vesentlig tilsidesette de hensyn bestemmelsene i KDP Sentrum skal ivareta. Etter en samlet vurdering av opplysningene i saken, mener byr\u00e5det at fordelene ved en dispensasjon vil v\u00e6re klart st\u00f8rre enn ulempene. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 20.09.2023 opprettholdes. Klagen tas ikke til f\u00f8lge. Dato: 18. juni 2024 Christine B. Meyer Christine Kahrs Byr\u00e5dsleder Byr\u00e5d for byutvikling Side 6 av 7 Dokumentet er godkjent elektronisk. Vedlegg: 1) Fagetatens notat datert 22.11.2023 med f\u00f8lgende vedlegg: 1. Situasjonskart 2. Flyfoto 3. Situasjonsplan 4. Klage 5. Vedtak om dispensasjon, 20.09.2023 6. Tegninger 7. Uttalelse fra Byantikvaren 8. S\u00f8knad om dispensasjon 9. Uttalelse fra Bymilj\u00f8etaten byromsforvaltning 10. Rammetillatelse til \u00f8vrige deler av vedtaket 11. Avslag p\u00e5 s\u00f8knad om dispensasjon, 02.05.2023 2) 1. Uttalelse fra Bymilj\u00f8etaten datert 06.05.2024 2. Gatebruksplan M\u00f8hlenpris Side 7 av 7 "
}