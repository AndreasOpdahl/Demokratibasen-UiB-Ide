{
  "dokument_id": "691d683d-ad63-5094-b323-ec50d562ecd1",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 55 fra Per J\u00f8rgensen (FrP) om kvinner i arbeidslivet med overgangsalder - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10578984/Svar-pa-skriftlig-sporsmal-nr-55-fra-Per-Jorgensen-FrP-om-kvinner-i-arbeidslivet-med-overgangsalder-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/90554-3 Saksbehandler: Herborg Haugen Sandmo Fra Dato: 6. juni 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 55 fra Per J\u00f8rgensen (FrP) om kvinner i arbeidslivet med overgangsalder - Utvalg for helse og sosial 2024 Representanten Per J\u00f8rgensen (FrP) har den 3. juni 2024 sendt inn f\u00f8lgende skriftlige sp\u00f8rsm\u00e5l: \u00c5 st\u00f8tte kvinner som opplever menopausale symptomer, til \u00e5 bli og trives p\u00e5 arbeidsplassen er et tema FrP brenner for. Vi som kommune har et ansvar for at kvinner kan trives i alle aldre og karrierestadier, men ogs\u00e5 for \u00e5 sikre at de f\u00e5r st\u00f8tte til \u00e5 forbli v\u00e6rende i jobb i det som kan v\u00e6re den mest tilfredsstillende delen av deres karriere og arbeidsliv. Kvinner utgj\u00f8r ca halvparten av den yrkesaktive befolkningen, og andelen kvinner over 40-50 \u00e5r representerer en sv\u00e6rt stor del av arbeidsstyrken. Det er med andre ord f\u00e5 arbeidsplasser der overgangsalderen ikke oppleves av personalet. Vi m\u00e5 \u00e5pne opp samtalen, takle stigma og v\u00e6re oppmerksomme p\u00e5 overgangsalderen \u2013 spesielt hvordan den p\u00e5virker enkeltpersoner i deres karriere og p\u00e5 arbeidsplassen. Kvinner b\u00f8r ikke lide i stillhet eller f\u00f8le seg tvunget til \u00e5 redusere arbeidstiden, g\u00e5 glipp av forfremmelser eller til og med slutte i jobben p\u00e5 grunn av mangel p\u00e5 st\u00f8tte. P\u00e5 v\u00e5r studietur til London, England m\u00f8tte vi Helen Tomlinson som er Storbritannia sin offisielle overgangsforkjemper (Menopause Champion) og Tomlinson st\u00e5r i bresjen for et program som fremsnakker \u00e5penhet og \u00e6rlige samtaler om temaet. https://www.gov.uk/government/publications/no-time-to-step-back-the-governments- menopause-employment-champion/no-time-to-step-back-the-governments-menopause- employment-champion Tomlinson sitt prosjekt er b\u00e5de st\u00f8ttet av det offentlige og av privat n\u00e6ringsliv via Adecco- gruppen: https://www.adeccogroup.com/future-of-work/future-at-work-insights-magazine-volume- 5/conversations Sp\u00f8rsm\u00e5l til byr\u00e5den: Sp\u00f8rsm\u00e5l: 1. Hvordan jobber man i Bergen kommune med \u00e5 ivareta og f\u00f8lge opp kvinner i arbeidslivet med overgangsalder? 2. \u00d8nsker byr\u00e5det \u00e5 ta initiativ til at man utvikler et tilsvarende program for kvinner i Bergen? Svar fra byr\u00e5den: 1) Bergen kommune er opptatt av \u00e5 ivareta og tilrettelegge for medarbeidere i alle livsfaser. Det gjelder b\u00e5de fasen som nyutdannet, fasen som senior, sm\u00e5barnsfasen og for kvinner i overgangsalderen. N\u00e5r det gjelder overgangsalder spesielt, er byr\u00e5den enig i at det er behov for mer kunnskap og \u00e5penhet. Bergen kommune har arrangert b\u00e5de frokostm\u00f8te og webinar om temaet. I Bergen kommunes n\u00e6rv\u00e6rsprosjekt jobbes det med faktorer som kan bidra til \u00f8kt n\u00e6rv\u00e6r, og overgangsalder er et mulig deltema i prosjektet. I Etat for vurdering og rehabilitering i Byr\u00e5dsavdeling for eldre, helse og omsorg (BEHO), er kvinnehelse del av det strategiske arbeidet med sykefrav\u00e6r og arbeidsmilj\u00f8. Etaten trekker frem betydningen av \u00e5 normalisere at overgangsalderen kan gi utfordringer, og betydningen av praktisk tilrettelegging som mulighet for korte pauser og fleksibilitet i arbeidssituasjonen. 2) Per i dag er det for tidlig \u00e5 si om Bergen kommune vil ta initiativ til et tilsvarende program som i England for kvinner i Bergen. I Klosterhageerkl\u00e6ringen er imidlertid et av m\u00e5lene \u00e5 styrke kvinnehelse ved blant annet \u00e5 legge til rette for mer forskning, forebygging og behandling. Det finnes i dag f\u00e5 studier og mange uklare svar knyttet til overgangsalder. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}