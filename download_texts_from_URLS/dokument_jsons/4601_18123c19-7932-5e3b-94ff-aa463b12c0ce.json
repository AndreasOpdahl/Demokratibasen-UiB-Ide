{
  "dokument_id": "18123c19-7932-5e3b-94ff-aa463b12c0ce",
  "doc_type": "case_attachment",
  "kommune": 4601,
  "tittel": "Notat Kartlegging av barnehage og bofellesskap sin bruk av omr\u00e5det datert  21.12.2023",
  "url": "https://bergen.kommune.no/politikere-utvalg/api/fil/bk360/11895212/Notat-Kartlegging-av-barnehage-og-bofellesskap-sin-bruk-av-omradet-datert-21-12-2023",
  "tekst": " Oppdragsgiver: Bergen kommune Oppdragsnavn: Bergen kommune Rammeavtale VA Garnes RA - reguleringsplan Oppdragsnummer: 615086-04 Utarbeidet av: Anja Vik, Tina Lund Oppdragsleder: Anja Vik Dato: 21.12.2023 Tilgjengelighet: \u00c5pent Notat: Kartlegging av barnehage og bofellesskap sin bruk av omr\u00e5de Sammendrag 1. Innledning 1.1. Om planarbeidet 1.2. Overordnede f\u00f8ringer 1.3. Metode 2. Registreringer med barnehage 2.1. Omr\u00e5de for dyrking og hesjing/g\u00e5rdsaktiviteter 2.2. Lekeplass 2.3. Trollskogen 2.4. Skil\u00f8ype og akebakke 2.5. Tilkomst til Garnes kai 2.6. Kryssing av vei 2.7. Gapahuk og aktivitetsomr\u00e5de 2.8. Turveier 3. Registreringer med bofellesskap 3.1. Pergola og drivhus 3.2. Badeplass og fiskeplass 3.3. Turvei Versjonslogg: 01 17.11.23 Nytt dokument AV, TL TL, MS VER. DATO BESKRIVELSE AV KS asplanviak.no 1 Sammendrag I forbindelse med planarbeid for Garnes renseanlegg, er det avdekket behov for \u00e5 kartlegge Garnes G\u00e5rdsbarnehage og Rostadheimen bofellesskap sin daglige bruk av omr\u00e5det. B\u00e5de barnehagen og bofellesskapet ligger relativt n\u00e6rme plassering av nytt renseanlegg, og den st\u00f8rste p\u00e5virkningen fra planarbeidet er den foresl\u00e5tte nye tilkomstveien til renseanlegget som skal etableres gjennom og tett opptil omr\u00e5der som brukes av barnehage og bofellesskap. Den nye tilkomstveien vil ogs\u00e5 brukes i anleggsfasen ved etalering av renseanlegget, og det er bl.a. store mengder med masser som m\u00e5 fraktes ut av anleggsomr\u00e5det p\u00e5 denne veien. Barnehagen og bofellesskapet vil bli p\u00e5virket av planen og tiltaket b\u00e5de i anleggsfasen og i den permanente situasjonen. Generelt for b\u00e5de barnehagen og bofellesskapet vil det bli anleggstrafikk p\u00e5 veier som brukes i forbindelse med tur og daglig aktivitet. For barnehagen vil ny tilkomstvei fjerne skogsomr\u00e5der som er i bruk til lek og tur, og den vil i fremtiden m\u00e5tte krysses for \u00e5 komme til skog, strandsone og b\u00e5tplass langs S\u00f8rfjorden. Den nye tilkomstveien vil avskj\u00e6re bunnen av barnehagens akebakke. Den nye tilkomstveien kommer tett p\u00e5 omr\u00e5der som i dag er \u00e5pne, uten trafikk og egnet for frilek, og vil gj\u00f8re at barnehagen i fremtiden m\u00e5 forholde seg til en kj\u00f8revei i naturomr\u00e5der. Anleggsomr\u00e5det vil komme tett opptil beitedyrenes omr\u00e5der, og det kan tenkes at dyrene m\u00e5 flyttes. Driften av barnehagen vil p\u00e5virkes i anleggsfasen og mulig ved ferdig utbygd plan. En stor del av barnehagens aktiviteter foreg\u00e5r i omr\u00e5der tilknyttet barnehagen. Hvis barna m\u00e5 benytte andre omr\u00e5der enn det som benyttes i dag, vil dette kreve st\u00f8rre bemanning eller en annen organisering. Dette kan p\u00e5virke tilbudet til barna og ha konsekvenser for barnehagens drift. For bofellesskapet kan anleggsperioden bli utfordrende, da beboerne har behov for rolige og forutsigbare omgivelser. Anleggsfasen vil kreve omlegging av rutiner s\u00e6rlig for \u00e5 f\u00e5 gjennomf\u00f8rt daglige turer. Anleggsperioden vil generelt gi st\u00f8y og st\u00f8v i omr\u00e5det. asplanviak.no 2 1. Innledning Det er gjort en kartlegging av barnehage og bofellesskap sin bruk av omr\u00e5det i forbindelse med planarbeid i omr\u00e5det. Dagens renseanlegg bofellesskap barnehage Garnestangen Figur 1: Oversikt over omr\u00e5det. Planavgrensning for Garnes renseanlegg er stiplet inn. asplanviak.no 3 1.1. Om planarbeidet Reguleringsplan for Garnes renseanlegg (planID 70340000) skal legge til rette for nytt avl\u00f8psrenseanlegg og tilh\u00f8rende tilkomstvei. Det nye renseanlegget skal etableres i forlengelse av eksisterende renseanlegg som ligger i omr\u00e5det i dag. Ny tilkomstvei til renseanlegget skal etableres fra Garnesvegen i s\u00f8r og nordover gjennom et skogs- og jordbruksomr\u00e5de. Det er til offentlig ettersyn av planarbeidet kommet flere innspill som omhandler barns bruk av omr\u00e5det. Det blir p\u00e5pekt at det ikke er gjort tilstrekkelig kartlegging av tiltakets konsekvenser for barn og unge og at en b\u00f8r vurdere s\u00e6rlige interesser. Innspillene er oppsummert og kommentert i merknadsskjemaet som f\u00f8lger plansaken. For mer informasjon om tiltakene vises det til planbeskrivelsen og \u00f8vrige plandokumenter. Figur 2: Illustrasjonsplan (datert 23.05.2022.) ved offentlig ettersyn. asplanviak.no 4 1.2. Overordnede f\u00f8ringer I henhold til Rikspolitiske retningslinjer for barn og planlegging (RPR) er det et viktig nasjonalt m\u00e5l \u00e5 sikre et oppvekstmilj\u00f8 for barn og unge som gir trygghet mot skadevirkninger, som ogs\u00e5 har de fysiske, sosiale og kulturelle kvaliteter som samsvarer med deres behov. RPR viser videre til at kommunen skal gis et grunnlag for \u00e5 ivareta barn og unges interesser i planlegging, s\u00e6rlig der barn og unges interesser kommer i konflikt med andre hensyn. Plan- og bygningsloven p\u00e5legger alle som utarbeider planer, offentlige og private, \u00e5 legge til rette for medvirkning fra barn og unge som er eller kan bli ber\u00f8rt av planen. Medvirkning er i tillegg et allment prinsipp forankret i form\u00e5lsparagrafens \u00a7 1-1 i loven. Barn og unge er fremhevet spesielt i lovens form\u00e5l fordi de skiller seg fra andre grupper. De er umyndige, har liten innflytelse, og er helt avhengig av at voksne ivaretar interessene deres i plan- og byggesaker. Lovens form\u00e5lsparagraf sier at alle, enten de planlegger eller har en byggesak, skal ta hensyn til barn og unges oppvekstsvilk\u00e5r. Barn og unges interesser ivaretas i f\u00f8rste rekke gjennom planbestemmelser. Det er m\u00e5 ogs\u00e5 vurderes avb\u00f8tende tiltak og behov for erstatningsareal. 1.3. Metode Metoden som benyttes er inspirert av barnetr\u00e5kk, som er en metode tilpasset barn i skolealder, der barn forteller hvordan de bruker stedet, hva som er positivt med stedet og hva som kan forbedres. Ved hjelp av denne metoden f\u00e5r barn en reell mulighet til \u00e5 delta. For \u00e5 kunne legge opp til gode registreringer er kartleggingen gjennomf\u00f8rt som en befaring med ansatte i barnehagen, som har god kjennskap til barnehagebarnas bruk av omr\u00e5det. Barnehagen hadde forberedt seg i forkant av befaring, og hatt en intern runde i forkant der de har samlet sammen alle innspill i forhold til hvilke omr\u00e5der som brukes. Befaringen ble gjennomf\u00f8rt fredag 3. november 2023 med to ansatte og daglig leder i barnehagen. Onsdag 8. november ble det gjennomf\u00f8rt en befaring med Rostadheimen bofellesskap med tillitsvalgt for de ansatte. Innspill fra b\u00e5de barnehage og bofellesskap er blitt kartfestet og omtales i dette notatet. asplanviak.no 5 2. Registreringer med barnehage Garnes G\u00e5rdsbarnehage ble etablert i 2006. De siste \u00e5rene har det v\u00e6rt 51 barn i barnehagen. Barnehagen har g\u00e5rds- og friluftsliv som hovedsatsingsomr\u00e5de og har utviklet dette hvert \u00e5r siden oppstart. Figur 3: Oversiktskart fra kartlegging med barnehagen. asplanviak.no 6 2.1. Omr\u00e5de for dyrking og hesjing/g\u00e5rdsaktiviteter Barnehagens bruk Barna er deltakende i flere av g\u00e5rdsaktivitetene, og f\u00e5r overv\u00e6re de fleste sider av g\u00e5rdsdriften. Det gjelder det daglige stellet av dyrene, parring og lamming, slakting, samling av egg, dyrking, hesjing, h\u00f8sting og konservering av poteter, gr\u00f8nnsaker og frukt fra egen \u00e5ker/mark. For barnehagen er det viktig \u00e5 ha areal for dyrestell og dyrking som ligger i n\u00e6rhet til barnehagen og i trygg avstand til vei, anlegg og andre potensielt farlige steder for barn. I disse aktivitetene er det viktig at barn f\u00e5r spillerom og uhindret kan bevege seg rundt i sin aktivitet. Like ved barnehagens lekeplass ligger \u00absauehagen\u00bb og grisebingen. Sauehagen er et inngjerdet omr\u00e5det hvor sauer g\u00e5r fritt store deler av \u00e5ret. Her er det varmestue for dyrene, og det er lagt vann frem til mat- og drikkestasjonen. I ukedagene er det barnehagen som ordner med mat og drikke til dyrene. Det er enkelt \u00e5 ta med seg barn den korte veien fra lekeplassen og til grisebingen og sauehagen. Konsekvenser av planen - Ny tilkomstvei kommer tett opptil sauehagen, og det er uklart om dyrene kan v\u00e6re her, s\u00e6rlig i anleggsperioden p\u00e5 grunn av st\u00f8y og st\u00f8v. Dersom dyrene m\u00e5 flyttes til andre omr\u00e5der vil det ogs\u00e5 v\u00e6re behov for flytting av vann til dyrene. Flytting av dyrene vil f\u00f8re til at det blir vanskelig, og kanskje ikke mulig, \u00e5 ha med barna p\u00e5 det daglige stellet som i dag. asplanviak.no 7 - Ny tilkomstvei g\u00e5r gjennom og fjerner landbruksomr\u00e5der som brukes i forbindelse med hesjing og omr\u00e5der for sanking av rabarbra og epler. Hesjing (foto fra barnehagen). Griser og sauer. Kort vei fra barnehagens port til omr\u00e5de for daglig dyrestell. H\u00f8ner og kaniner. asplanviak.no 8 2.2. Lekeplass Barnehagen bruk Barnehagens lekeplass ligger med minsteavstand p\u00e5 mellom 40 og 50 meter til den forsl\u00e5tte nye vei inn til renseanlegget. Selve renseanlegget vil ligge ca. 100 meter fra lekeplassen. Barna er p\u00e5 lekeplassen 4-5 timer hver dag. Soving foreg\u00e5r ute, i tilknytning til bygningen. For de minste barna gjelder dette hovedsakelig i tidsrommet kl. 10-13, og for de st\u00f8rste barna hovedsakelig i tidsrommet kl. 12:15-13:30. Barnehage med lekeplass er inngjerdet. Konsekvens av planen - Generelt vil anleggsperioden gi st\u00f8y og st\u00f8v i omr\u00e5det. Inngjerdet lekeplass, og barnehagen i bakkant. asplanviak.no 9 2.3. Trollskogen Barnehagens bruk For de minste barna er n\u00e6rhet til skog og natur viktig for \u00e5 kunne gjennomf\u00f8re aktiviteter og gi dem opplevelser. Til dette bruker barnehagen blant annet \u00abtrollskogen\u00bb som ligger ca. 100 meter fra porten til barnehagen. Fra porten kan barna g\u00e5 trygt over jordet eller langs med sauehagen og frem til trollskogen. Trollskogen er naturlig avgrenset, slik at man har god oversikt over barna i omr\u00e5det. Trollskogen er viktig for de sm\u00e5 barna for utvikling av grovmotorikk. Omr\u00e5det er lunt og stille og er et yndet omr\u00e5de n\u00e5r det regner, siden skogen fungerer som et \u00abtak\u00bb. Barna plukker bl\u00e5b\u00e6r og bringeb\u00e6r i trollskogen og omr\u00e5det rundt. Det er en hinderl\u00f8ype/aktivitetsl\u00f8ype i skogen. Trollskogen ligger midt i det planlagte omr\u00e5der for ny vei inn til renseanlegget. Konsekvens av planen - Ny tilkomstvei vil g\u00e5 gjennom og fjerne skogsareal. Trollskogen. asplanviak.no 10 2.4. Skil\u00f8ype og akebakke Barnehagens bruk Barnehagen \u00f8nsker \u00e5 gi barna mulighet for ski- og akeaktivitet. Akebakken, som er like utenfor barnehagens port/gjerde, er lang og slak og passer b\u00e5de for sm\u00e5 og store barn. P\u00e5 marken foran barnehagen har det blitt preparert skil\u00f8yper. Akebakken og skil\u00f8ypen har ogs\u00e5 v\u00e6rt benyttet av skoleklasser, h\u00e5ndballag og fotballag. Konsekvens av planen - Ny tilkomstvei avskj\u00e6rer bunnen av akebakken. Aking p\u00e5 vinterstid i bakken utenfor barnehagen (foto til venstre fra barnehagen). asplanviak.no 11 2.5. Tilkomst til Garnes kai Barnehagens bruk Fra mars til oktober benytter barnehagen b\u00e5t som ligger i Klubbavika, hvor det ogs\u00e5 er fj\u00e6re som benyttes. Aktiviteter som barna er med p\u00e5 er blant annet fiske, fange krabber, samle skjell, hente flaskepost og \u00f8ve p\u00e5 livredding. Det er typisk \u00abb\u00e5tgrupper\u00bb tre ganger i uken. N\u00e5r det ikke er vekstsesong, g\u00e5r barnehagen over jordet og ellers g\u00e5r de langs kj\u00f8reveien. Konsekvens av planen - Ny tilkomstvei vil m\u00e5tte krysses p\u00e5 vei til strandsone og b\u00e5t. B\u00e5tplass og fj\u00e6re asplanviak.no 12 2.6. Kryssing av vei Barnehagens bruk I omr\u00e5det hvor Garnesvegen og barnehagens og bofellesskapets tilkomstveier m\u00f8tes, er det et hovedkryssingsomr\u00e5de for ferdsel til og fra barnehagen. Her krysser barnehagen trafikkareal n\u00e5r de skal til strandsone og b\u00e5t, ut p\u00e5 tur osv. Barnehagen g\u00e5r flere ganger i uken p\u00e5 tur ut av barnehagen med st\u00f8rre barnegrupper. Fra barnehagen g\u00e5r de s\u00f8rover langs Garnesvegen frem til fylkesveien og herfra som regel mot vest og mot \u00absolplassen\u00bb (som n\u00e5s via sti p\u00e5 Garnes ungdomsskole), \u00c5sheim og den gamle postveien. Samme strekning brukes av foreldre og barn som g\u00e5r og sykler til og fra barnehagen gjennom hele \u00e5ret, inkludert brukere med rullestol og barnevogn. Garnesvegen, som er uten fortau, oppleves som smal og uoversiktlig med gr\u00f8fteparkering og kryssing av jernbanelinje. Konsekvenser av planen - I anleggsperioden vil det v\u00e6re mye trafikk p\u00e5 veien som m\u00e5 krysses. Etter anleggsfasen n\u00e5r det nye avl\u00f8psrenseanlegget er satt i drift, vil det v\u00e6re lite trafikk. M\u00f8tepunkt mellom tilkomstveier og Garnesvegen, og kryssing av jernbane p\u00e5 strekning mot fylkesveien. asplanviak.no 13 2.7. Gapahuk og aktivitetsomr\u00e5de Barnehagens bruk Skogen i bakkant av barnehagen er mye i bruk, og her er det direkte tilkomst fra barnehagens lekeplass. Omr\u00e5det har fasiliteter som gapahuk, aktivitetsomr\u00e5de og toalett. Aktiviteter i omr\u00e5der er blant annet grilling, lek og hyttebygging. I denne skogen er det ogs\u00e5 tilgang til sopp. Konsekvenser av planen - Generelt vil anleggsperioden gi st\u00f8y og st\u00f8v i omr\u00e5det. Omr\u00e5det ligger med noe st\u00f8rre avstand til anleggsomr\u00e5det enn \u00f8vrige areal. Aktivitetsomr\u00e5de bl.a. med hytte som er bygget av barna, gapahuk og lavvo. asplanviak.no 14 2.8. Turveier Barnehagens bruk Det g\u00e5r stier p\u00e5 kryss og tvers i skogen som barnehagen benytter p\u00e5 tur, b\u00e5de med de minste og de st\u00f8rste barna. Turveiene benyttes blant annet p\u00e5 vei til fj\u00e6ren ved Rostadheimen, hvor barnehagen har tilgang til naust som brukes til lunsjplass. Andre turm\u00e5l er tunnel\u00e5pningen ved renseanlegget \u00abhvor trollet bor\u00bb, Gygrasteinen, Soltun g\u00e5rd og Garnes stasjon. Det er sopp og b\u00e6r i skogen. Konsekvenser av planen - Ny tilkomstvei vil g\u00e5 gjennom og fjerne skogareal inkludert skistruktur. - Ny tilkomstvei m\u00e5 krysses for \u00e5 komme til skogen og strandsonen. - Ny tilkomstvei blir et risikomoment ved opphold og aktivitet i landbruks- og skogomr\u00e5der. - I anleggsfasen vil tilkomstveien ha h\u00f8y aktivitet og ha en forsterket barriereeffekt. - I anleggsfasen vil det ikke v\u00e6re mulig \u00e5 krysse renseanleggets omr\u00e5de. asplanviak.no 15 Turveier p\u00e5 kryss og tvers i omr\u00e5det. Naust med lunsjplass. asplanviak.no 16 3. Registreringer med bofellesskap Rostadheimen ble etablert i 1963 og er et bofellesskap for mennesker med utviklingshemming med 8 beboere p\u00e5 heltid og til sammen 50 ansatte, hvor 29 av dem er fast ansatte. Bofellesskapet best\u00e5r av boliger med tilh\u00f8rende aktivitets- og arbeidstilbud. Beboerne og de ansatte benytter seg av omr\u00e5der i og like ved planomr\u00e5det. Rostadheimen har et naturlig avgrenset omr\u00e5det og en relativt lang tilkomstvei som bare de og nabo benytter. Dette gj\u00f8r at de har god oversikt over sitt omr\u00e5de og n\u00e6romr\u00e5de, noe som er s\u00e6rlig gunstig da beboerne har stort behov for ro og stabilitet og enkelte beboere jevnlig l\u00f8per ut i tilkomstveien og frem til jernbanesporet. Rostadheimen sin tilkomstvei er forsl\u00e5tt omgjort delvis til tilkomstvei ogs\u00e5 for det nye renseanlegget. Figur 4: Oversiktskart fra kartlegging med bofellesskapet. asplanviak.no 17 3.1. Pergola og drivhus Bofellesskapet sin bruk Like ved Rostadheimen benytter beboerne et omr\u00e5de med pergola og drivhus. Her dyrkes det gr\u00f8nnsaker og arbeides med vedproduksjon. Omr\u00e5det benyttes ogs\u00e5 som lunsj- og grillplass. Konsekvenser av planen - Trafikk til renseanlegget vil komme tett p\u00e5 omr\u00e5det. - Anleggsperioden vil generelt gi st\u00f8y og st\u00f8v i omr\u00e5det. Dyrking, pergola, drivhus og lunsjplass. asplanviak.no 18 3.2. Badeplass og fiskeplass Bofellesskapet sin bruk P\u00e5 nedsiden av Rostaheimen ligger et nes med en badeplass og fiskeplass. Fiskeplassen benyttes ofte av beboerne p\u00e5 Rostadheimen. Badeplassen og fiskeplassen benyttes ogs\u00e5 hyppig av andre beboere p\u00e5 Garnes. I n\u00e6rheten av neset har Rostadheimen naust, drivhus og en platting. Konsekvenser av planen - Det vil v\u00e6re generell st\u00f8y fra anleggsfasen. Fiskeplass p\u00e5 neset. asplanviak.no 19 3.3. Turvei Bofellesskapet sin bruk Beboerne g\u00e5r tur hver dag, og benytter hovedsakelig kj\u00f8reveien og fortau der dette finnes, via Garnesvegen, fylkesvegen og Garnestangen. Omr\u00e5det over \u00abbakkane\u00bb brukes ogs\u00e5 i forbindelse med turene, n\u00e5r omr\u00e5det ikke er i vekstsesong. Turene g\u00e5r ofte til Soltun bes\u00f8ksg\u00e5rd, til friluftsomr\u00e5det Garnestangen ytterst p\u00e5 Garneset og til Garnes stasjon. Konsekvenser av planen - Ny tilkomstvei vil gi trafikk p\u00e5 en strekning som bofellesskapet bruker til daglig. - Ny tilkomstvei vil fjerne dagens l\u00f8ype over \u00abbakkane\u00bb. - I anleggsfasen vil ikke turvei over \u00abbakkane\u00bb v\u00e6re tilgjengelig. - Anleggsfasen vil kreve omlegging av rutiner s\u00e6rlig for \u00e5 f\u00e5 gjennomf\u00f8rt daglige turer. Rostadheimen sin tilkomstvei, som i dag kun deles med nabo. asplanviak.no 20 "
}