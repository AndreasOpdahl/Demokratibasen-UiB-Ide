{
  "dokument_id": "53d5ed57-82a2-53ab-bc56-dd46f437b44f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 12 fra Diane Alexandra Berbain (SV) om Hordnestunet sykehjem - utvalg for helse og sosial",
  "url": "https://bergen.kommune.no/politikere-utvalg/api/fil/bk360/12058661/Svar-pa-skriftlig-sporsmal-nr-12-fra-Diane-Alexandra-Berbain-SV-om-Hordnestunet-sykehjem-utvalg-for-helse-og-sosial",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor v/ Elise St\u00f8ver V\u00e5r referanse: 2025/95516-4 Saksbehandler: Bente Wergeland Fra Dato: 18. februar 2025 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 12 fra Diane Alexandra Berbain (SV) om Hordnestunet sykehjem - utvalg for helse og sosial Hordnestunet sykehjem ble bestemt rehabilitert for \u00e5 tilpasses beboere med tidligere rusproblematikk, for \u00e5 gi dem likeverdige helsetjenester, \u00f8kt livskvalitet og livsglede. Oslo tilbyr Stovnerskogen sykehjem 23 spesialplasser for rusavhengige eldre. Stokka sykehjem i Stavanger har 17 langtidsplasser i avdeling for rusomsorg, hvor m\u00e5lsetning er at pasienten opplever best mulig livskvalitet med sin rusproblematikk. Sp\u00f8rsm\u00e5l til byr\u00e5den: Hva er virksomhetsbeskrivelsen av Hordnestunet sykehjem, og vil byr\u00e5den arbeide for tilbud tilsvarende Stovnerskogen sykehjem og Stokka sykehjem? Svar fra byr\u00e5den: Byr\u00e5det er opptatt av \u00e5 gi gode og trygge sykehjemstilbud til alle eldre som trenger det. Hordnestunet sykehjem har 20 plasser til eldre personer med rusrelaterte skader som \u00f8nsker \u00e5 bo i et rusfritt milj\u00f8. Sykehjemmet er organisert under Fyllingsdalen behandlingssenter, som har s\u00e6rlig kompetanse p\u00e5 ivaretakelse av denne m\u00e5lgruppen. Beboerne er nylig flyttet fra midlertidige lokaler i B-sykehuset til nye, moderne og tilrettelagte fasiliteter ved Hordnestunet. M\u00e5let er at brukerne f\u00e5r den omsorgen og hjelpen de trenger i et stabilt og trygt bomilj\u00f8. Kommunen har ansvar for \u00e5 tilby forsvarlige helse- og omsorgstjenester1, ogs\u00e5 for personer med rusutfordringer. Alle innbyggere med behov for sykehjemsplass f\u00e5r et tilbud om det. Det foreligger ingen konkrete planer om \u00e5 etablere et institusjonstilbud med spesialplasser for personer i aktiv rus, tilsvarende det som er p\u00e5 Stovnerskogen eller Stokka sykehjem. Byr\u00e5det er oppmerksom p\u00e5 at det mangler et spesialisert institusjonstilbud til brukere med rusutfordringer. Helsebyr\u00e5den og byr\u00e5d Spurkeland har derfor sammen bes\u00f8kt b\u00e5de Stovnerskogen sykehjem, som har en egen rusavdeling, og Adamstuen omsorgssenter, som er et omsorgstilbud for personer som er i aktiv rus med omfattende rus-, somatikk og psykisk hjelpebehov. Personer som er i aktiv rus har behov for et tilgjengelig institusjonstilbud, og byr\u00e5det er opptatt av \u00e5 f\u00e5 etablert et bedre tilbud for denne gruppen. Byr\u00e5det er interessert i \u00e5 l\u00e6re mer om hvordan andre kommuner har utviklet tilbud til denne m\u00e5lgruppen, ettersom vi vet det kommer til \u00e5 v\u00e6re et \u00f8kende behov i Bergen i de kommende \u00e5rene. Marte Monstad - Byr\u00e5d for eldre, helse og omsorg 1 \u00a7 3-2, Helse- og omsorgstjenesteloven Dokumentet er godkjent elektronisk. "
}