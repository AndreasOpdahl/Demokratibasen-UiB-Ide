{
  "dokument_id": "034fa43e-7764-55b5-b3c9-345d696b3dbd",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Mailiss Solheim-\u00c5kerblom (R) til finansbyr\u00e5den vedr\u00f8rende str\u00f8m - Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/12555582/Svar-pa-skriftlig-sporsmal-fra-Mailiss-Solheim-Akerblom-R-til-finansbyraden-vedrorende-strom-Utvalg-for-finans-kultur-og-naering",
  "tekst": " Byr\u00e5dsavdeling for finans Til Intern korrespondanse Bystyrets kontor V\u00e5r referanse: 2025/153578-3 Bystyrets kontor v/ Bjarte Kristiansen Fr\u00f8nsdal Saksbehandler: Mette Kristin Gjerde Dato: 5. mai 2025 Fra Byr\u00e5d for finans Svar p\u00e5 skriftlig sp\u00f8rsm\u00e5l fra Mailiss Solheim-\u00c5kerblom (R) til finansbyr\u00e5den vedr\u00f8rende str\u00f8m - Utvalg for finans, kultur og n\u00e6ring I dag blir str\u00f8m behandlet som hvilken som helst annen vare p\u00e5 markedet. Dette er problematisk, siden str\u00f8m er mye mer enn andre, vanlige varer - str\u00f8m er avgj\u00f8rende for \u00e5 dekke helt grunnleggende behov i folks liv og hverdag. Siden 2021 har str\u00f8mpriskrisen preget folks hverdag. De rekordh\u00f8ye str\u00f8mprisene har v\u00e6rt en sentral driver i at mange n\u00e5 sliter med \u00e5 f\u00e5 endene til \u00e5 m\u00f8tes. Regjeringens str\u00f8mst\u00f8tteordning har ikke lyktes i \u00e5 f\u00e5 bukt med str\u00f8mpriskrisen. Ogs\u00e5 med denne st\u00f8tten blir str\u00f8mregningen flere ganger h\u00f8yere enn i tiden f\u00f8r str\u00f8mpriskrisen. Flere partier har kommet med ulike forslag for l\u00f8se prisproblematikken, senest AP-regjeringens forslag om \u201cNorgespris\u201d. Norgespris skal v\u00e6re en fastpris p\u00e5 40 \u00f8re kwh. En slik fastpris vil f\u00f8re til at de som tegner en slik avtale ogs\u00e5 vil betale 40 \u00f8re n\u00e5r str\u00f8mmen egentlig er billigere, og man sier fra seg str\u00f8mst\u00f8tten som skal videref\u00f8res for alle som ikke tegner avtale om Norgespris. Denne ordningen tar heller ikke h\u00f8yde for at store deler av str\u00f8mregningen kommer av andre avgifter enn selve str\u00f8mbruken, og gj\u00f8r ikke noe med den delen av problemet. De rekordh\u00f8ye str\u00f8mprisene kundene betaler, gjenspeiler p\u00e5 ingen m\u00e5te hva det koster \u00e5 produsere str\u00f8m. Hvert \u00e5r fastsetter departementet den s\u00e5kalte \"konsesjonskraftprisen\", som viser hva det koster \u00e5 produsere str\u00f8m fra norsk vannkraft i snitt. I 2023 l\u00e5 denne p\u00e5 11,77 \u00f8re pr. kilowattime, mens den for 2024 har \u00f8kt til 12,31 \u00f8re. For 10 \u00e5r siden l\u00e5 konsesjonskraftprisen p\u00e5 10,84 \u00f8re, som viser at niv\u00e5et har ligget stabilt i mange \u00e5r. Samtidig har snittprisen for kundene de siste ti \u00e5rene f\u00f8r str\u00f8mpriskrisen v\u00e6rt p\u00e5 omtrent 35 \u00f8re per kilowattime. Dette betyr at kraftselskapene har hatt skyh\u00f8ye inntjeninger, og at forbrukerne tidvis har betalt n\u00e6rmere 40 ganger det str\u00f8mmen koster \u00e5 produsere. I dag omsettes det meste av str\u00f8m i Norge p\u00e5 kraftb\u00f8rsen NordPool, hvor kraft produsert i Norge og andre land f\u00e5r en pris, basert p\u00e5 hva den er verdt p\u00e5 et internasjonalt marked. Det er imidlertid ingen regler som p\u00e5legger kraftselskapene \u00e5 selge str\u00f8mmen p\u00e5 kraftb\u00f8rsen, framfor direkte til sluttbrukerne. Kraftselskaper som vil slutte helt \u00e5 handle p\u00e5 b\u00f8rsen kan si opp avtalen med NordPool med tre m\u00e5neders varsel. Kommuner og fylkeskommuner som eier eget kraftselskap har mulighet til \u00e5 styre selskapet, og p\u00e5legge dem \u00e5 sette av kraft som tilbys p\u00e5 rimeligere fastprisavtaler til folk og husholdninger. Eviny, som eier BKK, er heleid av det offentlige. Statkraft har st\u00f8rste eierandel p\u00e5 43,4 %, mens Bergen Kommune har en eierandel p\u00e5 37,75 %. Offentlig eierskap b\u00f8r bety offentlig ansvar for \u00e5 sk\u00e5ne kommunens innbyggere mot konsekvensene av priskrisen. Det er ikke bare privatpersoner som har merket de skyh\u00f8ye str\u00f8mprisene p\u00e5 kroppen. Ogs\u00e5 kommuner landet over har m\u00e5ttet gj\u00f8re grep pga. h\u00f8ye str\u00f8mregninger. I en tid der kommune\u00f8konomien er under sterkt press, er markedsstyrte og skyh\u00f8ye str\u00f8mpriser en viktig driver for velferdskutt vi ser b\u00e5de i Bergen og landet for \u00f8vrig. Med andre ord: ogs\u00e5 kommune-Norge ville ha tjent p\u00e5 lavere og mer normale str\u00f8mpriser. Sp\u00f8rsm\u00e5l til byr\u00e5den: 1) Tidligere har det v\u00e6rt uaktuelt for byr\u00e5den \u00e5 jobbe for \u00e5 ta kraften av b\u00f8rs og innf\u00f8re lokal makspris p\u00e5 str\u00f8m. Hvordan vurderer byr\u00e5den dette sp\u00f8rsm\u00e5let i dag, i lys av ny aktualitet for regulering av str\u00f8mprisen, slik som forslag om Norgespris? 2) Kan byr\u00e5den gi en enkel oversikt over hvor mye Bergen kommune ville spart om vi hadde makspris p\u00e5 35 \u00f8re i 2024? Svar fra byr\u00e5den: 1) Ny aktualisering av str\u00f8mprisen, slik som forslaget om en Norgespris, endrer ikke mitt standpunkt i sp\u00f8rsm\u00e5let om lokal makspris. Det er fortsatt ikke \u00e5 anbefale at Bergen kommune arbeider for innf\u00f8ring av lokal str\u00f8mregulering. N\u00e5r det n\u00e5 er fremmet nasjonale tiltak som kan bidra til \u00e5 lette husholdningenes \u00f8konomiske byrder, mener jeg det er desto mindre grunn til \u00e5 p\u00e5f\u00f8re kommunen en slik \u00f8konomisk risiko som lokal str\u00f8mregulering. Jeg vil minne om at Norgespris er et sv\u00e6rt kostbart tiltak. Dersom kommunen skulle fors\u00f8kt \u00e5 gj\u00f8re lignende lokalt, ville det ogs\u00e5 v\u00e6rt sv\u00e6rt kostbart \u2013 enten for Eviny eller for kommunen. Vi ville enten m\u00e5tte kompensere Eviny for differansen mot markedspris, eller p\u00e5f\u00f8rt selskapet betydelige inntektstap. Uansett ville det hatt store \u00f8konomiske konsekvenser for kommunen, i en tid hvor vi allerede m\u00e5 gj\u00f8re t\u00f8ffe prioriteringer for \u00e5 sikre en ansvarlig \u00f8konomi. Bergen kommune har verken r\u00e5d til \u00e5 kompensere Eviny eller \u00e5 p\u00e5f\u00f8re selskapet vesentlige inntektstap. Eviny er v\u00e5r klart st\u00f8rste eierpost, og en avgj\u00f8rende kilde til utbytte og inntekter for kommunen. Redusert inntekt ville ikke bare svekket kommunens \u00f8konomi, men ogs\u00e5 g\u00e5tt ut over Eviny sitt arbeid med \u00e5 oppgradere viktige samfunnsfunksjoner \u2013 som vannverkene, som bystyret selv flere ganger har understreket betydningen av. Jeg vil ogs\u00e5 minne om bystyrets ambisi\u00f8se m\u00e5l om energieffektivisering og utslippskutt. En lokal makspris p\u00e5 str\u00f8m ville svekket insentivene for b\u00e5de kommunen og innbyggerne til \u00e5 redusere energiforbruket. Oppsummert s\u00e5 mener jeg lokal makspris p\u00e5 str\u00f8m verken er realistisk, hensiktsmessig eller \u00f8konomisk forsvarlig for Bergen kommune. 2) Dersom man legger til grunn et teknisk regnestykke basert p\u00e5 forbruk og gjennomsnittspris i 2024, og sammenligner det med en tenkt makspris p\u00e5 35 \u00f8re/kWh, blir beregningen for bygg i Etat for bygg og eiendom som f\u00f8lger: 142 000 000 kWh \u00d7 (0,584 kr \u2013 0,35 kr) = 33,2 millioner kroner Dette gjelder kun for eiendom som forvaltes av Etat for bygg og eiendom. Str\u00f8mforbruk i deler av Etat for boligforvaltning, veibelysning og Bergen Vann kommer i tillegg \u2013 men for Etat for boligforvaltning sine eiendommer er det i mange tilfeller leietakere som selv betaler str\u00f8mmen. Det er likevel viktig \u00e5 presisere at dette er en isolert beregning. Eventuelle \u00absparte\u00bb kostnader m\u00e5 ses i sammenheng med de tapte inntektene fra Eviny eller de kostnadene en lokal ordning ville medf\u00f8rt. Et eventuelt utbyttetap, i tillegg til en kompensasjonsordning for fastpris, ville raskt spist opp den \u00f8konomiske gevinsten. Det er derfor ikke grunnlag for \u00e5 hevde at kommunen samlet sett ville tjent p\u00e5 en makspris. Jacob M\u00e6hle - Byr\u00e5d for finans Dokumentet er godkjent elektronisk. "
}