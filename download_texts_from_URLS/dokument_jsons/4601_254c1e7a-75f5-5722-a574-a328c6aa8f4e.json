{
  "dokument_id": "254c1e7a-75f5-5722-a574-a328c6aa8f4e",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Katrine N\u00f8dtvedt (MDG) og Christine \u00d8degaard (MDG) om MO-senter i sentrum",
  "url": "https://bergen.kommune.no/politikere-utvalg/api/fil/bk360/10944160/Svar-pa-representantforslag-fra-Katrine-Nodtvedt-MDG-og-Christine-Odegaard-MDG-om-MO-senter-i-sentrum",
  "tekst": " BBSM-kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/42965-7 Saksbehandler: Rune Tj\u00f8svold Fra Dato: 26. august 2024 Byr\u00e5d for barnevern, sosiale tjenester og mangfold Svar p\u00e5 representantforslag fra Katrine N\u00f8dtvedt (MDG) og Christine \u00d8degaard (MDG) om MO-senter i sentrum Forretningsutvalget har i m\u00f8te 19. mars 2024 i sak 110/24 fattet f\u00f8lgende vedtak: 1. Representantforslag fra Katrine N\u00f8dtvedt (MDG) og Christine \u00d8degaard (MDG) om MO-senter i sentrum, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4. september 2024. 3. Utvalg for helse og sosial avgir innstilling i saken Hva saken gjelder: Bystyrerepresentanten Katrine N\u00f8dtvedt (MDG) og Christine \u00d8degaard (MDG) har overlevert et representantforslag etter kapittel 3 i Reglement for Bergen bystyre og utvalgene 2023- 2027. Forslaget ble overlevert ordf\u00f8reren i bystyrets m\u00f8te 6. mars 2024. Forslaget lyder slik: Bergen har p\u00e5 flere omr\u00e5der g\u00e5tt i front for en human og progressiv ruspolitikk. Opprettelsen av MO-sentre i flere bydeler, spr\u00f8yterom, og det brukerstyrte \u201cHuset\u201d er eksempler p\u00e5 dette. Likevel er det fortsatt en omfattende \u00e5pen russcene i sentrum, s\u00e6rlig knyttet til V\u00e5gsbunnen. Personer med b\u00e5de alvorlige psykiske lidelser og problemer knyttet til rus, \u00f8konomi og bolig, som burde v\u00e6rt f\u00f8rst i rekken til hjelp fra det offentlige, henvises i stedet til gaten. Frivillige hjelpetilbud fors\u00f8ker \u00e5 bist\u00e5, men strekker ikke til, og f\u00e5r ikke tilstrekkelig st\u00f8tte fra kommunen. Kommunens fors\u00f8k p\u00e5 \u00e5 busse brukere fra V\u00e5gsbunnen til Straxhuset er ikke en god og b\u00e6rekraftig l\u00f8sning over lang tid. Et tiltak som flere ganger har blitt lovet, og som mange peker p\u00e5 som en mulig l\u00f8sning, er et MO-senter med brukerrom i Bergen sentrum. Et slikt senter ville ikke bare tilbudt tak over hodet og et trygt sted \u00e5 innta rusmidler, men det ville ogs\u00e5 fungert som en god kontaktarena mellom brukerne og det offentlige. Det er n\u00e5 p\u00e5 tide at kommunen g\u00e5r fra ord til handling, og sikrer et MO-senter i sentrum, f\u00f8rst og fremst med tanke p\u00e5 de som trenger dette tilbudet, men ogs\u00e5 for \u00e5 skape et bedre bo- og bymilj\u00f8 for naboer, n\u00e6ringsliv og brukere av sentrum. Samtidig som behovet for et MO-senter blir stadig mer presserende, st\u00e5r flere av kommunens bygg i R\u00e5dhuskvartalet tomme. Det p\u00e5g\u00e5r et offentlig planarbeid for R\u00e5dhuskvartalet, som vil legge f\u00f8ringer for bruken av disse byggene. Kommunen har derfor n\u00e5 en gyllen mulighet til \u00e5 sikre lokaler til et MO-senter i egen bygningsmasse i n\u00e6r tilknytning til V\u00e5gsbunnen. Forslag til vedtak: \u2022 Bystyret ber byr\u00e5det iverksette s\u00f8k etter lokaler til et MO-senter med brukerrom i sentrum. \u2022 Bystyret ber byr\u00e5det vurdere om tomme kommunale bygg i R\u00e5dhuskvartalet kan brukes til MO-senter p\u00e5 kort og/eller lengre sikt, og komme tilbake til bystyret med kostnadsanslag for n\u00f8dvendige ombygginger. \u2022 Bystyret ber byr\u00e5det unders\u00f8ke om det n\u00e5v\u00e6rende politihuset som er planlagt fraflyttet kan v\u00e6re et alternativ p\u00e5 lengre sikt. I kommuneloven er representantenes forslagsrett regulert i \u00a710-9: \u00ab\u00a7 10-9. Forslagsrett Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles.\u00bb Forretningsutvalget tar stilling til om et forslag skal oversendes byr\u00e5det, et av bystyrets utvalg eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget avgir innstilling til bystyret for forslag som forretningsutvalget anbefaler \u00e5 avvise, jf. \u00abReglement for Bergen bystyre og utvalgene 2023-2027\u00bb, kap. 3.2.3 \u00abBehandling av representantforslag\u00bb. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest innen 4. september 2024. Det foresl\u00e5s at utvalg for helse og sosial avgir innstilling i saken. Forslag til vedtak: 1. Representantforslag fra Katrine N\u00f8dtvedt (MDG) og Christine \u00d8degaard (MDG) om MO-senter i sentrum, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 4. september 2024 3. Utvalg for helse og sosial avgir innstilling i saken. Byr\u00e5dets vurdering av representantforslaget: I det politiske grunnlaget for byr\u00e5det 2023-2027, Klosterhagen erkl\u00e6ringen, heter det at byr\u00e5det vil etablere et sentrumsn\u00e6rt MO-senter. Det ble tidligere i \u00e5r gitt i oppdrag til Etat for psykisk helse og rustjenester \u00e5 utarbeide en utredning av etablering av et MO-senter i sentrum. Utredningen legges ved. Byr\u00e5det vil gjennom en kommende byr\u00e5dssak igangsette arbeidet med \u00e5 etablere MO-senter i sentrum, og vil der legge premissene for arbeidet. Christine Meyer - Byr\u00e5dsleder Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}