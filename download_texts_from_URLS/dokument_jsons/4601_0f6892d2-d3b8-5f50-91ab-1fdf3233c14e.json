{
  "dokument_id": "0f6892d2-d3b8-5f50-91ab-1fdf3233c14e",
  "doc_type": "case_attachment",
  "kommune": 4601,
  "tittel": "Administrativ sak 05092023",
  "url": "https://bergen.kommune.no/politikere-utvalg/api/fil/bk360/10616231/Administrativ-sak-05092023",
  "tekst": " Etat for landbruk V\u00e5r referanse: 2023/210389-3 Saksbehandler: Svanhild Kambestad Administrativ sak Dato: 5. september 2023 Gnr 191 bnr 5 - S\u00f8knad om fradeling etter jordloven \u00a7 12 - Administrativ sak Eiendom : Gnr 191 bnr 5 Tiltakets adresse : Dalavegen 120, 5131 Nyborg Tiltakenes art : Fradeling av teig Tiltakshaver/ s\u00f8ker : Agnar Blindheim Matrikkelhaver : Jostein Skjerve Saken gjelder: Agnar Blindheim har s\u00f8kt om fradeling av en teig p\u00e5 ca. 1,9 dekar fra p\u00e5 gnr. 191 bnr. 5 i Dalavegen 120 p\u00e5 Nyborg, i \u00c5sane i Bergen kommune. Teigen er bebygd med v\u00e5ningshus og driftsbygning. Agnar Blindheim ble i ankesak i Gulating lagmannsrett 04.09.1995, tilkjent eiendomsretten over en parsell p\u00e5 3 dekar fra gnr. 191 bnr. 5. Den aktuelle teigen er ikke tidligere blitt fradelt og overf\u00f8rt til Agnar Blindheim, fra hovedbruket. Agnar Blindheim s\u00f8ker n\u00e5 om \u00e5 f\u00e5 overf\u00f8rt 1,9 dekar, med bakgrunn i denne dommen. Jostein Skjerve har hjemmel i Matrikkelen, p\u00e5 gnr. 191 bnr 5 og 7 og gnr. 193 bnr 12. Dette regnes som en landbruksenhet. Eiendommene har et totalareal p\u00e5 ca. 146,1 dekar. Av dette er 41,3 dekar fulldyrket jord og 0 dekar overflatedyrket, samt 31,8 dekar innmarksbeite, 37,0 dekar skog, 26,6 dekar annet marksalg, og 9,4 dekar bebygd/ annet. Det er til sammen 8 teiger p\u00e5 eiendommen. Det er to bolighus p\u00e5 eiendommen, ett bygg er klassifisert i Matrikkelen som \u00abannen landbruksbygning\u00bb, to garasjehus, ett som \u00abannen industribygning\u00bb og ett som \u00abannen energiforsyning\u00bb p\u00e5 eiendommen. Av dette er det p\u00e5 den delen av eiendommen som s\u00f8kes fradelt, er det ett bolighus, en driftsbygning og ett garasjehus. Det oms\u00f8kte arealet er i AR5 klassifisert som bebygd og annet markslag i et LNF-omr\u00e5de. Arealet grenser til innmarksbeite, fulldyrket areal, bebygd og annet markslag, og ligger i n\u00e6rheten vei. Omr\u00e5det omkring best\u00e5r i hovedsak av landbruk og den nye gravplassen i \u00c5sane. Kartutsnitt fra Gardskart/NIBIO og fra kommunens kartbase \u00abVISGI\u00bb, over eiendommen. Utsnitt over teigen som s\u00f8kes fradelt, merket p\u00e5 kartet med gr\u00e5tt (annet markslag) og lys rosa (bebygd), som viser plasseringen p\u00e5 eiendommen. I NIBIO er driftssenteret merket p\u00e5 det arealet som er s\u00f8kt fradelt. Dette stemmer ikke, og skal rettes. Eiendommen blir h\u00f8stet av to andre b\u00f8nder. Form\u00e5let med fradelingen: S\u00f8ker har opplyst at form\u00e5let med delingen av teigen er \u00e5 oppfylle dommen fra 1995. Han ble i dommen tilkjent 3,0 dekar. Han s\u00f8ker n\u00e5 om fradeling av 1,9 dekar, i et omr\u00e5de som er klassifisert som bebygd og annet markslag. Fradelingen vil ikke f\u00f8re til omdisponering av dyrket eller dyrkbar jord, og det trengs derfor ikke en vurdering etter jordloven \u00a7 9. I det f\u00f8lgende gj\u00f8res det f\u00f8lgelig kun en vurdering etter jordloven \u00a7 12, tredje ledd. Rettslig grunnlag: Etat for landbruk har vurdert s\u00f8knaden etter jordloven \u00a7 12 og rundskriv M/1-2021 fra Landbruks- og matdepartementet. Vedtakskompetanse: Kommunene er gitt kompetanse til \u00e5 avgj\u00f8re saker i henhold til konsesjonsloven i henhold til forskrift \u00abVedtak om overf\u00f8ring av myndighet til kommunen, fylkesmannen, Landbruksdirektoratet for mineralforvaltning etter konsesjonsloven, jordlova og odelsloven\u00bb (FOR-2003-12-08-1479) \u00a7 1 f\u00f8rste ledd. Bergen kommune har videre gitt Etat for landbruk kompetanse til \u00e5 behandle s\u00f8knaden etter konsesjonsloven, i sin delegasjon i sak/dok. 2022/186007-4. Saksutredning: Reglene i jordloven \u00a7 12 skal tolkes i lys av form\u00e5let i jordloven, jf. \u00a7 1. Form\u00e5let med jordloven er \u00e5 legge forholdene til rette slik at jordviddene i landet med skog og fjell og alt som h\u00f8rer til (arealressursene), kan bli brukt p\u00e5 den m\u00e5ten som er mest gagnlig for samfunnet og de som har yrket sitt i landbruket. Arealressursene b\u00f8r disponeres p\u00e5 en m\u00e5te som gir tjenlig og variert bruksstruktur med hovedvekt p\u00e5 hensynet til bosetting, arbeid og driftsmessig gode l\u00f8sninger. Det blir i jordloven \u00a7 12, tredje ledd lagt til grunn en vektlegging av om \u00abdelinga legg til rette for ein tenleg og variert bruksstruktur i landbruket\u00bb. Ved denne vurderingen inng\u00e5r blant annet hensynet til vern av arealressursene, om delingen f\u00f8rer til en driftsmessig god l\u00f8sning og om delingen kan f\u00f8re til drifts- eller milj\u00f8messige ulemper for landbruket i omr\u00e5det. Denne opplistingen er ikke utt\u00f8mmende, slik at andre hensyn kan vektlegges dersom de fremmer form\u00e5let i jordloven i \u00a7 1. Vern av arealressursene. Formuleringen \u00abvern av arealressursene\u00bb skal gj\u00f8re det mulig for forvaltningen \u00e5 forhindre at det oppst\u00e5r driftsenheter som blir vanskelig \u00e5 drive rasjonelt og opprettholde som aktive bruk. Vern av arealressursene skal ogs\u00e5 gj\u00f8re det mulig \u00e5 forhindre oppdeling av areal som gj\u00f8r det vanskelig \u00e5 kunne nekte senere omdisponeringer. Begrepet arealressurser omfatter de ulike ressursene, uavhengig om de st\u00e5r av jord, skog, bruksretter eller bygninger. Begrepet omfatter i tillegg de ressurser som kan komme til nytte i forbindelse med virksomhet som naturlig grener til landbruket, eksempel turisme eller annen tilleggsn\u00e6ring. Det m\u00e5 i vurderingen tas utgangspunkt i de langsiktige virkningene en fradeling vil kunne ha, og det har ikke nevneverdig vekt hva som er privat\u00f8konomisk mest l\u00f8nnsomt for eieren. LNF-form\u00e5let er valgt for \u00e5 beskytte landbruks-, natur- og friluftsinteressene i omr\u00e5det. Erfaringen viser at infiltrasjon av enkelttomter i LNF-omr\u00e5der kan f\u00f8re til nedbygging av landbruksproduksjonen og svekking av produksjonsmilj\u00f8et. Fradeling av enkelttomter i slike omr\u00e5der vil s\u00e5ledes kunne f\u00f8re til store ulemper for landbruket. Etat for landbruk mener av denne grunn at plansituasjonen taler mot at det blir gitt tillatelse til den oms\u00f8kte fradelingen. S\u00f8knaden om fradeling gjelder en del av et areal som s\u00f8ker er tildelt ved lagmannsretts-dom fra 1995. Arealet er klassifisert som bebygd og annet markslag. Fradelingen vil ikke ber\u00f8rer dyrket eller dyrkbar jord. Etat for landbruk vurderer at s\u00f8knaden oppfyller dommen fra 1995, og oppfyller kravene til vern av arealressursene, siden fradelingen ikke ber\u00f8rer dyrket eller dyrkbar jord. Dersom dommen ikke hadde v\u00e6rt som et bakteppe her, ville trolig s\u00f8knaden fradelingen f\u00e5tt et annet utfall. Om delingen f\u00f8rer til en driftsmessig god l\u00f8sning. Om delingen f\u00f8rer til en driftsmessig god l\u00f8sning inneb\u00e6rer at det skal legges vekt p\u00e5 om utformingen av eiendommen kan f\u00f8re til kostnadseffektiv drift. Her vil arronderingsmessige forhold som avstander, utforming av teiger og lignende trekkes inn. En driftsmessig god l\u00f8sning vil inneb\u00e6re at driftsenhetene i stor grad er samlet og med korte avstander. Vurderingen av hva som vil v\u00e6re en driftsmessig god l\u00f8sning, m\u00e5 gj\u00f8res ut ifra hva som kan anses som p\u00e5regnelig drift i et langsiktig perspektiv. Vurderingen er likevel ikke n\u00f8dvendigvis knyttet til hvilken l\u00f8sning som vil v\u00e6re driftsmessig best. S\u00f8ker har disponert den aktuelle teigen i mange \u00e5r, og er i dommen tilkjent et st\u00f8rre areal enn det han n\u00e5 s\u00f8ker fradelt. Eiendommen det s\u00f8kes fradeling fra, har ikke disponert denne teigen i samme tidsperiode som s\u00f8ker har bodd p\u00e5 teigen. En fradeling vil heller ikke ber\u00f8re dyrket eller dyrkbar jord. Det vil f\u00f8lgelig ikke f\u00f8re til noen endring for hovedbruket i forhold til \u00abdriftsmessig god l\u00f8sning\u00bb. Etat for landbruk mener dette taler for en fradeling. Drifts- og milj\u00f8messige ulemper for landbruket i omr\u00e5det. Ved vurderingen m\u00e5 det foretas en konkret vurdering av hvilke ulemper som kan oppst\u00e5 p\u00e5 eiendommen som deles, og andre tilgrensende landbrukseiendommer i omr\u00e5det. Hovedbruket har ikke disponert denne teigen p\u00e5 mange \u00e5r. S\u00f8ker har bebodd teigen siden f\u00f8r dommen i 1995. Det vil f\u00f8lgelig ikke f\u00f8re til noen endring med mulige drifts- og milj\u00f8messige ulemper for det bruket teigen skal fradeles fra eller landbruket i omr\u00e5det. Det vil ikke bli noen arronderingsmessige endringer for avgivende eiendom. Faren for at adkomsten til den dyrkede jorden blir vanskeligere, \u00f8kt tr\u00e5kk og slitasje p\u00e5 jordbruksareal, forstyrrelser for dyr p\u00e5 beite, grinder som ikke lukkes og klager p\u00e5 st\u00f8y og bruk av plantevernmidler, anses som uendret, i forhold til dagens situasjon. Teigen som er s\u00f8kt fradelt ligger i et omr\u00e5de hvor det drives noe aktivt landbruk og den grenser til beite som tilh\u00f8rer hovedbruket, men er adskilt med et gjerde. Etat for landbruk mener at de drifts- og milj\u00f8messige ulempene en fradeling vil kunne f\u00f8re til, er av s\u00e5 lite omfang og en slik karakter at det taler for at det blir gitt tillatelse til fradeling. Andre hensyn. N\u00e5r andre hensyn kan tillegges vekt, vil det v\u00e6re avgj\u00f8rende om de faller innunder jordloven \u00a7 1. Andre samfunnshensyn som faller utenfor \u00a7 1 i jordloven, kan ikke tillegges vekt i vurderingen, eksempelvis tomter til annen n\u00e6ringsvirksomhet enn landbruk. Hensynet til kulturlandskapet kan tillegges vekt, der hvor en fradeling vil p\u00e5virke landskapsbildet, \u00f8kologiske sammenhenger og kulturhistoriske verdier. Planer etter plan- og bygningsloven representerer en l\u00f8sning der de ulike interessene som har behov for arealet n\u00f8ye er vurdert opp mot hverandre. Planene er et viktig virkemiddel for \u00e5 beskytte og verne landbruksomr\u00e5der i et langsiktig perspektiv. Teigen som s\u00f8kes fradelt ligger i et omr\u00e5de som er lagt ut til LNF-form\u00e5l i kommuneplanens arealdel, og dette taler imot en fradeling. Et tungtveiende argument i denne saken, er dommen fra 1995, der s\u00f8ker er tilkjent et st\u00f8rre areal enn det han her s\u00f8ker om. Det vil ikke bli noen endringer i kulturlandskapet, ved en fradeling. Etaten har vurdert at dommen fra 1995 taler for en fradeling. Konklusjon etter jordloven \u00a7 12, tredje ledd: Etter en samlet vurdering har vi kommet til at det foreligger en overvekt av hensyn som taler for at delingss\u00f8knaden av 11.08.2023, b\u00f8r innvilges. Momentene som har v\u00e6rt avgj\u00f8rende for v\u00e5r vurdering er som f\u00f8lger: Dommen fra 1995, der han ble tilkjent et st\u00f8rre areal enn det n\u00e5 s\u00f8kes om. S\u00f8ker har bodd i huset p\u00e5 denne teigen, i den oppfatning av at det er hans eiendom, i mange \u00e5r. Teigen er klassifisert som bebygd og annet markslag, og ber\u00f8rer derved ikke dyrket eller dyrkbar jord. Teigen ligger ikke i tunet til hovedbruket, men p\u00e5 andre siden av bilveien som g\u00e5r videre innover i dalen. Brukets avkastningsevne vil ikke bli redusert dersom tillatelse gis. Fradeling vil ikke medf\u00f8re drifts- og milj\u00f8messige ulemper for landbruket, og parsellen er allerede bebygd av et bolighus og bebodd av s\u00f8ker. Forholdet til plan- og bygningsloven Etat for landbruk har her behandlet s\u00f8knaden etter jordloven \u00a7 12. F\u00f8r en tillatelse er endelig gyldig, m\u00e5 det ogs\u00e5 s\u00f8kes og gis tillatelse etter plan- og bygningsloven. Dette oms\u00f8kes hos Plan- og bygningsetaten i Bergen kommune. Vedtak: Bergen kommune godkjenner med hjemmel i jordloven \u00a7 12, fradeling av den oms\u00f8kte teigen p\u00e5 1,9 dekar fra gnr. 191, bnr. 5. Helene Dahl \u2013 leder Svanhild Kambestad \u2013 r\u00e5dgiver/jurist Dokumentet er godkjent elektronisk. "
}