{
  "dokument_id": "635bba4c-b2da-534c-a0cf-dcca7c5cb8b8",
  "doc_type": "case_presentation",
  "kommune": 5501,
  "tittel": "Mestringsmillionen ",
  "url": "https://innsyn.tromso.kommune.no/application/getMoteDokument?dokid=2002012957",
  "tekst": "Arkivsaksnr. 25/02622-3 Saksbehandler Rebekka Ringholm Saksgang M\u00f8tedato Hasteutvalg for fellesskap og sosial utjevning 20.03.2025 Mestringsmillionen Innstilling til vedtak: Hasteutvalget for fellesskap og sosial utjevning ber administrasjonen utrede forslag til kriterier for tildeling av midler fra Mestringsmillionen. Forslaget legges fram til behandling for utvalget til m\u00f8tet 5. mai. Hanne Stenvaag Leder for hasteutvalget for fellesskap og sosial utjevning 1 Hva saken gjelder Hasteutvalget ber administrasjonen utrede kriterier for tildeling av midler fra Mestringsmillionen. Kriteriene skal v\u00e6re i tr\u00e5d med vedtaket i handlingsprogrammet i KST-sak 175/24. Saksutredning I handlingsprogrammet for 2025-2028, vedtatt i kommunestyresak 175/24, ble det satt av \u00e9n million kroner til Mestringsmillionen. Vedtaket lyder slik: Hasteutvalget skal utrede kriterier for disse midlene, som skal brukes til lavterskel tiltak som gir fokus p\u00e5 trivsel og mestring blant barn og unge. Midlene skal kunne s\u00f8kes p\u00e5 fra barneskoler til ungdomsskoler via elevr\u00e5d eller skoleadministrasjon. Midlene skal g\u00e5 til barn og unge. I hasteutvalgets m\u00f8te 20.02.2025 vedtok utvalget f\u00f8lgende i sak 3/25: 1. Midlene fordeles til alle elver p\u00e5 ungdomstrinnet, med en gitt sum pr. elev. Disse midlene skal v\u00e6re til r\u00e5dighet for kontaktl\u00e6rer og brukes til trivselstiltak, aktiviteter og tilgang til l\u00e6ringsarenaer utenfor skolen. 2. Det settes av en sum til hver ungdomsskole til milj\u00f8arbeid/ aktiviteter med fokus p\u00e5 fellesskap. Disse midlene skal v\u00e6re til r\u00e5dighet for sosiall\u00e6rere/ milj\u00f8arbeidere eller tilsvarende funksjon. Hasteutvalget ber administrasjonen utrede kostnadene ved punkt 1 av en slik ordning med henholdsvis 150 og 200 kr per elev til m\u00f8te 20. mars. Politisk sekretariat har gitt tilbakemelding til utvalgsleder om at dette vedtaket ikke er i tr\u00e5d med vedtaket som ble gjort i handlingsprogrammet, fordi det ikke inkluderer barneskoler. Anbefalingen fra politisk sekretariat er derfor at utvalget gj\u00f8r et nytt vedtak og ber administrasjonen utrede et forslag til kriterier for tildeling av midlene. Forslaget behandles av hasteutvalget i p\u00e5f\u00f8lgende m\u00f8te 5. mai og ordningen trer i kraft etter dette. Administrasjonen har utarbeidet en oversikt over kostnadene ved punkt 1 i vedtaket fra 20. februar, og overslaget er vedlagt saksfremlegget. Vedtakskompetanse Hasteutvalget for fellesskap og sosial utjevning Vedlegg 2 "
}