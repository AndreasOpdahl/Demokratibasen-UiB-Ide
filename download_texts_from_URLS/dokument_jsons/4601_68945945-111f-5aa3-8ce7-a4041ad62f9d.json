{
  "dokument_id": "68945945-111f-5aa3-8ce7-a4041ad62f9d",
  "doc_type": "case_attachment",
  "kommune": 4601,
  "tittel": "Fagnotat av 03.11.2023: Haugland bofellesskap (H0740). Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/9317361/Fagnotat-av-03-11-2023-Haugland-bofellesskap-H0740-Gjennomforingsvedtak",
  "tekst": " Etat for utbygging Til Fagnotat Seksjon for strategisk eiendomsforvaltning V\u00e5r referanse: 2019/86213-6 (Arbeidssted) Saksbehandler: Karen Austegard Dato: 3. november 2023 Fra Etat for utbygging Fagnotat av 03.11.2023: Haugland bofellesskap (H0740). Gjennomf\u00f8ringsvedtak Hva saken gjelder: \u00abPlan for tjenester til personer med utviklingshemming, Et helt liv med mening, vekst og utvikling 2018 \u2013 2028\u00bb er vedtatt av Bergen bystyre i sak 10/19. I bystyresak 191/19, behandlet 19.06.2019, vedtok bystyret fremlagte fremdriftsplan for gjennomf\u00f8ring av tiltakene i planen, deriblant \u00abBoligl\u00f8ftet Bergen \u2013 Riktig bolig til rett tid\u00bb. Dette er en hovedsatsning med fokus p\u00e5 \u00e5 etablere boliger for utviklingshemmede. Det er besluttet at det skal etableres 130 nye boliger tilpasset for ulike behov. Haugland bofellesskap er under det overordnede programmet Boligl\u00f8ftet. Eiendommen er tidligere brukt til Haugland skule, nedlagt i 2018. I Husbankens boligpolitiske m\u00e5lsetting er det blant annet et m\u00e5l at antall boenheter som samlokaliseres ikke skal v\u00e6re for h\u00f8yt. P\u00e5 Haugland er det derfor planlagt to separate bofellesskap der det skal bo psykisk utviklingshemmede mennesker med utfordrende adferd. Byr\u00e5dsavdeling for arbeid, sosial og bolig (BASB), n\u00e5 Byr\u00e5dsavdeling for eldre, helse og omsorg, har i bestilling datert 18.11.2019 bedt Etat for utbygging (EFU) st\u00e5 for regulering av eiendommen og gjennomf\u00f8ring av bofellesskapene. Denne saken gjelder endelig vedtak om gjennomf\u00f8ring av to bofellesskap i Hauglandsvegen 56. Fagetatens vurdering: Bakgrunn I Bystyresak 247/19 (25.09.2019) hvor det vedtas at det skal bygges boliger for psykisk utviklingshemmede p\u00e5 Haugland, bes ogs\u00e5 om \u00abat ein ser om det er mogleg \u00e5 bruke delar av tomta/bygget, for eksempel den gamle gymsalen, p\u00e5 ein m\u00e5te som kan kome lokalsamfunnet til gode.\u00bb Gymsalen er derfor planlagt som grendahus. Det er ogs\u00e5 planlagt for en offentlig tilgjengelig lekeplass og parkeringsplasser forbeholdt n\u00e6rmilj\u00f8ets bruk. Bystyret behandlet planforslaget i m\u00f8tet 29.03.2023, sak 88/23, og fattet f\u00f8lgende vedtak: \u201ca) Arna, Gnr. 305, Bnr. 46 mfl., Haugland, omsorgsboliger, arealplan-ID 70260000 vist p\u00e5 plankart, sist datert 03.11.2022. b) Tilh\u00f8rende reguleringsbestemmelser, sist datert 07.11.2022, med f\u00f8lgende endring: \u2022 \u00a7 3.1.5.1: \u00abLekearealet skal s\u00e5 langt det er mulig opparbeides med milj\u00f8vennlige materialer. Det er ikke tillatt med fallunderlag av gummi og plast. Det skal vurderes alternative m\u00e5ter \u00e5 utforme lekearealet p\u00e5 slik at man ikke trenger fallunderlag\u00bb \u2022 \u00a73.2.2.3: I samband med utvidinga av f_SPP, kan st\u00f8ttemurar p\u00e5 opp til 4.0m tillatast mot areal o_GBG\u00bb. \u2022 Nytt kulepunkt \u00a7 3.1.11.2 i bestemmelsene: \u00abTak skal s\u00e5 langt som mulig benyttes til energiproduksjon i kombinasjon med gr\u00f8nne tak beplantet med pollinatorvennlig vegetasjon. Gr\u00f8nne tak og energianlegg tillates med h\u00f8yde inntil 0,5 meter ut over angitt byggeh\u00f8yde. Merknad 1 Bystyret ber byr\u00e5det se p\u00e5 muligheten for leie av parkering for ansatte dersom det oppst\u00e5r behov for mer parkering til beboerne. Merknad 2 I juni 2019 erkl\u00e6rte bystyret klimakrise med den forventning om at byr\u00e5det ville prioritere og v\u00e6re en p\u00e5driver for kutt av klimautslipp. Bystyret mener derfor det er beklagelig at et planforslag kommunen selv er forslagsstiller for ikke tar konkret stilling til tiltak for minimering av klimagassutslipp i tr\u00e5d med KPA 2018 \u00a7 18.3. Bystyret ber byr\u00e5det redegj\u00f8re for hvorfor det ikke er tatt stilling til energil\u00f8sninger i reguleringsplanen og ber byr\u00e5det sikre at dette blir gjort saker kommunen fremmer. Merknad 3 Bystyret ber byr\u00e5det g\u00e5 i dialog med grunneiere i omr\u00e5det med m\u00e5l om \u00e5 finne areal til parkeringsplasser for turg\u00e5ere og bes\u00f8kende til grendahuset\u00bb. Bystyrets vedtak er innarbeidet i prosjektet. Av st\u00f8rre endring nevnes at takene i bofellesskapet n\u00e5 planlegges for etablering av solceller for str\u00f8mproduksjon. Gr\u00f8nne tak er vurdert, men anbefales ikke i dette tilfellet. Hoved\u00e5rsaken er at takhelningen kompliserer denne etableringen og i en kost/nytte-betraktning vurderes det at vegetasjon p\u00e5 tak vil tilf\u00f8re lite verdi. Videre ligger omr\u00e5det i hensynssone med tilh\u00f8rende retningslinje om utvikling av bygg i tr\u00e5d med tradisjonell byggeskikk, gr\u00f8nne tak p\u00e5 skr\u00e5 takflater vil avvike fra denne retningslinjen. Etter en samlet vurdering anbefales ikke vegetasjon p\u00e5 takene. Forholdet er ogs\u00e5 vurdert av Byggesak, bestemmelsen \u00e5pner for en vurdering og foresl\u00e5tt l\u00f8sning ansees \u00e5 v\u00e6re i tr\u00e5d med vedtatt reguleringsplan. Kommentar til merknad 1 og 3: N\u00e5r det gjelder vurdering av \u00e5 leie areal til parkeringsplasser i n\u00e6romr\u00e5det, er det sammen med bestiller vurdert som mest hensiktsmessig \u00e5 f\u00f8lge dette opp etter et \u00e5rs drift. Forel\u00f8pig er det \u00e5pnet opp for en viss fleksibilitet n\u00e5r det gjelder bruken av felles parkeringsplass. Prosjektbeskrivelse Eksisterende bygningsmasse omfatter tre volum; en eldre del oppf\u00f8rt i 1952 til h\u00f8yre i foto under, planlagt brukt til tjenestebase og et tilbygg til venstre best\u00e5ende av to volum oppf\u00f8rt i 1979. Byggene best\u00e5r i stor grad av opprinnelige bygningsdeler og trenger omfattende rehabilitering. Hovedbygget til h\u00f8yre fra 1952. Tilbygget til venstre er to volum bygget 1979. Nedlagte Haugland skule benyttes i dag aktivt av n\u00e6rmilj\u00f8et til rekreasjon. Det er derfor besluttet at eksisterende gymsal bevares, rehabiliteres og tilbys som grendahus, i tillegg til felles utend\u00f8rs lekeplass. I0720 Haugland bofellesskap, ombygging gymsal er bestilt av Etat for bygg og eiendom (byggeier) og fremmes som et eget gjennomf\u00f8ringsvedtak. Bofellesskapene best\u00e5r av 2 separate bofellesskap med 6 leiligheter (58 m2) og tjenestebase i hvert bygg. Eiendommen er valgt grunnet landlige omgivelser med gode turmuligheter og skjerming av beboerne ved behov. Beboergruppen vil dra stor nytte av et fysisk aktivt liv og n\u00e6rhet til natur. Hovedgrepet er \u00e5 skape to bofellesskap som forenes i et felles tun. Tiltaket omfatter to nybygg samt ombygging av den gamle skolen. Gamleskolen kobles sammen med ett av nybyggene og danner et samlet bofellesskap; tun 1. Det andre bofellesskapet, tun 2, best\u00e5r utelukkende av nybygg. Byggene er delt opp i mindre volum med forskyvinger og h\u00f8ydeforskjeller, og b\u00e6rer preg av \u00e5 v\u00e6re et lite boligomr\u00e5de. Leilighetene inneholder ett soverom og \u00e5pen stue og kj\u00f8kkenl\u00f8sning. Hver enhet f\u00e5r privat, s\u00f8rvendt hage eller balkong. Hver tjenestebase inneholder garderober tilpasset to skift, aktivitetsrom, rom for nattevakt, kontorer, m\u00f8terom, pauserom, medisinrom, samt kopirom og lager. Utearealene gir forutsigbarhet og lesbarhet som tydeliggj\u00f8r overgangen mellom offentlige, halvprivate og private soner. En gangsti gir mulighet for \u00e5 bevege seg rundt p\u00e5 tomten for korte turer, og beplantning i randsonene vil gi avskjermende virkning mot naboer. Mest mulig av eksisterende beplantning og tr\u00e6r skal beholdes. Det etableres felles parkeringsplass i s\u00f8r. Grunnet avstand til kollektivtilbud og tomtens beliggenhet vil de ansatte i stor grad m\u00e5tte kj\u00f8re til jobb. I tillegg til sykkelparkering er det derfor lagt opp til 1 parkeringsplass per ansatt, som gir totalt 18 plasser. Det settes av ytterligere 10 plasser til felles bil for bofellesskapet, grendahuset og utfartsparkering. Det etableres ogs\u00e5 parkeringsplass for elektrisk rullestol med lademulighet. Husbanken har i brev datert 22.06.2023 gitt tilsagn om tilskudd p\u00e5 inntil kr 23.028.000 til prosjektet. Bergen Vann har \u00f8nsket etablering av kommunal pumpestasjon og spillvannsledning for p\u00e5kobling til kommunalt avl\u00f8psnett, dette vil ivareta bofellesskapene samt \u00f8vrige boliger i omr\u00e5det. Bergen Vann skal st\u00e5 for hoveddelen av kostnaden, anslagsvis 70%/30%, der P85 utgj\u00f8r 15 mill. Prosjektet skal gjennomf\u00f8res som totalentreprise. Brukermedvirkning: Bestiller, brukerorganisasjonene og Etat for boligforvaltning (byggeier) har v\u00e6rt involvert ved utarbeidelse av skisse- og forprosjekt. Prosjektet ble presentert for Kommunalt r\u00e5d for personer med funksjonshemmede i m\u00f8te den 25. februar 2021. Klima og milj\u00f8: Omsorgsboligene har tilsvarende kvaliteter som et bygg med ambisjonsniv\u00e5 BREEAM Good. Den prosjekterte l\u00f8sningen har et redusert klimagassutslipp for materialer beregnet til ca. 39%, sammenlignet med referansebygg. Det blir stilt krav om utslippsfri byggeplass for noe av maskinparken gjennom gradvis innfasing i tr\u00e5d med bransjedialog. Det skal benyttes bergvarmepumpe og solceller for oppvarming av og str\u00f8mproduksjon til tjenestebasene. Selve omsorgsboligene varmes opp elektrisk for enkel avregning og lite vedlikehold. Fremdrift: \u2022 Kunngj\u00f8ring av konkurranse i markedet: 1. kvartal 2024 \u2022 Kontrahering entrepren\u00f8r: 2. kvartal 2024 \u2022 Byggestart: 3. kvartal 2024 \u2022 Ferdigstillelse: 3. kvartal 2026 \u00d8konomi: Budsjettstatus I gjeldende handlings- og \u00f8konomiplan (H\u00d8P 2024-27) er vedtatt brutto totalramme for prosjektet 219,1 mill. Av disse er 19,3 mill. avsatt tidligere \u00e5r (t.o.m 2023), mens resterende 199,8 mill. er budsjettert i \u00f8konomiplanperioden 2024-27. Prosjektet har tidligere v\u00e6rt finansiert fra budsjettpost BUD584 \u00abBoligl\u00f8ftet Bergen \u2013 nye boliger\u00bb, en samlepott disponert av bestillende byr\u00e5dsavdeling for Helse og Omsorg (BHO, tidligere BASB) for alle tiltak som defineres som en del av Boligl\u00f8ftet. I l\u00f8pet av 2022 og i forbindelse med arbeidet til H\u00d8P 2023-26 ble prosjektet skilt ut p\u00e5 egen budsjettpost og ansvar overf\u00f8rt til Etat for utbygging (EFU) som utf\u00f8rende enhet. Kalkyle og estimater for investeringsprosjektet Det er utarbeidet en kostnadskalkyle p\u00e5 basis av gjennomf\u00f8rt forprosjekt. Kalkylen inkluderer b\u00e5de kostnader til bygging av omsorgsboliger og rehabilitering av eksisterende gymsal, splittet i to delprosjekter og budsjettposter. I tr\u00e5d med EFU sine rutiner for gjennomf\u00f8ring av investeringsprosjekter med et samlet kostnadsestimat over 50 mill. er det gjennomf\u00f8rt en ekstern usikkerhetsanalyse i juni 2022. I usikkerhetsanalysen ble det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Det gj\u00f8res kvalifisert anslag p\u00e5 kostnad og sannsynlighet ved prosjektets usikkerheter av en bredt sammensatt gruppe, og disse analyseres ved hjelp av en matematisk modell. Som en del av resultatet fremkommer prosjekts forventede kostnad (P50), samt dets anbefalte totale kostnadsramme (P85). Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttede bel\u00f8pet som i modellen betegnes som P85, det vil si der det er 85 % sannsynlig at prosjektets sluttkostnad vil havne innenfor rammen. Basert p\u00e5 resultatene fra usikkerhetsanalysen, krav om offentlig pumpestasjon og indeksjustering av kalkylen er forventet prosjektkostnad (P50) satt til 200,4 mill., mens anbefalt kostnadsramme er betegnet til 219,1 mill. Prosjektet er utformet slik at det oppfyller krav til st\u00f8tte fra Husbanken for tilskudd til etablering av omsorgsboliger. Med satser for 2024 utgj\u00f8r dette 23 mill., noe som medf\u00f8rer at Bergen kommunes egenfinansiering av prosjektets totale investeringsramme reduseres til 196,1 mill. I henhold til \u00f8konomireglementets punk 4.14.1 vil mva-kompensasjon bli tilbakef\u00f8rt direkte og inng\u00e5 i prosjektspesifikk finansiering. Ved kostnadsniv\u00e5 som tilsvarer P85 er mva. beregnet til \u00e5 utgj\u00f8re 42,1 mill., slik at netto l\u00e5nefinansiering vil v\u00e6re 154 mill. Dersom prosjektet gjennomf\u00f8res til kostnad som tilsvarer prosjektleders styringsramme P50 vil netto l\u00e5nefinansiering utgj\u00f8re 140,4 mill. Driftskonsekvenser Kalkulatoriske kostnader for investeringen er beregnet til 4,2 mill. per \u00e5r ved angitt kostnadsramme. Utgifter til FDV hos byggforvalter er estimert \u00e5 utgj\u00f8re 1,4 mill. per \u00e5r. I tillegg kommer driftskostnader hos bruker av bygg, som er beregnet \u00e5 utgj\u00f8re 32,6 mill per \u00e5r, herunder l\u00f8nnskostnader og andre driftskostnader, fratrukket refusjon for ressurskrevende brukere. Totalt sett er driftskonsekvensene av investeringen dermed beregnet til 38,2 mill. per \u00e5r. Underdekning I henhold til Bergen kommunes \u00f8konomireglementet skal det i forbindelse med at det treffes gjennomf\u00f8ringsvedtak med bevilgning knyttet til investeringsportef\u00f8ljen i EBF, etableres en forel\u00f8pig husleieavtale mellom EBF og den enhet i bykassen som har \u00abbestilt\u00bb investeringen. Denne avtalen skal fungere som garanti for at EBF mottar en fremtidig inntjening knyttet til investeringsprosjektet. For det aktuelle prosjekt er det annuitetsmessig over avskrivningsperioden p\u00e5 40 \u00e5r beregnet en \u00e5rlig underdekning p\u00e5 kr. 3 549 000. Avtalen med tilh\u00f8rende beregningsgrunnlag basert p\u00e5 P50 ble oversendt Byr\u00e5dsavdeling for helse og omsorg den 31.10.2022. Avtalen ble akseptert 01.02.2023. Fagetatens anbefaling: 1. Prosjektet H0740 Haugland bofellesskap med en anbefalt total investeringsramme p\u00e5 219,1 millioner gjennomf\u00f8res. Styringsramme P50 er beregnet til 200,4 mill. 2. Investeringsrammen p\u00e5 219,1 mill. innarbeidet i vedtatt handlings- og \u00f8konomiplan bevilges til prosjektet. Budsjettavsetning fremg\u00e5r av f\u00f8lgende tabell: Med hilsen Etat for Utbygging Willy-Andr\u00e9 Gjesdal Karen Austegard Direkt\u00f8r Prosjektleder Dokumentet er godkjent elektronisk. Vedlegg: Kostnadsskjema F\u00f8lgeskjema "
}