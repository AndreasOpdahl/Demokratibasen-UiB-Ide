{
  "dokument_id": "1f616184-b0ab-5863-a423-af3140375362",
  "doc_type": "case_attachment",
  "kommune": 4601,
  "tittel": "Supplerende klage",
  "url": "https://bergen.kommune.no/politikere-utvalg/api/fil/bk360/10865522/Supplerende-klage",
  "tekst": " Statsforvalteren i Vestland 03.06.24 v/Plan- og bygningsetaten Bergen kommune Postmottak.planogbygg@bergen.kommune.no BEGRUNNELSE FOR KLAGE P\u00c5 AVSLAG - SAK 2024/12989 P\u00e5 vegne av tiltakshaver Bymann Og Stril Eiendom AS har vi p\u00e5klaget Bergen kommunes avslag p\u00e5 s\u00f8knad om rammetillatelse for oppf\u00f8ring av ny tomannsbolig med tilh\u00f8rende utomhusanlegg p\u00e5 gbnr. 88/71. Vedtaket er datert 16.04.24, og ble mottatt elektronisk samme dag. Vi sendte inn klage i epost av 28.04.24. Vedtaket er derfor p\u00e5klaget innenfor klagefristen. Vi ettersender med dette begrunnelse for v\u00e5r klage. Innledning Det er s\u00f8kt om rammetillatelse for oppf\u00f8ring av ny tomannsbolig med tilh\u00f8rende utomhusanlegg p\u00e5 gbnr. 88/71. Gjeldende arealplan er kommuneplanens arealdel (heretter KPA), hvor eiendommen er til Bebyggelse og anlegg (\u00d8vrig byggesone). Tiltaket er i s\u00f8knaden vurdert \u00e5 v\u00e6re i samsvar med plan, men det s\u00f8kes om fritak fra plankrav i KPA \u00a7 3.1. Bygges\u00f8knaden ble avsl\u00e5tt av Plan- og bygningsetaten (heretter PBE) i vedtak av 16.04.24. Det er i avslaget vist til fire ulike avslagsgrunnlag - plankrav (KPA \u00a7 3-1), krav til plassering (pbl. \u00a7 29-4), krav til uteareal (pbl. \u00a7 28-7) og krav til visuelle kvaliteter (pbl. \u00a7 29-2). Vi er uenig i vurderingene som ligger til grunn for avslaget, og vil i det videre kommentere disse punktvis. Visuelle kvaliteter og uteareal PBE har vurdert at tiltaket ikke oppfyller krav til visuelle kvaliteter og uteareal. Vi er uenig i vurderingen, og nedenfor kommenteres de enkelte moment som er trukket frem i avslaget. Mindre egnet som byggetomt PBE henviser til at det har v\u00e6rt en rekke saker p\u00e5 eiendommen, og at historikken viser at eiendommen er mindre egnet for bebyggelse. Vi er enig i at tomten har sine utfordringer, men mener at den utvilsomt er egnet som byggetomt. P\u00e5 siste forh\u00e5ndskonferanse i 2023 spurte tiltakshaver ogs\u00e5 direkte om saksbehandler mente tomten ikke kunne bygges p\u00e5. Det ble da gitt en klar tilbakemelding om at tomten kunne bygges p\u00e5 dersom vi tilpasset oss omgivelsene p\u00e5 en god m\u00e5te. Vi mener grepene som er gjort gjennom prosessen n\u00e5 har gitt et prosjekt som har gode kvaliteter i seg selv, og som fremst\u00e5r godt tilpasser sine bygde og naturlige omgivelser. Adresse: Storebotn 10, 5309 KLEPPEST\u00d8 E-post: tore@norstrand.no Org.nr.: 915.177.913 Internett: www.norstrand.no Telefon: 919 24 991 Etter v\u00e5r vurdering er utnyttelse av denne typen arealer ogs\u00e5 et viktig bidrag for \u00e5 sikre fortetting og redusere presset p\u00e5 bruk av uber\u00f8rte arealer. Terrengtilpasning PBE vurderer at tiltaket ikke er godt terrengtilpasset og trekker bl.a. frem at det blir omfattende behov for terrenginngrep med terrasseringer, skj\u00e6ringer, trappearrangement, murer og fyllinger m.m.. Det er i avslaget henvist til krav til visuelle kvaliteter i pbl. \u00a7 29-2, samt KPA \u00a7 8.2.9 som stiller krav om at \u00abNye byggetiltak skal ha god terrengtilpasning med minst mulig bruk av store skj\u00e6ringer, fyllinger og murer.\u00bb Vi mener terrengtilpasning er godt ivaretatt, og at tiltaket ikke strider mot nevnte bestemmelser. Til tross for et krevende terreng gir prosjektet ikke store skj\u00e6ringer, fyllinger eller murer. I stedet har vi hatt fokus p\u00e5 \u00e5 ta opp terrengforskjeller gjennom bygningsmasse og utomhusanlegg. Et godt eksempel p\u00e5 dette er m\u00e5ten boligen er sakset og trappet bakover i terrenget p\u00e5, som illustrasjon under viser. Bruken av underetasje delvis under terreng er ogs\u00e5 et positivt element. Det samme gjelder niv\u00e5forskjellen mellom parkering og inngangsparti. Ved \u00e5 senke boligene ned i forhold til parkering vil boligene bli liggende lavere i terrenget, samtidig som man f\u00e5r et tydelig skille mellom trafikkareal og tilst\u00f8tende uteareal. N\u00e5r man trekker bygningskroppen inn i tomten vil det bli behov for noe terrenginngrep i selve byggegropen. Boligen vil imidlertid ligge med god terrengkontakt, og f\u00e5 gode og varierte utearealer b\u00e5de i fremkant og bakkant. N\u00e5r det gjelder anf\u00f8rsel om mange murer i prosjektet, s\u00e5 medf\u00f8rer ikke det riktighet. Murene som fremkommer p\u00e5 tegningene er i stor grad allerede etablert, og skal i prosjektet bare videref\u00f8res og tilpasses p\u00e5 en hensiktsmessig m\u00e5te. Det vises her til skr\u00e5foto under. 2 Vi reagerer for \u00f8vrig p\u00e5 at felles tilkomst og parkering for ny og eksisterende bolig trekkes frem som et negativt element. En fellesl\u00f8sning bidrar til en langt mer arealeffektiv og funksjonell l\u00f8sning for eiendommene, og gj\u00f8r det ogs\u00e5 lettere \u00e5 f\u00e5 etablert klart definerte trafikkarealer. Trafikkarealene er ogs\u00e5 plassert i umiddelbar tilknytning til innkj\u00f8ring p\u00e5 eiendommene, slik at man de beslaglegger minst mulig av tomten. Utforming av bolig PBE vurderer at bygningsvolumet er stort og massivt, og at fasadene er preget av store flater med store vinduformat og lite dynamikk. Vi er uenig i vurderingen, og mener at boligen p\u00e5 ingen m\u00e5te fremst\u00e5r som massiv. Boligens h\u00f8yde og utforming er fremst\u00e5r godt tilpasset tomten, og det \u00f8vrige bygningsmilj\u00f8 i omr\u00e5det. Vi har valgt \u00e5 benytte saltak, som er den dominerende takform i omr\u00e5det, men samtidig gi boligene et mer moderne uttrykk. Vi mener dette harmonerer godt med et omr\u00e5de som best\u00e5r b\u00e5de av eldre tradisjonell bebyggelse og mer moderne bebyggelse oppf\u00f8rt de senere \u00e5r. 3 Takformen er valgt for \u00e5 tone ned byggets volum, men det er ogs\u00e5 sett hen til \u00f8vrig bebyggelse i omr\u00e5de. N\u00e5r det gjelder vinduer s\u00e5 mener vi boligen fremst\u00e5r med moderat og balansert vindusvolum. De st\u00f8rste vindusflatene i front er for \u00f8vrig tilbaketrukket, som f\u00f8lge av altan med overbygging og innramming. De vil derfor fremst\u00e5 som langt mer dempet. Samlet mener vi boligen fremst\u00e5r med gode visuelle kvaliteter. Uteoppholdsareal PBE vurderer at utearealene er sm\u00e5 og fragmenterte, og derfor ikke oppfyller krav i pbl. \u00a7 28-7. Vi er uenig i vurderingen. Boligene oppfyller krav i KPA med god margin, b\u00e5de n\u00e5r det gjelder st\u00f8rrelse og kvalitetskrav. At utearealene er delt opp er ikke n\u00f8dvendigvis negativt, da det gir rom for \u00e5 utnytte disse p\u00e5 ulike m\u00e5ter og tidspunkt. Alle arealene har god kontakt med boligen, og det tilrettelegges ogs\u00e5 uteareal p\u00e5 altan i tillegg til uteareal p\u00e5 bakken. N\u00e5r det gjelder bekymring for manglende st\u00f8rre sammenhengende areal egnet for barns frilek er det grunn til \u00e5 minne om at tomten grenser opp mot gr\u00f8ntomr\u00e5de med uante muligheter b\u00e5de n\u00e5r det kommer til lek og utforskning. Barns interesser b\u00f8r s\u00e5ledes v\u00e6re meget godt ivaretatt. Oppsummert Vi mener at krav til visuelle kvaliteter og uteoppholdsareal oppfylles, og at det ikke er grunnlag for \u00e5 avsl\u00e5 s\u00f8knaden p\u00e5 dette punktet. Plankrav PBE har avsl\u00e5tt s\u00f8knad om fritak fra plankravet som fremg\u00e5r av KPA \u00a7 3.1. KPA \u00a7 3-1 oppstiller et generelt plankrav for denne typen tiltak. Det fremg\u00e5r imidlertid av KPA \u00a7 3.3.2 at kommunen kan frita fra plankravet ved tiltak \u00f8vrig byggesone som samsvarer med kommuneplanen for \u00f8vrig. Oms\u00f8kt tiltak samsvarer med kommuneplanens for \u00f8vrig, og vi mener forholdene i saken tilsier at fritak b\u00f8r kunne gis. Som begrunnelse viser vi til at tiltaket harmonerer med den type bebyggelse man \u00f8nsker i disse omr\u00e5dene (ene- og tomannsbolig). Tiltaket ligger videre i et boligomr\u00e5de med gangavstand til sentrale m\u00e5lpunkt som skole, butikk og kollektiv. Teknisk infrastruktur ligger i direkte tilknytning til tomten, og det foreligger b\u00e5de godkjent VA-l\u00f8sning og avkj\u00f8rselstillatelse. Her kan ogs\u00e5 bemerkes at Bergen Vann akkurat har ferdigstilt nytt VA-anlegg forbi eiendommen. Sammen med 3 andre naboeiendommer skal tiltakshaver n\u00e5 lage et felles vann- og avl\u00f8pssystem med pumpe som gj\u00f8r det mulig for omliggende eiendommer \u00e5 koble seg p\u00e5 offentlig anlegg. Eiendommen utvikles for \u00f8vrig sammen med tilst\u00f8tende eiendom bnr. 34, som ogs\u00e5 eies av tiltakshaver. Til sammen har disse eiendommene et areal p\u00e5 2 200 kvm, noe som gir god anledning for fortetting med en tomannsbolig i tillegg til dagens enebolig p\u00e5 bnr. 34. Intensjonen er \u00e5 utvikle et helhetlig bomilj\u00f8 p\u00e5 tomtene. 4 Vi mener prosjektet ivaretar dette p\u00e5 en god m\u00e5te, hvor b\u00e5de eksisterende og ny bolig f\u00e5r gode bokvaliteter og gode uteareal. Det tilrettelegges ogs\u00e5 fellesl\u00f8sning for tilkomst og parkering, noe som er arealeffektivt og frigj\u00f8r mer uteareal for beboerne. Som begrunnelse for avslaget er det i hovedsak vist til tomtens egenhet for bebyggelse, samt tilst\u00f8tende hensynssoner knytt til friluftsliv og naturmilj\u00f8. Innvendinger knytt til tomtens egnethet for bebyggelse er kommentert over, og vi viser til det som der er kommentert. N\u00e5r det gjelder tilst\u00f8tende hensynssoner s\u00e5 understreker vi at det ikke skal gj\u00f8res noen inngrep innenfor disse arealene. Fyllinger vil avsluttes i grense mot hensynssonen, og arealer innenfor hensynssonen vil ikke bli ber\u00f8rt. Vi registrerer at b\u00e5de PBE og Bymilj\u00f8etaten problematiserer tiltakets plassering 0 meter fra hensynssonene, og mener en slik plassering vil forringe de interesser som hensynssonene ivaretar. Etter v\u00e5r vurdering bygger det p\u00e5 en uriktig forst\u00e5else av hvordan denne typen hensynssoner forutsettes benyttet i plan. En hensynssone vil ikke avgrenses strengt til et konkret naturelement, en konkret sti e.l., men ogs\u00e5 omfatte tilst\u00f8tende arealer. Dette fordi bruken av disse arealene ogs\u00e5 kan p\u00e5virke den aktuelle interessen, og det derfor er behov for \u00e5 ha en viss buffer. Ved avgrensing av hensynssonen har man derfor allerede ivaretatt de bekymringer som PBE og Bymilj\u00f8etaten her uttrykker. Hensynssonen vil da b\u00e5de sikre de aktuelle interesser og n\u00f8dvendig buffer rundt disse. Det blir da urimelig \u00e5 skulle legge til grunn en ytterligere buffer utenfor hensynssonen. En slik praksis vil medf\u00f8re en vesentlig svekkelse av den forutberegnelighet som KPA er ment \u00e5 gi for grunneiere. Dersom man mener det er behov for ytterligere buffer m\u00e5 det gj\u00f8res gjennom \u00e5 utvide hensynssonen ved neste rullering av KPA, hvor grunneier og andre ber\u00f8rte kan f\u00e5 sine interesser vurdert gjennom en medvirkningsprosess. Inntil s\u00e5 foreligger m\u00e5 b\u00e5de grunneier og myndighetene forholde seg til den avgrensning som f\u00f8lger av KPA. Det er her ogs\u00e5 grunn til \u00e5 vise hvordan arealet som skal bebygges fremst\u00e5r i dag. Dronefoto under er fra 2024 og viser plassering av ny bolig og dagens utomhusanlegg p\u00e5 tomten. Som man ser vil boligen bli plassert innenfor allerede opparbeidede og utfylte arealer. 5 Flyfoto under viser for \u00f8vrig at utfyllingen i hovedsak er utf\u00f8rt p\u00e5 70- og 80-tallet. 1951 1970 1980 Vi mener med bakgrunn i dette at tiltakets innvirkning p\u00e5 aktuelle hensynssoner vil v\u00e6re minimal, og at arealene som bebygges i det alt vesentlige allerede er ber\u00f8rt og opparbeidet. Oppsummert Vi mener at kriteriene for \u00e5 frita fra plankravet oppfylles, og ber om at fritak innvilges som oms\u00f8kt. Plassering Det er i avslaget vist til to ulike forhold som grunnlag for avslag p\u00e5 dette punkt. Avstandserkl\u00e6ring \u2013 bnr. 34 PBE vurderer at tiltaket ikke kan godkjennes plassert n\u00e6rmere grense mot bnr. 34 uten samtykke eller dispensasjon, og at det ogs\u00e5 m\u00e5 foreligge samtykke for etablering av deler av tiltak p\u00e5 bnr. 34. Det er i f\u00f8lgebrevet til s\u00f8knaden opplyst at tiltakshaver ogs\u00e5 eier bnr. 34, og at tiltaket derfor kan godkjennes etter samtykkealternativet i pbl. \u00a7 29-4 3. ledd bokstav a). Vi mener med bakgrunn i dette at samtykket til plassering her m\u00e5 anses gitt gjennom innsending av s\u00f8knaden. Siden dette n\u00e5 problematiseres av PBE vil vi imidlertid innhente ny formell erkl\u00e6ring fra tiltakshaver, som eier av bnr. 34. 6 Erkl\u00e6ring vil bli ettersendt. Dispensasjon vegloven Bymilj\u00f8etaten har i uttale p\u00e5pekt at tiltaket ikke samsvarer med det man tidligere har gitt dispensasjon for etter vegloven. Vi tar tilbakemeldingen til etterretning, og vil innsende ny s\u00f8knad til Bymilj\u00f8etaten for \u00e5 avklare forholdet. Her bemerkes likevel at Bymilj\u00f8etaten p\u00e5 dette punktet ikke har uttalt seg negativ til tiltaket, utover \u00e5 p\u00e5peke dispensasjonsbehovet. Oppsummert S\u00f8knaden vil bli supplert p\u00e5 disse punktene, og forh\u00e5pentligvis v\u00e6re p\u00e5 plass f\u00f8r s\u00f8knaden kommer til politisk behandling. Vi ber om at klagen uansett fremmes for politisk behandling. Ved positivt vedtak i UMBY kan avklaring av disse punktene evt. stilles som vilk\u00e5r for ny behandling hos PBE. P\u00e5pekte mangler Det er i avslaget vist til mangler i s\u00f8knaden som ikke er etterspurt fordi man uansett avsl\u00e5r s\u00f8knaden. Ikke s\u00f8kt om riving PBE p\u00e5peker at tiltaket forutsetter riving av garasje med tilh\u00f8rende takoverbygg, men at riving ikke er angitt som del av s\u00f8knaden. Vi bekrefter med dette at riving av garasje med tilh\u00f8rende takoverbygg ogs\u00e5 inng\u00e5r i s\u00f8knaden, og ber om at dette blir lagt til grunn i den videre saksbehandling. Riving vurderes ikke \u00e5 kreve ny nabovarsling, og arbeidet vil bli ansvarsbelagt i den videre s\u00f8knadsprosess. Skredfare PBE p\u00e5peker at tiltaket krever skredfarevurdering, og henvist til bestemmelse i KPA \u00a7 19.6. Vi registrerer tilbakemeldingen, men kan ikke se at dette er p\u00e5pekt i tidligere saksgang. Det til tross for flere forh\u00e5ndskonferanser og s\u00f8knadsprosesser. I forh\u00e5ndskonferanse fra 2021 (sak 2021/22427) er det tvert imot sagt f\u00f8lgende: \u00abSelv om tomten er bratt, vil ikke dette i seg slv utl\u00f8se krav om skredfarevurdering. Imidlertid vil stabilitet og fundamentering (geoteknikk) v\u00e6re fagomr\u00e5der som m\u00e5 ivaretas gjennom ansvarsretter, med evt. uavhengig kontroll.\u00bb Plangrunnlaget var den gang det samme, og helningskartet som det er vist til i referatet er ogs\u00e5 det samme som fremkommer p\u00e5 kommunens kartl\u00f8sning i dag. B\u00e5de skissert tiltak den gang og oms\u00f8kt tiltak n\u00e5 kom i ber\u00f8ring med aktsomhetsomr\u00e5de. Vi ber med bakgrunn i dette om at det i klagebehandlingen blir klargjort hva som kreves. Dersom det kreves skredfarevurdering vil vi etterkomme det kravet. Vi ber imidlertid om at klagen fremmes for politisk behandling uavhengig av dette. Ved positivt vedtak i UMBY kan innsending av skredfarevurdering evt. stilles som vilk\u00e5r for ny behandling hos PBE. 7 \u00d8vrig Dagens byr\u00e5d har ved sin tiltredelse signalisert en ny kurs for Bergen, blant annet n\u00e5r det gjelder byutvikling og boligbygging. I Klosterhagenerkl\u00e6ringen gis det uttrykk for at byr\u00e5det \u00f8nsker \u00e5 f\u00e5 fart p\u00e5 boligbyggingen i hele Bergen. En \u00f8nsker ogs\u00e5 \u00e5 gjeninnf\u00f8re en ja-holdning til utbygging, som skal gj\u00f8re det enklere \u00e5 bygge og utvikle egen bolig og eiendom. For \u00e5 oppn\u00e5 denne utviklingen \u00f8nsker byr\u00e5det \u00e5 rullere kommuneplanens arealdel. Rullering skal bl.a. ha som m\u00e5l \u00e5 gi mange flere boliger, st\u00f8rre utbyggingsgrad og forenkling. Frem til ny arealdel foreligger \u00ab[...] \u00f8nsker vi \u00e5 ta i bruk mer av handlingsrommet innenfor eksisterende KPA, slik at b\u00e5de regulering, byggesaksbehandlingen og dermed boligbyggingen kan g\u00e5 raskere. Byr\u00e5det vil f\u00f8re en god fortettingspolitikk med lavere konfliktniv\u00e5 og vil f\u00e5 p\u00e5 plass en sm\u00e5husplan som gir rom for \u00e5 bygge eneboliger, rekkehus og sm\u00e5hus i alle bydeler. [...]\u00bb. Vi mener dette prosjektet harmonerer godt med den utvikling som byr\u00e5det \u00f8nsker. Oppsummert Vi mener at PBE tar feil n\u00e5r det konkluderes med at det ikke kan gis fritak fra plankrav. Vi mener videre at PBE ogs\u00e5 tar feil n\u00e5r det konkluderes med at krav til plassering, uteareal og visuelle kvaliteter ikke oppfylles. Vi ber om at vedtaket omgj\u00f8res, og at det gis fritak som oms\u00f8kt. Dersom det er p\u00e5krevd med supplering av s\u00f8knad f\u00f8r nytt realitetsvedtak ber vi om at UMBY behandler saken og evt. stiller supplering som vilk\u00e5r for nytt vedtak fra PBE. Med hilsen Tore Meidell Mundheim Tore Meidell Mundheim Norstrand Eiendomsr\u00e5dgivning AS 8 "
}