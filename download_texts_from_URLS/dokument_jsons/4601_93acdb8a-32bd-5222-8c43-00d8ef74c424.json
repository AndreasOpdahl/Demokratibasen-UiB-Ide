{
  "dokument_id": "93acdb8a-32bd-5222-8c43-00d8ef74c424",
  "doc_type": "case_presentation",
  "kommune": 4601,
  "tittel": "Ekspropriasjon av n\u00f8dvendige rettigheter til etablering av avl\u00f8pspumpestasjon og adkomst med bil",
  "url": "https://bergen.kommune.no/politikere-utvalg/api/fil/bk360/10396572/Framstilling-Ekspropriasjon-av-nodvendige-rettigheter-til-etablering-av-avlopspumpestasjon-og-adkomst-med-bil",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2020/90897-52 Ekspropriasjon av n\u00f8dvendige rettigheter til etablering av avl\u00f8pspumpestasjon og adkomst med bil Hva saken gjelder: Saken gjelder ekspropriasjon av grunn og rettigheter i forbindelse med etablering av ny avl\u00f8pspumpestasjon med tilh\u00f8rende ledningsanlegg ved Johan Berentsens vei (Laksev\u00e5g). Anlegget skal h\u00e5ndtere avl\u00f8p fra omkringliggende bebyggelse (17 boliger og et kommunalt bofellesskap, samt et industriomr\u00e5de) som i dag har avl\u00f8p direkte ut i sj\u00f8. Denne l\u00f8sningen inneb\u00e6rer at urenset avl\u00f8psvann ledes ut i sj\u00f8 og tilfredsstiller ikke rensekravene i forurensningsloven. Tiltaket er forankret i hovedplan for vannforsyning og hovedplan for avl\u00f8p og vannmilj\u00f8 2019- 2028, vedtatt av bystyret i sak 205/19. Byr\u00e5det behandlet sak 1321/23 \u00abGjennomf\u00f8ringsvedtak Johan Berentsens vei sanering og etablering av pumpestasjon og pumpeledning\u00bb den 21. desember 2023. Etablering av anlegget ber\u00f8rer flere eiendommer og n\u00f8dvendiggj\u00f8r erverv av grunn og rettigheter p\u00e5 eiendommen gnr 149 bnr 15. Bergen Vann har forhandlet med ber\u00f8rte grunneiere og oppn\u00e5dd enighet med samtlige bortsett fra eier av gnr 149 bnr 15 \u2013 Oldernes Eiendomsselskap AS (org. nr. 927 829 924). Fors\u00f8k p\u00e5 \u00e5 oppn\u00e5 minnelig l\u00f8sning med hjemmelshaver har ikke f\u00f8rt frem. Forh\u00e5ndsvarsel om ekspropriasjon og forh\u00e5ndstiltredelse ble sendt 7. juli 2023 med korrigerende og supplerende opplysninger i brev av 22. august 2023 og 3. april 2024. Det er ikke innkommet merknader til varslene. Eiendommen gnr 149 bnr 15 omfattes av reguleringsplanen \u00abLaksev\u00e5g. Gnr 149 og gnr 150 mfl. Nyg\u00e5rdsvik-Gledesnes, regulerings- og bebyggelsesplan\u00bb, Planid: 1201_40260000, vedtatt 24. juli 1964. I kommuneplanens arealdel er eiendommen vist som \u00abbebyggelse og anlegg\u00bb. Plan- og bygningsloven \u00a7 16-4 hjemler ekspropriasjon til \u00abavl\u00f8psanlegg\u00bb uavhengig av reguleringsplan. Det er en forutsetning at tiltaket skal betjene \u00abregulert str\u00f8k.\u00bb Str\u00f8ket anses regulert n\u00e5r det foreligger en reguleringsplan som dekker omr\u00e5det helt eller delvis. Omr\u00e5det avl\u00f8psanlegget skal betjene anses \u00e5 v\u00e6re omfattet av reguleringsplan. Tiltaket er \u00e5 anse som \u00abavl\u00f8psledninger\u00bb i lovens forstand. Ekspropriasjonens omfang: Arealet hvor pumpestasjonen er planlagt etablert blir i dag benyttet som parkering for n\u00e6ring. Det ligger i dag kommunale vann- og utslippsledninger samt flere private spilledninger p\u00e5 eiendommen og dermed b\u00e5ndlagt areal over og ved disse ledningene. Ledningen skal fortsatt ha en funksjon og blir liggende parallelt med nye ledninger. Den nye avl\u00f8pspumpestasjonen er planlagt etablert som en hev- og senkbar modul montert i 1 en ytre tank. Pumpemodulen vil kun v\u00e6re hevet over bakkeniv\u00e5 i forbindelse med vedlikehold. Under drift er modulen nedsenket i bakken og vil kun v\u00e6re synlig p\u00e5 bakkeniv\u00e5 i form av et kumlokk. Tiltaket inneb\u00e6rer alts\u00e5 ikke oppf\u00f8ring av et eget pumpehus. Rundt pumpen-/kummen skal det etableres et gr\u00f8ntareal. Arealet hvor selve pumpestasjonen og gr\u00f8ntarealet er planlagt etablert utgj\u00f8r ca. 45 kvm og erverves permanent. Nye ledninger og tilh\u00f8rende installasjoner skal graves ned i bakken parallelt med eksisterende ledninger. Det skal etableres selvfallsledning, pumpeledning samt ny vannledning. Det m\u00e5 s\u00e5ledes etableres en rett for kommunen til \u00e5 etablere og ha liggende vann- og avl\u00f8psledninger med tilh\u00f8rende installasjoner og det som st\u00e5r i forbindelse med disse p\u00e5 eiendommen. For \u00e5 sikre gjennomf\u00f8ring av drift og vedlikehold av anlegget uten at kommunen er avhengig av \u00e5 innhente tillatelse fra grunneier, m\u00e5 det etableres rett til for fremtiden uhindret \u00e5 drifte, ha tilsyn med, vedlikeholde, reparere og foreta n\u00f8dvendige oppgraderinger av vann- og avl\u00f8psledningene med tilh\u00f8rende installasjoner og det som st\u00e5r i forbindelse med disse. Ved reparasjon og vedlikehold m\u00e5 kommunen ha rett til n\u00e5r som helst og uten vederlag \u00e5 grave opp ledningene. I forbindelse med drift og vedlikehold m\u00e5 kommunen ha uhindret adkomst til anlegget med bil. Det m\u00e5 videre etableres en negativ servitutt i form av b\u00e5ndlegging av areal i henhold til Bergen kommunes VA-norm. Nytt b\u00e5ndlagt areal utgj\u00f8r til sammen ca. 230 kvm og b\u00e5ndleggingen omfatter f\u00f8lgende restriksjoner: - Forbud mot \u00e5 bygge og fundamentere n\u00e6rmere ledningsanlegg og tilh\u00f8rende installasjoner enn 2 meter m\u00e5lt fra ytterkant ledning og installasjon uten kommunens samtykke - Mur eller fundamenter m\u00e5 i tilfelle anbringes s\u00e5 dypt og utf\u00f8res p\u00e5 en slik m\u00e5te at byggverkene ikke lider skade i tilfelle ledningsanlegget eller installasjonene blir gravd opp - Forbud mot \u00e5 gj\u00f8re forandringer i terrengets niv\u00e5 eller plante tr\u00e6r av stor type over ledningsanlegg eller tilh\u00f8rende installasjoner mv. uten kommunens samtykke. Dersom det av hensyn til grunneiers interesser skulle bli aktuelt \u00e5 foreta en omlegging av ledningsanlegget eller tilh\u00f8rende installasjoner mv., vil slik omlegging ikke bli bekostet av kommunen. Oppsummert medf\u00f8rer tiltaket behov for f\u00f8lgende erverv ved ekspropriasjon: - Permanent erverv av grunn til selve pumpen (markert som gr\u00f8nt punkt i hvit sirkel p\u00e5 grunnervervskartet) og gr\u00f8ntareal som skal etableres rundt denne p\u00e5 ca. 45 kvm (markert med hvit farge p\u00e5 grunnervervskartet nedenfor). - Permanent erverv av grunn til parkeringsplass p\u00e5 ca. 20 kvm (markert med gul farge med r\u00f8dt omriss p\u00e5 grunnervervskartet) - Etablering av servitutt i form av rett til kj\u00f8rbar adkomst med bil p\u00e5 eiendommen frem til pumpen. - Etablering av negativ servitutt i form av b\u00e5ndlegging av areal over ledningsanlegg p\u00e5 til sammen ca. 230 kvm (markert med oransje farge p\u00e5 grunnervervskartet). - Midlertidig erverv av grunn i anleggsfasen p\u00e5 til sammen ca. 500 kvm (markert med gr\u00f8nn farge p\u00e5 grunnervervskartet). 2 Kommuneadvokatens vurdering og anbefaling: Hjemmelsgrunnlaget for vedtak om ekspropriasjon er plan- og bygningsloven \u00a7 16-4, f\u00f8rste ledd, som lyder: \u00abTil avl\u00f8psanlegg, jf. forurensningsloven \u00a7 21, for regulert str\u00f8k kan kommunestyret selv med samtykke fra departementet foreta ekspropriasjon utenfor veggrunn for ledning med tilh\u00f8rende innretninger. Ved ekspropriasjon etter f\u00f8rste punktum kan det ogs\u00e5 foretas ekspropriasjon for vannledning med tilh\u00f8rende innretninger.\u00bb Bestemmelsen viser til legaldefinisjonen av \u00abavl\u00f8psanlegg\u00bb i forurensningsloven \u00a7 21 hvor avl\u00f8psanlegg er definert som \u00abanlegg for transport og behandling av avl\u00f8psvann\u00bb. Pumpestasjoner m\u00e5 anses \u00e5 v\u00e6re omfattet av denne definisjonen. Det fremg\u00e5r direkte av ordlyden at bestemmelsen bare gir hjemmel for \u00e5 ekspropriere til avl\u00f8psanlegg \u00abfor regulert str\u00f8k\u00bb. Dette inneb\u00e6rer at omr\u00e5det avl\u00f8psanlegget skal betjene m\u00e5 v\u00e6re omfattet av en vedtatt og gyldig reguleringsplan. Bebyggelsen den nye pumpestasjonen skal betjene er omfattet av reguleringsplanen \u00abLaksev\u00e5g. Gnr 149 og gnr 150 mfl. Nyg\u00e5rdsvik-Gledesnes, regulerings-og bebyggelsesplan\u00bb, Planid: 1201_40260000, vedtatt 24. juli 1964. N\u00e5r det gjelder ekspropriasjon til etablering av vannledning, sl\u00e5s det fast i \u00a7 16-4 f\u00f8rste ledd andre punktum at der det vedtas ekspropriasjon for avl\u00f8psanlegg, kan det ogs\u00e5 foretas ekspropriasjon for vannledning med tilh\u00f8rende innretning. Vannledningen som skal gjennomg\u00e5 delvis utskifting g\u00e5r parallelt med eksisterende overl\u00f8psledning og betjener samme str\u00f8k. Ekspropriasjon etter \u00a7 16-4 kan bare vedtas dersom \u00abdet m\u00e5 reknast med at inngrepet tvillaust meir til gagn enn skade\u00bb, jf. oreigningsloven \u00a7 2 annet ledd. I formuleringen \u00abtvillaust\u00bb ligger det et skjerpet beviskrav i interesseavveiningen. Det skal v\u00e6re bevismessig klart at slik overvekt foreligger, jf. Rt-2009-1142. Utgangspunktet for den konkrete interesseavveiningen er at hensynet til allmenne samfunnsinteresser tilsier at ekspropriasjon 3 skal finne sted. jf. rundskriv H-14/02 \u00abEkspropriasjon p\u00e5 plan- og bygningsrettens omr\u00e5de\u00bb og juridisk teori. Etter kommuneadvokatens vurdering er det i denne saken vektige grunner for gjennomf\u00f8ring av tiltaket og dermed ekspropriasjon. Dagens l\u00f8sning inneb\u00e6rer at r\u00e5kloakk fra boliger og industri ledes direkte ut i sj\u00f8. Gjennomf\u00f8ring av tiltaket bidrar til at kommunen oppfyller sine forpliktelser som forurensningsmyndighet. Eksisterende pumpestasjon har for liten kapasitet til at nevnte bebyggelse kan bli koblet til denne og oppgradering og utvidelse av kapasiteten vil ikke v\u00e6re teknisk mulig. N\u00e5r det gjelder alternativ plassering av planlagt avl\u00f8pspumpestasjon, har Bergen Vann vurdert innspill fra grunneier, men ikke funnet grunnlag for \u00e5 endre plassering. Alternativ plassering n\u00e6rmere sj\u00f8 vil inneb\u00e6re at stasjonen etableres i sv\u00e6rt bratt terreng med masser av d\u00e5rlig kvalitet, noe som medf\u00f8rer at det m\u00e5 bygges en h\u00f8y og kostbar mur. Anlegget vil dessuten komme n\u00e6rmere nabobebyggelse. Samlet sett er alternativ plassering vanskeligere tilgjengelig, fordyrende og lite form\u00e5lstjenlig i forhold til eksisterende bebyggelse. Et annet moment ved valg av plassering er at etablerte ledninger med tilh\u00f8rende b\u00e5ndlagt areal p\u00e5 eiendommen uansett legger begrensninger i form av avstandskrav for fremtidig utbygging av eiendommen. B\u00e5ndlagt areal p\u00e5 eiendommen utgj\u00f8r i dag ca. 480 kvm. Nytt b\u00e5ndlagt areal vil g\u00e5 parallelt med eksisterende og til sammen vil b\u00e5ndlagt areal utgj\u00f8re ca. 650 kvm. B\u00e5ndleggingen av arealet legger kun restriksjoner p\u00e5 oppf\u00f8ring av bygg og konstruksjoner p\u00e5 og i n\u00e6rheten av arealet, men er ikke til hinder for at arealet fortsatt kan benyttes som parkeringsareal. I og med at det skal etableres en hev- og senkbar pumpestasjon uten overbygg, vil stasjonen verken ta utsikt eller p\u00e5 annen m\u00e5te v\u00e6re visuelt skjemmende. Grunneiers eventuelle utbyggingsplaner er i alle tilfelle ikke et forhold som taler mot ekspropriasjon, men som har sammenheng med vederlag for ervervet grunn og rettigheter. Kommuneadvokatens vurdering er etter dette at de samfunnsmessige interessene som begrunner ekspropriasjon klart veier tyngre enn ulempene tiltaket vil medf\u00f8re for grunneier. Realisering av tiltaket er viktig for \u00e5 forhindre forurensning i sj\u00f8 og for at Bergen kommune dermed oppfyller sine forpliktelser som forurensningsmyndighet. Tiltaket anses samlet sett klart mer til gagn enn skade og vilk\u00e5rene for ekspropriasjon etter plan- og bygningsloven \u00a7 16-4 jf. oreigningslova \u00a7 2 er etter dette oppfylt. For det tilfelle at ekspropriasjon blir vedtatt, skal skj\u00f8nnsretten ta stilling til hvilket vederlag kommunen skal betale i erstatning til grunneier. Det m\u00e5 p\u00e5regnes noe tid innen en sak behandles av skj\u00f8nnsretten, samt tas h\u00f8yde for eventuell ankesak til h\u00f8yere rettsinstans. Det er stort behov for \u00e5 f\u00e5 etablert tiltaket. Manglende tiltredelse p\u00e5 gnr 149 bnr 15 vil komplisere gjennomf\u00f8ringen av prosjektet, s\u00e6rlig siden det er en betydelig del av tiltaket som skal etableres p\u00e5 denne eiendommen. Vektige hensyn taler derfor for at arealet kan tiltres p\u00e5 et tidligere tidspunkt enn etter at ekspropriasjonserstatningen er endelig fastsatt. Etter kommuneadvokatens vurdering b\u00f8r derfor kommunen s\u00f8ke Statsforvalteren i Vestland om samtykke til forh\u00e5ndstiltredelse i medhold av oreigningsloven \u00a7 25. Det foresl\u00e5s at Kommuneadvokaten gis fullmakt til \u00e5 fremme slik s\u00f8knad. \u00d8konomiske konsekvenser: Investeringsprosjektet er innarbeidet i vedtatt Handlings- og \u00f8konomiplan (H\u00d8P) 23-26 med totalt 19,99 mill. p\u00e5 budsjettpost Johan Berentsens vei avl\u00f8psanlegg. I forslag til H\u00d8P 24-27 er totalbudsjett det samme. Det omfatter ogs\u00e5 grunnerverv. Grunneier har krav p\u00e5 full erstatning, jf. Grunnloven \u00a7 105. Hordaland tingrett vil ved rettslig skj\u00f8nn fastsl\u00e5 hva som utgj\u00f8r full erstatning. 4 Byr\u00e5dets vurdering og anbefaling/konklusjon: Byr\u00e5det viser til sin begrunnelse for gjennomf\u00f8ringsvedtak 1321/23: \u00abProsjektet er forankret i hovedplan for vannforsyning 2019- 2028, vedtatt av bystyret i sak 205/19. I hovedplanen omtales det bl.a. i pkt. 6.2 at: \u2022 Ledningsfornyelse skal v\u00e6re p\u00e5 et niv\u00e5 som holder tritt med forfallet. \u2022 Ledningsfornyingen skal ligge p\u00e5 et niv\u00e5 som sikrer at tilfredsstillende funksjon opprettholdes. I hovedplan for avl\u00f8p og vannmilj\u00f8 2019- 2028 omtales det: \u2022 Avl\u00f8psvann skal h\u00e5ndteres slik at milj\u00f8skade og sjenerende forhold ikke oppst\u00e5r \u2022 Bergen kommune vil arbeide for \u00e5 innfri vannforskriftens m\u00e5l for god \u00f8kologisk og kjemisk tilstand for kystvann, grunnvann, innsj\u00f8er og elver Prosjektet vil lede st\u00f8rre mengder avl\u00f8p til Holen avl\u00f8psrenseanlegg som vil redusere mengden avl\u00f8p som t\u00f8mmes i sj\u00f8en. Dette er et milj\u00f8vennlig tiltak.\u00bb For \u00e5 kunne realisere prosjektet, er det n\u00f8dvendig \u00e5 erverve grunn og rettigheter som beskrevet i Kommuneadvokatens notat datert 30. april 2024. Byr\u00e5det slutter seg til de vurderinger og konklusjon som fremkommer i notatet. Byr\u00e5det innstiller derfor til bystyret om \u00e5 fatte vedtak om ekspropriasjon av n\u00f8dvendig grunn og rettigheter som beskrevet i saken. Begrunnelse for framleggelse til bystyret: Vedtak om ekspropriasjon og forh\u00e5ndstiltredelse: Vedtakskompetanse etter plan- og bygningsloven \u00a7 16-4 tilligger \u00abkommunestyret selv\u00bb med samtykke fra departementet\u00bb: \u00abTil avl\u00f8psanlegg, jf. forurensningsloven \u00a7 21, for regulert str\u00f8k kan kommunestyret selv med samtykke fra departementet foreta ekspropriasjon utenfor veggrunn for ledning med tilh\u00f8rende innretninger.\u00bb Kommunestyrets vedtak er ikke er rettslig bindende uten departementets samtykke. Departementets myndighet til \u00e5 gi samtykke er delegert til statsforvalteren, jf. styringsinstruksen punkt 5.3.7.2. Fullstendig vedtak i f\u00f8rste instans foreligger dermed f\u00f8rst n\u00e5r Statsforvalteren i Vestland har besluttet samtykke eller nektelse til ekspropriasjon. Vedtak om rettergangsskritt (p\u00e5stevning av skj\u00f8nn): Byr\u00e5dets fullmakter vedtatt av bystyret 16. desember 2020 i sak 378-20 fastsl\u00e5r i \u00a7 10.1 at \u00abByr\u00e5det har fullmakt til \u00e5 ivareta kommunens interesser og treffe beslutninger om ethvert rettergangsskritt i alle saker hvor kommunen er part i tvister for domstoler, tvistel\u00f8sningsorganer, klagenemnder, Sivilombudsmann, mv.\u00bb Byr\u00e5det innstiller til bystyret \u00e5 fatte f\u00f8lgende vedtak: 1. Med den begrunnelsen som fremkommer av byr\u00e5dets innstilling og kommuneadvokatens notat datert 30. april 2024, vedtar bystyret med hjemmel i plan- og bygningsloven \u00a7 16-4 f\u00f8rste ledd \u00e5 vedta ekspropriasjon av n\u00f8dvendig grunn og rettigheter fra eiendommen gnr 149 bnr 15 i Bergen kommune som vist p\u00e5 grunnervervskart av 28. mars 2023 og som beskrevet i kommuneadvokatens notat. 5 2. Kommuneadvokaten gis fullmakt til \u00e5 s\u00f8ke Statsforvalteren i Vestland om godkjenning av vedtak om ekspropriasjon, jf. plan- og bygningsloven \u00a7 16-4 og oreigningsloven. 3. Kommuneadvokaten gis fullmakt til \u00e5 p\u00e5stevne skj\u00f8nn ved Hordaland tingrett til fastsettelse av full erstatning for erverv av grunn og rettigheter. 4. Kommuneadvokaten gis fullmakt til \u00e5 s\u00f8ke Statsforvalteren i Vestland om forh\u00e5ndstiltredelse av arealene i medhold av oreigningsloven \u00a7 25. Dato: 25. juni 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1. Innstilling til vedtak \u2013 s\u00f8knad om ekspropriasjon av n\u00f8dvendige rettigheter til etablering av avl\u00f8pspumpestasjon og adkomst med bil, Kommunadvokatens notat datert 30. april 2024, med f\u00f8lgende vedlegg: 2. Vedlegg 01 Hovedplan for avl\u00f8p og vannmilj\u00f8 2019-2028 3. Vedlegg 02 Hovedplan for vannforsyning 2019-2028 4. Vedlegg 03 Reguleringsplanbestemmelser plan 40260000 5. Vedlegg 04 Reguleringskart plan 40260000 6. Vedlegg 05 Vedtak reguleringsplan 40260000 7. Vedlegg 06 Varsel om ekspropriasjon 7. juli 2023 8. Vedlegg 07 Varsel om ekspropriasjon 22. august 2023 korrigerende opplysninger 9. Vedlegg 08Varsel om ekspropriasjon 3. april 2024 tilleggsopplysning 10. Vedlegg 09 Gjennomf\u00f8ringsvedtak 21. desember 2023 i sak 1321/23 11. Vedlegg 10 Saksfremstilling gjennomf\u00f8ringsvedtak 12. Vedlegg 11 Tegning GH010 pumpestasjon illustrasjon 13. Vedlegg 12 Tegning GH014 pumpestasjon detaljtegning 14. Vedlegg 13 Grunnervervskart W101 28. mars 2023 (forel\u00f8pig \u2013 kvm derfor ca.- anslag) 15. Vedlegg 14 Oversiktskart vann- og avl\u00f8p i omr\u00e5det 6 "
}