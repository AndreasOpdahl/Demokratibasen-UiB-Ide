{
  "dokument_id": "1c77c650-546f-522a-a075-5a0eceaa403a",
  "doc_type": "case_presentation",
  "kommune": 4601,
  "tittel": "Ytrebygda gnr 39 bnr 478 Ingen adresse. Klagebehandling - klage p\u00e5 tillatelse til oppf\u00f8ring av tomannsbolig",
  "url": "https://bergen.kommune.no/politikere-utvalg/api/fil/bk360/10723777/Framstilling-Ytrebygda-gnr-39-bnr-478-Ingen-adresse-Klagebehandling-klage-pa-tillatelse-til-oppforing-av-tomannsbolig",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/90177-8 Ytrebygda gnr 39 bnr 478 Ingen adresse. Klagebehandling - klage p\u00e5 tillatelse til oppf\u00f8ring av tomannsbolig Hva saken gjelder: Saken gjelder oppf\u00f8ring av tomannsbolig p\u00e5 gbnr. 39/478 i Steinvikskrenten i Ytrebygda bydel. Det ble gitt rammetillatelse til oppf\u00f8ring av tomannsbolig p\u00e5 330 m2 med tilh\u00f8rende terrengmurer den 16.05.2024. Vedtaket er p\u00e5klaget av naboer Elin Solberg og Ole Rasmussen den 30.05.2024. Tiltakshaver er Steinsvikskrenten 11 AS, mens ansvarlig s\u00f8ker er Link Arkitektur AS. Figur 1 - Utklipp visualisering av tiltak I kommuneplanens arealdel (KPA 2018), vedtatt 19.06.2024, er eiendommen lagt til ytre fortettingssone. I reguleringsplan for Ytrebygda. Gnr 39 bnr 3, 27 mfl., Steinsvik (planid: 8270000), vedtatt 1990, er eiendommen regulert til frittliggende sm\u00e5husbebyggelse. Se rammetillatelsen \u00a7 3.1 for utfyllende planstatus. Tiltaket utl\u00f8ser behov for dispensasjon fra pbl. \u00a7 29-4 avstand til nabogrense og reguleringsbestemmelsene \u00a7 3 bokstav a og c om etasjeantall, arealform\u00e5l og maksimal tillatt utnyttelse. Det er s\u00f8kt om slike dispensasjoner. Ansvarlig s\u00f8ker bekrefter at det er gjennomf\u00f8rt nabovarsling i tr\u00e5d med pbl. \u00a7 21-3. Det foreligger merknad fra gbnr. 39/384, gbnr. 39/62 og gbnr. 39/385. Merknadene gjelder i 1 hovedsak at naboer \u00f8nsker at reguleringsplanens bestemmelser overholdes hva gjelder etasjetall og arealform\u00e5l, utnyttelsesgrad, avstand til nabogrenser og uteoppholdsareal. Det refereres ogs\u00e5 til tidligere avsl\u00e5tte s\u00f8knader fra samme tiltakshaver. Ansvarlig s\u00f8ker har kommentert merknadene med at prosjektet er vesentlig endret fra tidligere oms\u00f8kte tiltak, at uteoppholdsareal er over det dobbelte av det p\u00e5krevde i KPA 2018, og at byggene er tilpasset topografien med to etasjer. Sistnevnte gjelder ogs\u00e5 for naboer med merknad, der byggene er oppf\u00f8rt over to etasjer. For \u00e5 oppn\u00e5 gode familieboliger er det n\u00f8dvendig \u00e5 bygge i h\u00f8yden i st\u00f8rre grad enn det reguleringsplan legger opp til. Det vises ellers til nabomerknader og tilsvar. Bybanen AS har gitt uttalelse datert 10.05.2022 der de samtykker til tiltak p\u00e5 gitte vilk\u00e5r. Vestland fylkeskommune har gitt uttalelse datert 23.05.2022 der de ikke har innvendinger mot oms\u00f8kte tiltak. Klage: Klagerne anf\u00f8rer at begrunnelsen for dispensasjonsvurderingen er uklar/ufullstendig, og anf\u00f8rer ogs\u00e5 at prosjektet fortsatt har for store avvik fra intensjonene i Plan- og bygningsloven og gjeldende reguleringsplan. Det vises her til at prosjektet ikke er sm\u00e5husbebyggelse, at h\u00f8yde og takform ikke er tilpasset omgivelsene, knapt uteareal og at tiltaket krever dispensasjon fra avstand til nabogrense. Det vises ellers til komplett klage. Ansvarlig s\u00f8ker har kommer med tilsvar der de viser til definisjonen av sm\u00e5husbebyggelse, at tiltakets utforming er i tr\u00e5d med omgivelsene og at uteoppholdsarealet er over det dobbelte av det KPA krever og at oms\u00f8kte murer n\u00e6rmere nabogrensen enn 4 meter ikke vil v\u00e6re synlige. Det vises til komplett tilsvar. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Hva gjelder anf\u00f8rsler om at tiltaket er for d\u00e5rlig tilpasset omgivelsene, viser fagetaten til vurdering i rammetillatelsen. Tiltaket er vesentlig endret fra tidligere prosjekt, med arkitektoniske grep som gir en langt bedre terrengtilpassing. N\u00e5r det gjelder dispensasjon fra avstand til nabogrense, viser fagetaten til at muren plasseres slik at terrengniv\u00e5 i overgang mot naboeiendommer ikke endres, muren medf\u00f8rer ikke brannspredningsfare og vil ikke gi vesentlig synlighet over terreng for naboeiendommene og dermed p\u00e5virke hensynet til lys, luft eller utsyn/innsyn. Fordelene er knyttet til relevante arealdisponeringshensyn, s\u00e6rlig uteoppholdsareal, men ogs\u00e5 tilrettelegging for tilkomst rundt boligen i det skr\u00e5nende terrenget. N\u00e5r det gjelder dispensasjon fra regulert utnyttelsesgrad, viser fagetaten til at oms\u00f8kte tiltak ikke f\u00f8rer til at eiendommen skiller seg vesentlig fra volumoppbyggingen til omkringliggende bebyggelse. Overordnet plan setter av omr\u00e5det til en h\u00f8yere utnyttelse enn det reguleringsplanen \u00e5pner for, da det er \u00f8nskelig med fortetting i omr\u00e5det. Fagetaten finner at uteoppholdsarealene er l\u00f8st tilfredsstillende for eiendommen. Etter dagens standard kan tomannsboliger normalt inng\u00e5 i begrepet \u00absm\u00e5husbebyggelse\u00bb. En konkret tolkning av denne planen taler imidlertid for at planen forholder seg til eneboliger, jf. forutsetningen om at disse skal v\u00e6re frittliggende. Fagetaten har funnet at vilk\u00e5rene for dispensasjon er oppfylt. Det vises ellers til komplett fagnotat. \u00d8konomiske konsekvenser: Ikke relevant. 2 Byr\u00e5dets vurdering og anbefaling/konklusjon: Byr\u00e5det har vurdert klagen, og finner at den ikke kan tas til f\u00f8lge. Det vises til fagnotatet, som tiltredes i sin helhet. Det bemerkes s\u00e6rskilt at tiltakshaver har tilpasset prosjektet iht. tilbakemeldinger gjennom tidligere avslag. \u00c5 tilpasse prosjektet iht. avslagsgrunnene og s\u00f8ke p\u00e5 nytt er etter byr\u00e5dets vurdering ikke en utmattelsestaktikk, som anf\u00f8rt i nabomerknad, men tiltakshavers mulighet til \u00e5 f\u00e5 vurdert nye forslag. Byr\u00e5det viser til at tiltaket er vurdert \u00e5 v\u00e6re i tr\u00e5d med omkringliggende bebyggelse, og at uteoppholdsareal b\u00e5de er i overkant av dobbel st\u00f8rrelse av minstekravet, og oppfyller kvalitetskrav. Byr\u00e5det tiltrer fagetatens vurdering av at vilk\u00e5rene for dispensasjon er oppfylt. N\u00e5r det gjelder s\u00e6rlig dispensasjonene fra arealform\u00e5l og utnyttelsesgrad, viser byr\u00e5det til at gjeldende reguleringsplan er fra 1990. \u00d8nsket arealbruk for omr\u00e5det har endret seg, og dette kommer til uttrykk i KPA 2018 med en annen type arealbruk og en h\u00f8yere utnyttelsesgrad enn den eldre reguleringsplanen. Byr\u00e5det tiltrer fagetatens vurdering av at vilk\u00e5rene for dispensasjon er oppfylt, og viser her s\u00e6rlig til de arealbruksmessige fordelene, og at det er vurdert \u00e5 v\u00e6re sm\u00e5 ulemper for naboer. Byr\u00e5det kan ikke tilr\u00e5 at klagen tas til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 16.05.2024 opprettholdes. Klagen tas ikke til f\u00f8lge. Dato: 6. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 14.06.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 16.05.2024 5. Klage datert 30.05.2024 med suppleringer datert 06.06.2024 6. Motsvar datert 12.06.2024 7. Uttalelse fra Bybanen AS datert 10.05.2022 8. Uttalelse fra Vestland Fylkeskommune datert 23.05.2022 9. Nabomerknader med ansvarlig s\u00f8kers kommentarer 10. Tegninger og illustrasjoner 3 "
}