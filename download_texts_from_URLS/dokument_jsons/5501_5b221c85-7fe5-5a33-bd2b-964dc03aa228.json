{
  "dokument_id": "5b221c85-7fe5-5a33-bd2b-964dc03aa228",
  "doc_type": "case_presentation",
  "kommune": 5501,
  "tittel": "Kommersielle akt\u00f8rer i kommunale idrettsanlegg",
  "url": "https://innsyn.tromso.kommune.no/application/getMoteDokument?dokid=2001610061",
  "tekst": "Arkivsaksnr. 24/02564-1 Saksbehandler Magnus Kl\u00e6boe Nordg\u00e5rd Saksgang M\u00f8tedato Milj\u00f8-, idrett-, kultur- og 06.03.2024 samfunnsutviklingsutvalget Kommersielle akt\u00f8rer i kommunale idrettsanlegg Kommunedirekt\u00f8rens innstilling til vedtak: Troms\u00f8 kommune tillater ikke utleie av kommunale idrettsanlegg til kommersielle akt\u00f8rer som tilbyr idrettsaktivitet som anses som et konkurrerende tilbud til den organiserte idretten. Mari Enoksen Hult Mette Moh\u00e5g Konst. kommunedirekt\u00f8r Direkt\u00f8r avdeling for bymilj\u00f8 1 Hva saken gjelder Saken fremmes til politisk behandling da det er behov for en prinsippavklaring om man kan leie ut kommunale idrettsanlegg til andre akt\u00f8rer enn ideelle organisasjoner. Saksutredning Dagens situasjon Troms\u00f8 kommune og ulike idrettslag blir med jevne mellomrom forespurt om utleie av anlegg til ulike former for idrettslige kommersielle akt\u00f8rer. Med kommersiell akt\u00f8r mener vi en virksomhet som har som har profitt som form\u00e5l, i motsetning til idrettslag som er en ideell virksomhet med m\u00e5l om \u00e5 g\u00e5 i balanse slik at de er selvfinansierende. Et eksempel p\u00e5 kommersiell akt\u00f8r kan v\u00e6re et omreisende akademi. Akademiet har ingen lokal tilh\u00f8righet, og reiser rundt i hele landet med sine arrangement. De profilerer seg ofte som sv\u00e6rt viktige i utviklingen til ut\u00f8verne, hvor deres opplegg if\u00f8lge dem selv \u00f8ker sjansen betraktelig for at ut\u00f8veren p\u00e5 sikt skal kunne lykkes internasjonalt. Samtidig som de idrettslige kommersielle akt\u00f8rene profilerer sine tilbud, sliter allerede mange familier med \u00e5 dekke kostnadene for ordin\u00e6re tilbud. I lokalmediene i Troms\u00f8 har det den siste tiden v\u00e6rt mage saker om utfordrende \u00f8konomi for idrettslagene og deres medlemmer, gjennom \u00abm\u00f8rketid i idretten\u00bb. I artiklene forteller flere av idrettslagene om nedadg\u00e5ende medlemstall og usikker \u00f8konomisk fremtid. Ved \u00e5 legge til rette for private kommersielle akt\u00f8rer som tilbyr konkurrerende idrettsaktivitet, kan situasjonen til kommunes idrettslag bli enda mer utfordrende. \u00d8konomi som barriere De siste \u00e5rene har idretten hatt \u00f8kt fokus p\u00e5 inkludering, gjennom \u00e5 ha tilbud med s\u00e5 lave egenandeler som mulig, noe blant annet Norges idrettsforbund (NIF) jobber for. Norsk idretts visjon er \u00abIdrettsglede for alle\u00bb og for \u00e5 kunne levere p\u00e5 dette, m\u00e5 rammevilk\u00e5rene kontinuerlig styrkes, hvor \u00f8konomi er en av de fire omr\u00e5dene idrettsorganisasjonen og samfunnet m\u00e5 forsterke. Idretten m\u00e5 fortsatt kunne levere idrett med kvalitet, kunnskap og kompetanse p\u00e5 alle niv\u00e5er \u2013 uten at dette resulterer i at en stor andel av befolkningen blir ekskludert fra idrettsdeltakelse p\u00e5 grunn av \u00f8konomi. Gjennom visjonen har NIF blant annet satt fokus p\u00e5 at idretten skal redusere \u00f8konomiske hindringer for barn og unges deltagelse. I dag forsvinner flere barn og unge fra idretten p\u00e5 grunn av familiens \u00f8konomi. NIF mener vi m\u00e5 jobbe sammen for \u00e5 finne gode l\u00f8sninger som sikrer barn og unges deltakelse i idretten uavhengig av familiens \u00f8konomi gjennom \u00e5: \u2022 Begrense kostnadene til trening og konkurranser \u2022 Gj\u00f8re konkurransetilbudet enkelt og rimelig \u2022 Begrense bruk av kostbart utstyr for barn og unge \u2022 Tilrettelegge for gjenbruk og utl\u00e5n av utstyr \u2022 Jobbe for gratis bruk av offentlige idrettsanlegg for barn og ungdom \u00d8konomi hindrer allerede en del barn og unge fra og \u00e5 delta i idretten. En mangfoldig og inkluderende idrett forutsetter derfor lave \u00f8konomiske barrierer for deltakelse. Politisk forankring I Romssa-erkl\u00e6ringen er et viktig tema fellesskap og det \u00e5 redusere sosiale forskjeller. Det st\u00e5r blant annet at idrettslag og organisasjoner skal styrkes for \u00e5 f\u00e5 ned kostnadene for barn og unges deltakelse. 2 Det er ogs\u00e5 opprettet et eget hasteutvalg for fellesskap og sosial utjevning. Dette utvalget arbeider for \u00e5 motvirke utenforskap og \u00f8kende sosiale og \u00f8konomiske forskjeller i samfunnet. Videre er tilbudene som tilbys av kommersielle akt\u00f8rer ofte betydelig dyrere enn lokale tilbud, noe som vil v\u00e6re ekskluderende for mange. Dette strider ogs\u00e5 mot punkter i Troms\u00f8 kommunes kommunedelplan for idrett og friluftsliv 2023-2026. Her st\u00e5r det blant annet under delm\u00e5l 4: ENGASJERT at Troms\u00f8 kommune skal arbeide for \u00e5 utjevne de \u00f8konomiske ulikhetene i Troms\u00f8-idretten. Solidaritetsfond og TURBO I Troms\u00f8 har vi to ordninger, solidaritetsfond og TURBO, som er med p\u00e5 \u00e5 senke barrieren for idrettsdeltakelse. Solidaritetsfond ble startet opp p\u00e5 initiativ fra Troms\u00f8 idrettsr\u00e5d. Her deler idrettsr\u00e5det ut penger til det enkelte idrettslags solidaritetsfond som foreldre kan s\u00f8ke til for \u00e5 dekke barnets deltakelse, utstyr eller reiser tilknyttet idrettsaktiviteten. TURBO er en kommunal utl\u00e5nsordning for alt av utstyr til fritidsaktiviteter. Her kan alle med adresse i Troms\u00f8 l\u00e5ne utstyr gratis. Disse to ordningene blir bare viktigere og viktigere i dagens samfunn, hvor vi ser at flere sliter \u00f8konomisk. Utleie av spillemiddelfinansierte idrettsanlegg til kommersielle akt\u00f8rer For idrettsanlegg som har mottatt spillemidler, ligger det begrensninger p\u00e5 utleie til kommersielle akt\u00f8rer. I \u00abBestemmelser om tilskudd til anlegg til idrett og fysisk aktivitet\u00bb til Kultur- og likestillingsdepartementet er hovedregelen at: \u00abAnleggseier kan ikke inng\u00e5 bruksavtaler med private, fortjenestebaserte akt\u00f8rer eller andre som ikke kan s\u00f8ke om tilskudd.\u00bb Samtidig \u00e5pnes det for noe utleie: Anlegget kan leies/l\u00e5nes ut for en kortere periode eller for avvikling av enkeltarrangementer av kortere varighet.\u00bb Form\u00e5let med bestemmelsene er \u00e5 sikre at fortjeneste fra \u00e5 eie og bruke et spillemiddelfinansiert idrettsanlegg kommer anlegget til gode. Departementet har \u00e5pnet for at utleie av spillemiddelfinansierte idrettsanlegg er i tr\u00e5d med bestemmelsene s\u00e5 lenge utleien er av kortere varighet p\u00e5 3-4 dager x 3-4 ganger i l\u00f8pet av et \u00e5r. Dette \u00e5pner for at kommunen kan leie ut anleggene til private fortjenestebaserte akt\u00f8rer over kortere perioder som definert ovenfor. I avtalene Troms\u00f8 kommune har med idrettslag om drift av idrettsanlegg er idrettslagene selv ansvarlig for utleie. Denne utleien gjelder kun \"... til idrettslige aktiviteter for andre lag og andre organiserte brukere\". Selv om en kan definere kommersielle akt\u00f8rer som organiserte brukere, vil et vedtak i denne saken v\u00e6re f\u00f8rende for driftsavtalene all den tid det st\u00e5r i avtalene at: Leietaker forplikter seg til i \u00e5 f\u00f8lge eventuelle begrensninger i bruk av anlegget som kan bli satt av Troms\u00f8 kommune p\u00e5 grunn av evt, spesielle omstendigheter. Eksempler p\u00e5 spesielle omstendigheter kan v\u00e6re lov- og forskriftsbestemmelser, politiske vedtak, relevante rettsavgj\u00f8relser samt faktiske hendelser. De nevnte eksemplene skal ikke anses som utt\u00f8mmende eksempler p\u00e5 hva som utgj\u00f8r spesielle omstendigheter. Det er viktig \u00e5 p\u00e5peke at idrettslag som har f\u00e5tt tildelt tid fra Troms\u00f8 idrettsr\u00e5d i kommunale idrettsanlegg kun disponerer denne selv. Idrettslagene kan alts\u00e5 ikke selv gi bort eller leie ut tildelt treningstid. Slik det st\u00e5r i \u00abRetningslinjer for bruk av idrettsanlegg 2020-2023 Troms\u00f8 kommune\u00bb: Som hovedregel tillates ikke fremleie av idrettsanlegg og fritidsbygg. I spesielle tilfeller kan Troms\u00f8 kommune likevel samtykke til fremleie, p\u00e5 bakgrunn av skriftlig s\u00f8knad fra leietaker. 3 Hva mener idretten selv? Troms\u00f8 idrettsr\u00e5d, Troms fotballkrets og Troms idrettskrets har kommet med en uttalelse i forbindelse med denne saken. Videre f\u00f8lger et utdrag, uttalelsen i sin helhet kan leses i vedlegget \u00abKommersielle akt\u00f8rer i spillemiddelfinansierte idrettsanlegg i Troms\u00f8\u00bb. Idrettens visjon er \u00abIdrettsglede for alle\u00bb. Med det vil vi at alle som \u00f8nsker det skal f\u00e5 mulighet til \u00e5 delta i idretten. Arbeidet med \u00ab\u00d8konomi som barriere\u00bb, handler om at \u00f8konomi ikke skal v\u00e6re et hinder for deltakelse. Dette er en av idrettens viktigste m\u00e5lsetninger vi arbeider med for tiden. Vi opplever at flere kommersielle akt\u00f8rer inntar \u00abtroms\u00f8markedet\u00bb og tilbyr sine idrettstjenester til ulike m\u00e5lgrupper for barn og ungdom. Private, dyre og kortvarige \u2013 eksempelvis Idrettsskoler og fotballskoler, blir en konkurrent til den lagseide aktiviteten som tilh\u00f8rer de lokale idrettslagene tilsluttet Norges Idrettsforbund. For \u00e5 holde kostnader for deltakelse i idretten lave \u00f8nsker vi ikke slike akt\u00f8rer inn i v\u00e5re spillemiddelfinansierte idrettsanlegg \u2013 offentlige som private. Konklusjon Administrasjonen er bekymret for at etablering av private kommersielle akt\u00f8rer innenfor idrettsfeltet vil v\u00e6re i konkurranse til det tilbudet som lokale klubber tilbyr og dermed v\u00e6re i konkurranse med v\u00e5re frivillige organisasjoner. N\u00e5r fokuset i idretten og samfunnet som helhet er p\u00e5 rimelige tilbud som er \u00e5pne for alle, vil det \u00e5 \u00e5pne for utleie av kommunale idrettsanlegg for eksklusive og kostnadskrevende aktiviteter v\u00e6re \u00e5 g\u00e5 p\u00e5 tvers av dette. Administrasjonen ser heller ikke behovet for dette, da den lokale organiserte idretten i Troms\u00f8 kommune allerede tilbyr et mangfold av tilbud b\u00e5de for bredde- og topput\u00f8vere. Vedtakskompetanse Milj\u00f8-, idrett-, kultur- og samfunnsutviklingsutvalget Vedlegg Kommersielle akt\u00f8rers tilgang til spillemiddelfinansiert idrettsanlegg i Troms\u00f8 4 "
}