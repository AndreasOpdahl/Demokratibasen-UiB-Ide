{
  "dokument_id": "eb3dd990-228a-5632-b483-2a2288c69878",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra \u00c5sane kulturr\u00e5d",
  "url": "https://bergen.kommune.no/politikere-utvalg/api/fil/bk360/10947909/Horingsinnspill-fra-Asane-kulturrad",
  "tekst": "Planstrategi for Bergen kommune 2023 \u2013 2027 med planprogram for kommuneplanens samfunnsdel. H\u00f8ringsuttalelse fra \u00c5sane Kulturr\u00e5d. \u00c5sane Kulturr\u00e5d er samarbeidsorganet for amat\u00f8rkulturen i \u00c5sane. R\u00e5det har for \u00f8yeblikket 63 medlemslag/organisasjoner innenfor alle kultursjangre. I Byr\u00e5dets h\u00f8ringsutkast heter det: \u00abFor \u00e5 kunne bruke planer som reelle styringsverkt\u00f8y for kommunens virksomhet, er det en forutsetning \u00e5 f\u00e5 en mer oversiktlig planportef\u00f8lje i kommunen. Hovedvekten av planarbeid i valgperioden skal derfor ha en dreining fra et st\u00f8rre antall smale planer til f\u00e6rre, mer overordnede og tversektorielle planer. Disse overordnede planene skal erstatte et langt st\u00f8rre antall gjeldende planer. Planene skal ta utgangspunkt i overordnede samfunnsm\u00e5l som fastsettes i ny samfunnsdel.\u00bb Vi ser at det kan v\u00e6re behov for \u00e5 redusere antall smale planer. Spesielt p\u00e5 kulturfeltet, som vi er mest opptatt av, har det v\u00e6rt mange ulike planer. Byr\u00e5dets \u00f8nske om \u00e5 redusere antall planer m\u00e5 likevel, etter v\u00e5r mening, resultere i \u00e5 synliggj\u00f8re kulturfeltet som et viktig politikkomr\u00e5de. Kulturfeltet i Bergen trenger en langsiktig strategiplan som viser kommunens ambisjoner p\u00e5 feltet, som gir forutsigbarhet for kulturakt\u00f8rene, b\u00e5de profesjonelle og amat\u00f8rer, og som ogs\u00e5 er forpliktende for politikerne n\u00e5r det gjelder tiltak og handlinger. Vi har gode eksempler p\u00e5 at gode kulturplaner kan v\u00e6re viktige b\u00e5de for byen og innbyggerne. Bergen var som f\u00f8rste kommune i landet ute med en egen plan for amat\u00f8rkulturen. Amat\u00f8rkulturplanen og kommunens satsing p\u00e5 amat\u00f8rkulturen har blitt sett p\u00e5 med stor interesse fra andre norske kommuner og har samtidig v\u00e6rt med \u00e5 opprettholde status for Bergen som kulturby nr. 1 i Norge. Vi kan ogs\u00e5 nevne Kulturarenaplanen som til enhver tid har vist kommunens vilje til satsing n\u00e5r det gjelder realisering av nybygg og rehabilitering av eksisterende. Dette har gitt forutsigbarhet for alle som har arbeidet med realisering av nye kulturarenaer og samtidig v\u00e6rt forpliktende for politikerne. I h\u00f8ringsutkastet st\u00e5r det: \u00abDen kommende kommuneplanens samfunnsdel m\u00e5 ta tak i de st\u00f8rste utfordringene Bergen st\u00e5r overfor frem mot 2040. Byr\u00e5det vurderer at de mest sentrale risikofaktorene for \u00e5 f\u00e5 til den \u00f8nskede utviklingen av Bergen, er en velferdsstat under press, et voksende utenforskap, en by som er seg selv nok, \u00f8kt klima- og naturrisiko og manglende fokus p\u00e5 levende bydeler. For \u00e5 motvirke disse truslene, vil byr\u00e5det legge vekt p\u00e5 muligheter og potensiale Bergen har for \u00e5 oppn\u00e5 en \u00f8nsket samfunnsutvikling. Dette krever at alle gode krefter spiller p\u00e5 lag for \u00e5 utvikle byen, at vi har et helhetlig tjenestetilbud som gir deg hjelp n\u00e5r du trenger det, at vi styrker samarbeidet for \u00e5 inkludere alle i bysamfunnet, at vi utvikler alle bydelene i byen v\u00e5r, og at vi har god beredskap og er forberedt p\u00e5 en usikker fremtid. Samfunnsdelen skal vise veien for hvordan vi tar Bergen videre\u00bb. \u00abKommunen har en viktig rolle i \u00e5 fange opp og forebygge utenforskap. En viktig faktor for \u00e5 bekjempe \u00f8kende utenforskap er \u00e5 f\u00e5 flere til \u00e5 fullf\u00f8re et utdanningsl\u00f8p, og til \u00e5 komme og st\u00e5 i arbeid. Frivillighetssektoren spiller ogs\u00e5 en vesentlig rolle for \u00e5 mobilisere alle til \u00e5 bli en aktiv del av sitt lokalsamfunn. \u00c5 bidra eller delta i frivilligsektoren bidrar til inkludering og integrering, er ensomhetsbekjempende og sosialt utjevnende\u00bb \u00c5sane Kulturr\u00e5d er enig i Byr\u00e5dets vurdering av behovet for mer samarbeid over sektor- grensene, og \u00e5 i st\u00f8rre grad se sammenhengen mellom ulike planer og satsinger. Det er for eksempel ingen tvil om at en god og framtidsrettet kulturpolitikk vil v\u00e6re viktig for \u00e5 forebygge flere av de risikofaktorene som beskrives av Byr\u00e5det. Det at det i alle bydeler er gode aktivitet- og fritidstilbud b\u00e5de til unge og eldre vil kunne motvirke \u00f8kt utenforskap, \u00f8kt ensomhet og at det blir flere med psykiske utfordringer. Vi trenger derfor en kulturplan som har et sterkt fokus p\u00e5 hvordan de kommunale tjenestene i bydelene b\u00f8r organiseres for at de p\u00e5 best mulig m\u00e5te skal st\u00f8tte opp om og hjelpe det lokale kulturlivet. For bydelene handler dette b\u00e5de om at driften av de lokale kulturkontorene og de lokale kulturhusene tilf\u00f8res tilstrekkelige ressurser, og hvordan tjenestene blir organisert og at det i alle bydeler legges til rette for tilgjengelige og gode kulturlokaler for det lokale kulturlivet. V\u00e5re hovedkonklusjoner blir: 1: Bergen trenger en overordnet langsiktig plan for kulturpolitikken. 2: I planen m\u00e5 det sies noe om hva kommunen vil med kulturpolitikken, hvilken betydning kulturpolitikken har for den generelle utviklingen av byen. Er ambisjonen fortsatt at Bergen skal v\u00e6re kulturby nr. 1 i Norge ? Er ambisjonen fortsatt igjen \u00e5 bli en europeisk kulturby ? 3: Planen m\u00e5 omhandle f\u00f8lgende omr\u00e5der: M\u00e5l og tiltak for den profesjonelle kunst og kulturen i Bergen. M\u00e5l og tiltak for amat\u00f8rkulturen i Bergen. Kommunens kulturpolitiske satsing i bydelene. Kommunens framtidige prioritering av nye kulturbygg og vedlikehold og drift av eksisterende. "
}