{
  "dokument_id": "5e0fa3ec-a4c4-5c7a-83de-956c0b4f9b01",
  "doc_type": "case_attachment",
  "kommune": 4601,
  "tittel": "Saksfremstilling datert 24.01.2024",
  "url": "https://bergen.kommune.no/politikere-utvalg/api/fil/bk360/10606731/Saksfremstilling-datert-24-01-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/56787-49 \u00c5sane. Gnr. 186, Bnr. 237. Nesveien/Knappen. Reguleringsendring etter forenklet prosess Hva saken gjelder: Opus AS foresl\u00e5r p\u00e5 vegne av forslagstiller Ta 1 AS endring av reguleringsplan med arealplan ID 63520000, \u00c5sane, gnr. 186, bnr. 237, 315 mfl., Nesveien/Knappen etter forenklet prosess. Planomr\u00e5det ligger p\u00e5 Tertnes i \u00c5sane bydel og utgj\u00f8r om lag 9 daa. Adkomsten er fra privat vei (Nesveien). Figur 1: Planomr\u00e5dets beliggenhet p\u00e5 Tertnes i \u00c5sane. Innfelt: planomr\u00e5dets avgrensning og st\u00f8rrelse. 1 Bakgrunn og intensjon: Bakgrunnen for endringen er at gjeldende reguleringsplan ikke er gjennomf\u00f8rbar slik den er vedtatt. Adkomst- og parkeringsl\u00f8sningen er ikke mulig \u00e5 etablere i tr\u00e5d med de vedtatte reguleringsbestemmelsene. Hensikten med endringen er \u00e5 tilrettelegge for gjennomf\u00f8ring ved \u00e5 rette opp feil og forbedre planen. Historikk: Bergen Bystyre vedtok en reguleringsplan for Nesveien p\u00e5 Tertnes i \u00c5sane bydel i 2005. Fylkesmannen fremmet innsigelse med begrunnelse i strandsonevern. Med bakgrunn i det opphevet Milj\u00f8verndepartementet bystyres vedtak. I 2017 ble et nytt forslag til reguleringsplan fremmet, planforslaget ble justert under 2. gangs behandling og vedtatt den 03.11.2017. Endringene som ble innarbeidet under sluttbehandlingen gj\u00f8r det imidlertid umulig \u00e5 gjennomf\u00f8re planen uten dispensasjoner. Forslagstiller fremmer derfor en endring av den vedtatte reguleringsplanen. Forslag til endringer F\u00f8lgende endringer ble foresl\u00e5tt: - Endring av type bebyggelse fra blokkbebyggelse (leilighetsbygg) til sm\u00e5husbebyggelse (rekkehus). - Endret byggegrense. - Endring fra % BRA = 60 til 650 m2 BRA. - Nytt bestemmelsesomr\u00e5de #1 (midlertidig anleggsomr\u00e5de) - Parkeringsdekning for bil reduseres fra 1,4 til 1 per 100m2 BRA bolig, nytt krav til tilrettelegging for el billading. Nytt krav om 2,5 sykkelparkeringsplasser per 100m2 BRA bolig - Krav til uteoppholdsareal er \u00f8kt fra 30 m2 til 35 m2 for felles og fra 7 m2 til 16 m2 for privat uteareal. - Krav om tilrettelegging for naturlig revegetering (bestemmelsesomr\u00e5de #1). Vedtatte form\u00e5lsgrenser, antall boenheter og maksimal byggeh\u00f8yde er uendret. Endringene er vurdert av plan- og bygningsetaten (PBE) til \u00e5 falle innunder kriteriene av plan- og byningsloven (pbl.) \u00a7 12-14, annet ledd og saken kan derfor behandles etter forenklet prosess. Figur 2: Utsnitt av vedtatt plankart til venstre og planforslagets plankart til h\u00f8yre. 2 Hovedform\u00e5l med endringen: Form\u00e5let med planforslaget er \u00e5 tilrettelegge for 4 rekkehus med inntil 3 plan, tilh\u00f8rende funksjoner som parkering for bil og sykler, uteareal, boder og etablering av n\u00f8dvendig infrastruktur som nettstasjon, avfallsl\u00f8sning m.m. Det er et m\u00e5l \u00e5 sikre friomr\u00e5det ved sj\u00f8en hvor eksisterende terreng og vegetasjon skal bevares. Det \u00e5pnes for \u00e5 anlegge en sti i friomr\u00e5det for \u00e5 \u00f8ke tilgjengeligheten, men det stilles ikke rekkef\u00f8lgekrav til opparbeiding. Gjeldende planstatus Eiendommen er i KPA2018 vist som \u00f8vrig byggesone, gr\u00f8nnstruktur og bruk og vern av vassdrag. Omr\u00e5det ligger i hensynssonen \u00abfunksjonell strandsone\u00bb. Planomr\u00e5det er regulert ved reguleringsplan med arealplan ID 63520000 \u00c5sane. Gnr. 186, Bnr. 237, Nesveien / Knappen til friomr\u00e5de, blokkbebyggelse, lekeplass og veg. Planen ble vedtatt 03.11.2017. Planendringen er vurdert til \u00e5 ikke komme i konflikt med overordnete f\u00f8ringer, planer og/eller statlige planretningslinjer. Figur 3: Utsnitt av KPA 2018 (kilde:VISGI). Planprosess og medvirkning Det ble avholdt et veiledningsm\u00f8te mellom plan- og bygningsetaten (PBE) og forslagstiller den 08.07.21. I m\u00f8tet ble det konkludert med at endringene faller inn under kriteriene i pbl. \u00a7 12-14, andre ledd og saken kan f\u00e5 en forenklet behandling. Komplett planforslag ble sendt til ber\u00f8rte parter og myndigheter den 20.07.2022 for innspill. Det kom 3 uttalelser fra offentlige instanser og 1 privat merknad. Innspillene gikk p\u00e5: trafikk, veirettigheter, tilkomst og slokkevann til brannvesenet, strandsone og midlertidig anleggsomr\u00e5de. Med bakgrunn i innspillene ble st\u00f8rrelsen p\u00e5 og tidspunktet for opph\u00f8r av det midlertidige anleggsomr\u00e5det justert. Krav til naturlig revegetering ble innarbeidet i forslag til reguleringsbestemmelser. Plan- og bygningsetatens vurdering og anbefaling: PBE vurderer planforslaget til \u00e5 oppfylle vilk\u00e5rene i pbl. \u00a7 12-14 for forenklet behandling da endringene ikke g\u00e5r utover hovedrammene i planen og heller ikke ber\u00f8rer hensynet til viktige natur- og friluftsomr\u00e5der. PBE anser bebyggelsen til \u00e5 v\u00e6re tilpasset b\u00e5de landskapet og den omkringliggende bygningstypologien og til \u00e5 v\u00e6re godt egnet som familieboliger. Bebyggelsen er delt opp i to bygningskropper, og f\u00e5r 3 etasjer og 4 boenheter totalt. Grunnplanet ligger delvis under terreng og har direkte utgang til private uteoppholdsarealer mot vest. Hovedadkomst er fra rekkens andre etasje mot Nesveien. Terrengforholdene gj\u00f8r at parkeringen (5 stykk, derav 1 HC plass) legges p\u00e5 bakkeplan med trinnfri adkomst til boenhetene. Private og felles uteoppholdsarealer har gode solforhold. Felles uteareal f_BUT videref\u00f8res fra gjeldende plan. PBE slutter seg til de forsl\u00e5tte l\u00f8sningene og anbefaler reguleringsendringen vedtatt. PBE viser ogs\u00e5 til at Statsforvalteren ikke har merknader til planforslaget. Etter anmodning fra Byr\u00e5dsavdeling for byutvikling har PBE utarbeidet et tilleggsnotat datert 12.12.2023, der fagetaten vurderer prinsippene i naturmangfoldloven \u00a7\u00a7 8-12. PBE konkluderer med at prinsippene er tilstrekkelig fulgt i saken og opprettholder sitt forslag til vedtak i fagnotat datert 06.10.2023. 3 Figur 4: Snitt C: Blikk mot nord\u00f8st (kilde: planbeskrivelsen) Figur 5: Planlagt bebyggelse sett fra vest. (kilde: planbeskrivelsen) \u00d8konomiske konsekvenser: Saken har ingen \u00f8konomiske konsekvenser for kommunen. Byr\u00e5dens vurdering og anbefaling: Byr\u00e5den er positiv til planforslaget og vektlegger at endringene er i tr\u00e5d med arealform\u00e5l vist i KPA 2018. Planendringen ligger innenfor hovedrammene til den vedtatte reguleringsplanen fra 2017 som gjelder foran KPA 2018. Omgivelsene til omr\u00e5det som vil bygges ut best\u00e5r av sm\u00e5skala bebyggelse, og byr\u00e5den st\u00f8tter derfor endring av boligtypologien fra blokkbebyggelse til konsentrert sm\u00e5husbebyggelse i form av rekkehus. Etter byr\u00e5dens vurdering vil rekkehusene innordne seg det eksisterende bygningsmilj\u00f8et og landskapet rundt. B\u00e5de parkeringsdekning for bil og sykkel er i tr\u00e5d med KPA 2018. Utbyggingsomr\u00e5det best\u00e5r av et ubebygd og skogkledd naturareal. PBE vurderer det som viktig at overgangen mellom byggeomr\u00e5det og det tilgrensende friomr\u00e5det utformes p\u00e5 en god m\u00e5te. Byr\u00e5den er enig i det og viser til at det er utarbeidet en rapport om naturmangfold og at PBE har vurdert prinsippene i naturmangfoldloven \u00a7\u00a7 8 til 12. Naturmangfoldrapporten konkluderer med at planforslaget vil ha sm\u00e5 konsekvenser for naturmangfold og anbefaler samtidig avb\u00f8tende tiltak. Byr\u00e5den ber om at de kompenserende tiltak som er foresl\u00e5tt i rapporten forankres i planforslagets reguleringsbestemmelser. 4 Under henvisning til forvaltningsprinsippet i naturmangfoldloven \u00a7 15 anbefaler rapporten at sprengningsarbeider og felling av skog ikke utf\u00f8res i hekketiden for \u00e5 ta hensyn til dyreliv. Byr\u00e5den foresl\u00e5r derfor en ny bestemmelse som sikrer dette: Ny bestemmelse: \u00a7 2.3.5 Sprengningsarbeid og felling av skog skal ikke utf\u00f8res i hekkeperioden (april- juni). Rapporten foresl\u00e5r tiltak for \u00e5 motvirke spredning og nyetablering av fremmede arter som finnes i omr\u00e5det. Spesielt i \u00e5pne randsoner mellom bebyggelse og natur (bestemmelsesomr\u00e5det #1) vil h\u00f8yrisikoarter kunne etablere seg raskt. Som avb\u00f8tende tiltak anbefaler rapporten revegetering gjennom beplantning (\u00abtransplantasjon\u00bb) av stedegen vegetasjon. Byr\u00e5den ber om at dette innarbeides i reguleringsbestemmelsene: Ny bestemmelse: \u00a7 2.6.3 Fremmede arter skal h\u00e5ndteres forskriftsmessig for \u00e5 hindre spredning. Overskuddsmasser som inneholder h\u00f8yrisikoarter som parkslirekne m.fl. skal leveres til godkjent mottak. \u00a7 4.1.3. Omr\u00e5det skal ryddes og naturlig revegeteres med stedlige masser. Endres til: Omr\u00e5det skal ryddes og tilrettelegges med stedlige masser for revegetering. Revegetering skal gjennomf\u00f8res ved transplantasjon/planting av stedegen vegetasjon for \u00e5 motvirke etablering av fremmede arter. \u00a7 5.1.1. siste strekpunkt: - Midlertidig bygge- og anleggsomr\u00e5de opph\u00f8re og v\u00e6re ryddet og ferdig tilrettelagt for naturlig revegetering. Endres til: - Midlertidig bygge- og anleggsomr\u00e5de opph\u00f8re og v\u00e6re ryddet og ferdig tilrettelagt for revegetering jf \u00a7 4.1.3. Konklusjon: Reguleringsendringen er n\u00f8dvendig for at reguleringsplanen kan gjennomf\u00f8res. Etter byr\u00e5dens vurdering tilf\u00f8yer endringen planen nye og forbedrete kvaliteter. Byr\u00e5den er positiv til det og anbefaler \u00e5 vedta reguleringsendringen med de endringene som fremkommer over. Vedtakskompetanse: I henhold til byr\u00e5dets fullmakter, vedtatt av bystyret den 16.12.2020 i sak 378/20 treffer byr\u00e5det selv vedtak etter plan- og bygningslovens \u00a7 12-14, 2. ledd om endringer i reguleringsplan n\u00e5r endringene i liten grad vil p\u00e5virke gjennomf\u00f8ringen av planen for \u00f8vrig, ikke g\u00e5r ut over hovedrammene for planen, og heller ikke ber\u00f8rer hensynet til viktige natur- og friluftsomr\u00e5der. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. I medhold av plan- og bygningslovens \u00a7 12-14, vedtas f\u00f8lgende forslag til endring av detaljregulering: a. Endring av reguleringsplan. \u00c5sane. gnr. 186 bnr. 237. Nesveien/Knappen. Arealplan ID 63520000, vist p\u00e5 plankart datert 12.05.2023. b. Tilh\u00f8rende reguleringsbestemmelser, datert 28.09.2023 med f\u00f8lgende endringer: i. Ny bestemmelse: \u00a7 2.3.5 Sprengningsarbeid og felling av skog skal ikke utf\u00f8res i hekkeperioden (april-juni). 5 ii. Ny bestemmelse: \u00a7 2.6.3 Fremmede arter skal h\u00e5ndteres forskriftsmessig for \u00e5 hindre spredning. Overskuddsmasser som inneholder h\u00f8yrisikoarter som parkslirekne m.fl. skal leveres til godkjent mottak. iii. \u00a7 4.1.3 endres fra: Omr\u00e5det skal ryddes og naturlig revegeteres med stedlige masser. til: Omr\u00e5det skal ryddes og tilrettelegges med stedlige masser for revegetering. Revegetering skal gjennomf\u00f8res ved transplantasjon / planting av stedegen vegetasjon for \u00e5 motvirke etablering av fremmede arter. iv. \u00a7 5.1.1 siste strekpunkt endres fra: - Midlertidig bygge- og anleggsomr\u00e5de opph\u00f8re og v\u00e6re ryddet og ferdig tilrettelagt for naturlig revegetering. til: - Midlertidig bygge- og anleggsomr\u00e5de opph\u00f8re og v\u00e6re ryddet og ferdig tilrettelagt for revegetering jf. \u00a7 4.1.3. 2. F\u00f8r kunngj\u00f8ring av planvedtaket m\u00e5 plandokumentene rettes i samsvar med byr\u00e5dets vedtak. Dato: 23. januar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 06.10.2023 med f\u00f8lgende vedlegg: 1. Plankart datert 12.05.2023 2. Reguleringsbestemmelser datert 28.09.2023 3. Planbeskrivelse datert 28.09.2023 4. Merknadsskjema datert 07.10.2022 5. Merknadsskjema datert 08.06.2023 6. Illustrasjonsplan 1:200 datert 08.02.2022 7. Illustrasjonsplan 1:500 datert 08.02.2022 8. Snitt datert 08.02.2022 9. Sol- og skyggeillustrasjoner datert 08.02.2022 10. Fotomontasje datert 08.02.2022 11. RTP datert 15.07.2021 12. Sol p\u00e5 fellesuteoppholdsareal datert 27.04.2022 13. Arealregnskap uteoppholdsreal m/illustrasjoner 27.04.2022 14. Dokumentasjon behov midlertidig anleggsomr\u00e5de datert 24.02.2023 15. Uttale Bergen Vann datert 24.01.2022 16. Uttale Statsforvalteren revidert fremlegg datert 31.05.2023 17. VA rammeplan datert 18.01.2022 Tilleggsnotat datert 12.12.2023 f\u00f8lgende vedlegg: 1. Naturmangfoldrapport Nesvegen oktober 2023 6 "
}