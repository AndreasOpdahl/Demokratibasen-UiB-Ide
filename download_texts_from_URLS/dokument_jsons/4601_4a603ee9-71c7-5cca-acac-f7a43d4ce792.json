{
  "dokument_id": "4a603ee9-71c7-5cca-acac-f7a43d4ce792",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 3 fra Ole-Ansger Nepomuk Martini (V) til finansbyr\u00e5den om krav om lovlighetskontroll av sak 495/24 - Byr\u00e5dets forslag til handlings- og \u00f8konomiplan for 2025 - 2028. Utvalg for finans, kultur og n\u00e6ring",
  "url": "https://bergen.kommune.no/politikere-utvalg/api/fil/bk360/12075267/Svar-pa-skriftlig-sporsmal-nr-3-fra-Ole-Ansger-Nepomuk-Martini-V-til-finansbyraden-om-krav-om-lovlighetskontroll-av-sak-495-24-Byradets-forslag-til-handlings-og-okonomiplan-for-2025-2028-Utvalg-for-finans-kultur-og-naering",
  "tekst": " BFIN - Seksjon for administrasjon Til Intern korrespondanse Bystyrets kontor V\u00e5r referanse: 2025/114223-3 Saksbehandler: Ingvild Kvilekval Fra Dato: 21. februar 2025 Byr\u00e5d for finans Svar p\u00e5 skriftlig sp\u00f8rsm\u00e5l nr. 3 fra Ole-Ansger Nepomuk Martini (V) til finansbyr\u00e5den om krav om lovlighetskontroll av sak 495/24 - Byr\u00e5dets forslag til handlings- og \u00f8konomiplan for 2025 - 2028. Utvalg for finans, kultur og n\u00e6ring Representanten Ole-Ansger Nepomuk Martini (V) har den 04.02.25 sendt inn f\u00f8lgende skriftlige sp\u00f8rsm\u00e5l: I sitt svar p\u00e5 lovlighetskontroll (UFKN-sak 24/25) fremkommer det at byr\u00e5det innr\u00f8mmer at det \"gjerne\" kunne fremkommet tydeligere at merutgiftene skulle dekkes med fond. Siden det er mulig \u00e5 dekke en merutgift p\u00e5 flere m\u00e5ter er sp\u00f8rrer enig i at det \"gjerne\" burde fremkommet. Sp\u00f8rrer mener strengt tatt at dersom man skal dekke merutgifter med fond, s\u00e5 b\u00f8r det st\u00e5 at man skal dekke merutgifter med fond. Byr\u00e5det sier at det ogs\u00e5 \"kunne\" v\u00e6rt presisert at netto \u00f8kt investeringsutgift ville h\u00e5ndteres ved \u00e5 justere den sentrale korreksjonen. Sp\u00f8rrer er helt enig i at det \"kunne\" v\u00e6rt presisert. Sp\u00f8rrer mener strengt tatt at enn s\u00e5 lenge en \u00f8kt investeringsutgift kan h\u00e5ndteres p\u00e5 ulike andre m\u00e5ter, som \u00f8kt l\u00e5neopptak eller \u00f8kt driftsfinansiering, s\u00e5 skal det fremkomme av et budsjettvedtak hvordan man har tenkt \u00e5 dekke inn en \u00f8kt investeringsutgift. N\u00e5r det n\u00e5 ble justering av den sentrale korreksjonen betyr det at den n\u00e5 er justert sammenlignet med tilleggsinnstilling 1, uten at det f\u00f8lger av andre vedtak enn at ikke noe annet er vedtatt justert. I tilleggsinnstilling 1 ble den sentrale korreksjonen i tillegg fordelt ut p\u00e5 de seks st\u00f8rste tjenesteomr\u00e5dene, \"slik at korrigeringen ligger der det er st\u00f8rst forventning og sannsynlighet for at man vil havne noe under den totale rammen som er avsatt til investeringer\". Det betyr at n\u00e5r man f\u00f8rst har valgt \u00e5 justere \"sentral korreksjon\" s\u00e5 er det alts\u00e5 seks ulike mulige sentrale korreksjoner \u00e5 velge blant. Sp\u00f8rrer mener budsjettvedtaket ogs\u00e5 burde pekt p\u00e5 hvilke(n) sentral(e) korreksjon(er) som skulle justeres. Til slutt skriver byr\u00e5det at \"I fm. fremtidige budsjettavtaler b\u00f8r en tilstrebe \u00e5 v\u00e6re tydelig p\u00e5 hvordan merutgifter/resultatsvekkelser skal salderes.\" Sp\u00f8rrer er helt enig med dette enn s\u00e5 lenge det m\u00e5 v\u00e6re hele poenget med \u00e5 ha et budsjett. Sp\u00f8rsm\u00e5l til byr\u00e5den: 1. Hva var totalsummen av den sentrale korreksjonen p\u00e5 i Tilleggsinnstilling 1 og hva er totalsummen n\u00e5 n\u00e5r den er justert etter busjettvedtaket i bystyret desember? 2. Hvilke(n) sentral(e) korreksjon(er) er justert? 3. Hva var disposisjonsfondent p\u00e5 i Tilleggsinnstilling 1 og hva er det n\u00e5 etter det er justert etter budsjettvedtaket i bystyret i desember? 4. Er de justeringene i sentral korreksjon og disposisjonsfond gjort av byr\u00e5d, byr\u00e5den eller administrativt? 5. Har henholdsvis byr\u00e5det, byr\u00e5den, administrasjonen tilstrekkelig fullmakt til \u00e5 velge hvilke justeringer som skal gj\u00f8res n\u00e5r det ikke fremkommer av vedtaket, og er det i tr\u00e5d med \u00f8konomireglementet? Svar fra byr\u00e5den: 1. Tabellen under viser total sentral korreksjon etter Tilleggsinnstilling 1, endringene i fm. budsjettavtalen og sum i endelig vedtatt budsjett. Budsjettrunde (tall i mill.) 2025 2026 2027 2028 Til og med tilleggsinnstilling 1 - 729,6 - 820,3 - 1 007,5 - 583,2 Endringer i fm. budsjettavtalen - 5,8 - 1,3 - 9,8 - 23,5 Sum sentral korreksjon Vedtatt budsjett - 735,4 - 821,6 - 1 017,2 - 606,7 2. I tilleggsinnstilling 1 ble den sentrale korreksjonen foresl\u00e5tt fordelt ut p\u00e5 de seks st\u00f8rste tjenesteomr\u00e5dene, slik at den ligger der det er st\u00f8rst forventning og sannsynlighet for at man vil havne noe under den totale rammen som er avsatt til investeringer. Sentral korreksjon og fordeling p\u00e5 tjenesteomr\u00e5der vil foresl\u00e5s justert gjennom \u00e5ret etter hvert som investeringer gjennomf\u00f8res. I fm. innarbeiding av endringene budsjettavtalen ble den sentrale korreksjonen justert p\u00e5 tjenesteomr\u00e5de 01B Skole. Prosjektene som ble tatt inn i budsjettavtalen gjaldt i all hovedsak skolebygg. 3. Forventet st\u00f8rrelse p\u00e5 disposisjonsfondet ved utgangen av 2025 var 2 674 mill. etter Tilleggsinnstillingen. I forbindelse med budsjettavtalen ble utgiftene \u00f8kt med netto 34,6 mill. uten tilsvarende inndekning. Dermed \u00f8kte bruken av disposisjonsfondet i fm. endelig budsjettvedtak i bystyret. Etter dette er forventet st\u00f8rrelse p\u00e5 disposisjonsfondet 2 640 mill. ved utgangen av 2025. Det vises for \u00f8vrig til kapitlet Sentrale tabeller og oversikter i Kortversjonen av H\u00d8P 2025-2028, hvor bruken av disposisjonsfondet og fondsbeholdningen fremg\u00e5r. Kortversjonen oppdateres etter at tilleggsinnstillingen er lagt frem, og deretter etter at bystyrets budsjettvedtak foreligger. 4. Ettersom budsjettavtalen/bystyrets budsjettvedtak ikke definerte eksplisitt hvordan netto\u00f8kningen i investeringsbudsjettet skulle h\u00e5ndteres, overlot en i praksis denne avveiningen til byr\u00e5det. H\u00e5ndteringen vurderes uansett \u00e5 v\u00e6re innenfor byr\u00e5dets fullmakter ettersom den, som det redegj\u00f8res n\u00e6rmere for i svaret p\u00e5 sp\u00f8rsm\u00e5l 5, ikke ville ha praktisk betydning for gjennomf\u00f8ringen av vedtatte investeringer eller real\u00f8konomisk betydning for driftsbudsjettet. Det fremg\u00e5r av \u00f8konomireglementets punkt 1.2 at \u00abBudsjettfullmaktene i Bergen kommune er utformet slik at bystyret i s\u00e5 stor grad som mulig blir skjermet fra detaljpregete budsjettsaker (...)\u00bb, og denne tiln\u00e6rmingen gjenspeiles ogs\u00e5 av \u00f8konomireglementets punkt 2.2 c), hvor det fremg\u00e5r at byr\u00e5det gis fullmakt til \u00e5 gj\u00f8re budsjettjusteringer av rent teknisk karakter. Selv om denne bestemmelsen gjelder driftsbudsjettet og ikke investeringsbudsjettet, er det f\u00f8rst og fremst eventuelle effekter p\u00e5 driftsbudsjettet som er relevant for vurderingen av hvor beslutningsmyndigheten ligger. Ettersom beslutningen ikke vurderes \u00e5 ha effekt for driftsbudsjettet, vurderes valg av l\u00f8sning i dette tilfellet \u00e5 v\u00e6re av teknisk karakter. 5. N\u00e5r det gjelder bruken av disposisjonsfond for \u00e5 saldere merforbruket i driftsbudsjettet p\u00e5 34,6 mill. som f\u00f8lge av budsjettavtalen, var det ikke noe alternativ til denne l\u00f8sningen. N\u00e5r det gjelder endringene i investeringsbudsjettet i fm. budsjettavtalen p\u00e5 netto 5,75 mill. i 2025, var det i hovedsak tre mulige m\u00e5ter \u00e5 h\u00e5ndtere denne \u00f8kningen p\u00e5. En kunne enten \u00f8ke l\u00e5neopptaket, en kunne \u00f8ke driftsfinansieringen (bruk av disposisjonsfond) eller en kunne justere den sentrale \u00abusikkerhetsavsetningen\u00bb (sentral korreksjon).1 Budsjettavtalen inkluderte ikke forslag om endring i l\u00e5nevedtaket. Det vil si at det ble forutsatt \u00e5 holde l\u00e5neopptaket uendret fra niv\u00e5et som ble foresl\u00e5tt i tilleggsinnstillingen. En stod da igjen med to alternativer: \u00f8kt driftsfinansiering (\u00f8kt bruk av disposisjonsfond) eller justering av den sentrale korreksjonen. Kommunen budsjetterer ikke med finansiering per enkeltprosjekt, men samlet ut fra hvor mye en vurderer at det er realistisk \u00e5 kunne gjennomf\u00f8re totalt sett gjennom et \u00e5r. Differansen mellom summen av alle enkeltprosjekter og dette antatt realistiske finansieringsniv\u00e5et, utgj\u00f8r den sentrale korreksjonen. Ut fra bel\u00f8pets st\u00f8rrelse (5,75 mill. i 2025, tilsvarende om lag 0,2% av den ikke-avgiftsfinansierte delen av investeringsprogrammet), ble det gjort en skj\u00f8nnsmessig vurdering om \u00e5 justere den sentrale korreksjonen fremfor \u00e5 \u00f8ke bruken av fond. Hvilket av disse alternativene en valgte, ville imidlertid ikke ha noen praktisk betydning for gjennomf\u00f8ring av de konkrete prosjektene i budsjettavtalen. Alle prosjektene i investeringsprogrammet som bystyret har vedtatt, skal gjennomf\u00f8res. Niv\u00e5et p\u00e5 den sentrale korreksjonen er knyttet til forventet niv\u00e5 p\u00e5 samlede investeringer, men er ikke bindende for gjennomf\u00f8ringen hverken for enkeltprosjekter eller samlede investeringer i l\u00f8pet av \u00e5ret. Dersom det viser seg at en ligger an til \u00e5 gjennomf\u00f8re for mer eller mindre enn ansl\u00e5tt utover i \u00e5ret, vil en foresl\u00e5 \u00e5 justere finansieringen i fm. Revidert budsjett og Tertialrapport 2. En har da ogs\u00e5 anledning til \u00e5 justere b\u00e5de l\u00e5neopptaket og driftsfinansieringen av investeringene. Det \u00e5 justere den sentrale korreksjonen fremfor \u00e5 \u00f8ke driftsfinansieringen har heller ingen finansiell betydning. Siden l\u00e5neopptaket var avklart, ville en \u00f8kt driftsfinansiering inneb\u00e6re at en st\u00f8rre andel av investeringsprogrammet var finansiert i budsjettet, og ikke komme til erstatning for l\u00e5neopptak. \u00d8kt driftsfinansiering ville derfor ikke p\u00e5virke rente- og avdragsutgiftene. Isolert sett inneb\u00e6rer \u00f8kt bruk av disposisjonsfond tapte renteinntekter. Selve overf\u00f8ringen fra drift (disposisjonsfondet) til investeringsregnskapet gj\u00f8res imidlertid f\u00f8rst etter \u00e5rsslutt i fm. regnskapsavslutningen. Innen den tid har en anledning til \u00e5 justere b\u00e5de finansieringsgrad og -sammensetning i lys av fremdriften i de vedtatte prosjektene. Byr\u00e5det vil komme tilbake til bystyret i fm. Revidert budsjett 2025 med ev. forslag til justering av l\u00e5neopptak og/eller driftsfinansiering, i lys av utviklingen i investeringsaktiviteten og status for disposisjonsfondet etter at regnskap 2024 er avlagt. Det bemerkes for \u00f8vrig at det ikke er f\u00f8rste gang budsjettavtaler ikke spesifiserer hvordan \u00f8kte investeringsutgifter skal h\u00e5ndteres. F.eks. inneholdt avtalen om 2022- budsjettet \u00f8kte investeringsutgifter p\u00e5 92 mill., uten at det fremgikk hvordan merutgiften skulle salderes. Ogs\u00e5 den gang ble endringen h\u00e5ndtert ved \u00e5 justere den sentrale korreksjonen, men da alts\u00e5 med et betydelig st\u00f8rre bel\u00f8p enn det som n\u00e5 er gjenstand for diskusjon. For \u00e5 unng\u00e5 uklarheter i fm. fremtidige budsjettvedtak, vil byr\u00e5det frem mot neste rullering av H\u00d8P ogs\u00e5 utforske om og ev. hvordan disponeringen av netto driftsresultat, herunder bruk av fond, samt niv\u00e5et p\u00e5 sentral korreksjon, kan fremkomme av forslag til budsjettvedtak. Disse st\u00f8rrelsene m\u00e5 da oppdateres i tr\u00e5d med endringene i budsjettavtalen f\u00f8r endelig vedtak. 1 Den sentrale korreksjonen er n\u00e6rmere forklart i kapitlet om investeringsprogrammet i Innstilling 1 og i kapitlet om endringer i investeringsbudsjettet i Tilleggsinnstilling 1. Jacob M\u00e6hle - Byr\u00e5d for finans Dokumentet er godkjent elektronisk. "
}