{
  "dokument_id": "38468167-2e8e-54f3-a7f4-c104b1bc518b",
  "doc_type": "case_presentation",
  "kommune": 4601,
  "tittel": "Statusrapport 2023 Bossnettet i Bergen sentrum fra BIR Infrastruktur",
  "url": "https://bergen.kommune.no/politikere-utvalg/api/fil/bk360/10579535/Framstilling-Statusrapport-2023-Bossnettet-i-Bergen-sentrum-fra-BIR-Infrastruktur",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2018/14059-63 Statusrapport 2023 Bossnettet i Bergen sentrum fra BIR Infrastruktur Hva saken gjelder: Bystyret vedtok i 2008 sak 245/08 at Bergen sentrum skal ha r\u00f8rbasert bossnettsystem som hovedl\u00f8sning for innsamling av avfall. I 2013 vedtok bystyret at BIR skal legge frem en \u00e5rlig statusrapport for bossnettet i Bergen sentrum. Statusrapporten fra BIR for 2023, for bossnettet i Bergen sentrum, inneholder tema og avsnitt som er tilsvarende lik fjor\u00e5rets rapport. Tall, figurer og tabeller er oppdatere, og det er gjort noen tilf\u00f8yelser og endringer i teksten i enkelte kapitler. I tillegg har BIR levert vedlegg til statusrapporten, hvor BIR redegj\u00f8r for ulike alternative l\u00f8sninger for innsamling av matavfall i bl\u00e5tt bossnett. Om bossnettet Det er BIR AS (BIR), gjennom sitt heleide datterselskap BIR Infrastruktur AS som er ansvarlig for planlegging, utbygging og drift av bossnettet. Bossnettet har v\u00e6rt i drift siden oktober 2015, og er under stadig utbygging. All utbygging av bossnettet i sentrum skjer gjennom koordinering i Graveklubben. Bossnettet i Bergen er et underjordisk r\u00f8rbasert infrastruktursystem som effektivt og milj\u00f8vennlig frakter bosset fra der det oppst\u00e5r og til egne terminaler. Systemet er som utgangspunkt planlagt utbygd med tre soner: \u2022 Sentrum Vest (Bl\u00e5tt nett) omfatter Nordnes, N\u00f8stet, Nyg\u00e5rdsh\u00f8yden, M\u00f8hlenpris, Engen og Veiten. \u2022 Sentrum \u00d8st (Gr\u00f8nt nett) dekker Nyg\u00e5rd, V\u00e5gsbunnen, Strandkaien og Marken \u2022 Sandviken (R\u00f8dt nett) omfatter Sandviken, Fjellsiden nord og Fjellsiden Det bl\u00e5 nettet ble ferdigstilt i 2022, og frakter bosset til terminalen i Jekteviken. Store deler av det gr\u00f8nne nettet, og terminalen p\u00e5 Nyg\u00e5rdstangen, ble \u00e5pnet 4. oktober 2023. Bergen kommune utarbeider n\u00e5, i samarbeid med blant annet BIR, et grunnlag for \u00e5 vurdere konsept for fremtidig renovasjonsl\u00f8sningen i r\u00f8dt bossnett i Sandviken. Det vil bli lagt frem en egen sak for bystyret om videre fremdrift. Det planlegges videre for utbygging av bossnett p\u00e5 Mindemyren, sammen med utbyggerne i omr\u00e5det. Det antas at l\u00f8sningene for Mindemyren endelig kan avklares i 2024. En egen sak om fremforhandlede avtaler for bossnett p\u00e5 Mindemyren vil legges frem for bystyret h\u00f8sten 2024. Bildet under illustrerer forel\u00f8pig utbyggingskart for bossnettet i Bergen sentrum, hvor det bl\u00e5 og det gr\u00f8nne nettet er helt og delvis utbygd. 1 Bilde er hentet fra BIR Bakgrunn for statusrapport 2023 BIR Infrastruktur AS (tidligere BIR Nett) har siden 2014 hvert \u00e5r lagt fram statusrapport. Dette som en oppf\u00f8lging av vedtak fattet av bystyret i sak 301-13. I saken ba bystyret om en \u00e5rlig statusrapport for bossnettet i Bergen sentrum, med s\u00e6rlig fokus p\u00e5 kostnadsutviklingen i prosjektet. Tidligere statusrapporter og bystyrets behandling av disse framg\u00e5r av bystyresakene 133-15, 182-16,175-17, 255-18, 7-20, 380-20, 312-21, 47-23 og 229-23. Statusrapport 2022 ble behandlet av bystyret i sak 229-23, med f\u00f8lgende vedtak: 1. Bystyret tar Statusrapport 2022 fra BIR infrastruktur AS til orientering. 2. Bystyret ber om at BIR Infrastruktur som vedlegg til Statusrapport 2023 leverer en utredning om fremtidig innsamling av matavfall i omr\u00e5det som dekker det bl\u00e5 nettet. Utredningen skal ogs\u00e5 redegj\u00f8re for forventede kostnader ved de ulike konseptene, med de konsekvenser dette vil f\u00e5 for renovasjonsgebyrene i Bergen Statusrapporten fra BIR Infrastruktur AS BIR Infrastruktur AS (heretter BIR) har oversendt Statusrapport for 2023 for bossnett i Bergen sentrum, denne f\u00f8lger vedlagt. BIR skriver i sin rapport at det fra oppstarten h\u00f8sten 2015 og ogs\u00e5 i drifts\u00e5ret 2022 kan konstateres at driften av bossnettet fungerer godt og med tiln\u00e6rmet 100% tilgjengelighet for brukerne. Som vedlegg til Statusrapport for 2023, har BIR levert en egen utredning om innsamling av matavfall i omr\u00e5det for bl\u00e5tt bossnett. Antall luke\u00e5pninger siden oppstarten i 2015 n\u00e6rmer seg 8,5 millioner, og i gjennomsnitt \u00e5pnes n\u00e5 en luke i bossnettet ca 4000 ganger pr d\u00f8gn. BIR melder videre at de private avfallsakt\u00f8rene har inng\u00e5tt avtaler med sine kunder om bruk 2 av bossnettet. Det er et stabilt antall n\u00e6ringskunder som er tilknyttet bossnettet selv i enda et utfordrende \u00e5r for deler av n\u00e6ringslivet i Bergen sentrum. Andelen n\u00e6ringskunder som bruker bossnettet i tilgjengelige omr\u00e5der, er fremdeles i gjennomsnitt n\u00e6rt 70%. N\u00e6ringskunder i gr\u00f8nt nett omr\u00e5de som \u00e5pnet i 4 kvartal 2023, er positiv innstilt til \u00e5 endre avfallsl\u00f8sning, og ca 30 nye avtaler om tilknytning til bossnettet er aktivert f\u00f8r \u00e5rsskiftet. BIR oppgir i rapporten at det frem til utgangen av 2023 er investert totalt 1.110 MNOK i bossnettet, inkludert 2 terminaler. Investering i 2023 er i hovedsak knyttet til infrastrukturbygging p\u00e5 Nedre Nyg\u00e5rd, og klargj\u00f8ring til oppstart av gr\u00f8nt nett. Prognose for investering i 2024 er 60 MNOK, som i hovedsak omfatter r\u00f8rnett i gr\u00f8nt omr\u00e5de (p\u00e5 Nedre Nyg\u00e5rd). BIR trekker frem at de i 2023 overtok hele bossnettet for bl\u00e5tt omr\u00e5de fra totalentrepen\u00f8ren Envac Norge AS. Terminal for gr\u00f8nt omr\u00e5de p\u00e5 Nyg\u00e5rdstangen ble ferdigstilt og satt i drift sammen med f\u00f8rste del av bossnettet i dette omr\u00e5det i oktober 2023. BIR sitt fokus for 2024 er rettet mot videre utbygging av r\u00f8rnett i gr\u00f8nt omr\u00e5de. Prosjektet ligger innenfor den rammen som var satt i Statusrapport 2022. Prosjektet har ingen overskridelser utover ordin\u00e6r prisstigning. Hensyntatt prisstigningen i 2023, er forventet sluttsum n\u00e5 1.449 MNOK. Det vises for \u00f8vrig til Statusrapport 2023 i sin helhet. Fagetatens vurdering og anbefaling: Bymilj\u00f8etaten har ansvar for den faglige oppf\u00f8lgingen av prosjektet, og har g\u00e5tt gjennom statusrapport for 2023. Fagetaten anbefaler at rapporten tas til orientering, men har kommentert s\u00e6rskilt p\u00e5 noen av punktene, jf. vedlagte fagnotat datert 06.05.2024. N\u00e6rmere gjennomgang av statusrapporten: Om drift Antall luke\u00e5pninger p\u00e5 nedkastpunktene n\u00e6rmer seg 8,5 millioner, siden oppstarten i 2015 og til utgangen av 2023. Det betyr at det gjennomsnittlig \u00e5pnes en luke i bossnettet ca. 4000 ganger pr. d\u00f8gn. Det er positivt at driften av bossnettet er som forventet, og at det meldes om n\u00e6rmest ingen nedetid p\u00e5 nettet og nedkastene. Antall husholdningskunder tilknyttet bossnettet i sentrum er ved utgangen av 2023 p\u00e5 9758 kunder. I 2023 er det \u00e5pnet nye nedkastpunkt ved Strandkaien og Marken, og det er kommet til 662 nye kunder i 2023. Figuren viser utviklingen i antall husholdningskunder siden oppstart i 2015. 3 Om energi Energiforbruket til avfallsteknisk drift av bossnettet i 2023 er 335 kWh/tonn avfall. Dette er en \u00f8kning sammenlignet med 2022, da det var p\u00e5 288 kWh/tonn avfall. \u00d8kning i energiforbruk skyldes oppstart av siste del av bl\u00e5tt nett p\u00e5 Nordnes, fra desember 2022. En innkj\u00f8ringsfase er energikrevende fordi riktige t\u00f8mmem\u00f8nstre tar noe tid \u00e5 etablere. BIR forventer en positiv utvikling innen energiforbruket for 2024. BIR deltar i EU-prosjektet ELEXIA, som jobber med \u00e5 utvikle digitale verkt\u00f8y som skal bidra til energioptimalisering. BIR jobber med \u00e5 oppgradere styresystemet p\u00e5 terminalen i Jekteviken, og oppgraderingen vil kunne optimalisere driften p\u00e5 det bl\u00e5 nettet. Om n\u00e6ring Antall n\u00e6ringskunder er i 2023 \u00f8kt fra 349 til 401 kunder, og det er \u00f8nskelig at enda flere n\u00e6ringskundene blir brukere av bossnettet. N\u00e6ringskundene tilknyttes bossnettet via avfallsakt\u00f8rer i det private konkurransemarkedet. Avfallsakt\u00f8rene opererer i markedet og inng\u00e5r avtaler med n\u00e6ringskundene om transport av avfallet. Videre kj\u00f8per avfallsakt\u00f8rene kun transporttjenesten av BIR Infrastruktur. BIR vurderer at om lag 67% av totalt antall n\u00e6ringskunder i omr\u00e5det er tilknyttet bossnettet. Dette er tilvarende andel som for tidligere \u00e5r. Om Avfallstyper - Matavfall i gr\u00f8nt bossnett Bossnettet i Bergen sentrum h\u00e5ndterer restavfall, plastavfall, papp og papir. Gr\u00f8nt bossnett med tilh\u00f8rende terminal p\u00e5 Nyg\u00e5rdstangen, skal etter planen ogs\u00e5 h\u00e5ndtere matavfall. BIR er i gang med pr\u00f8vedrift for matavfall i gr\u00f8nt nett i 2024. Om matavfall i bl\u00e5tt bossnett Matavfall h\u00e5ndteres forel\u00f8pig ikke i bl\u00e5tt bossnett og terminalen p\u00e5 Jekteviken. Som vedlegg til statusrapporten for 2023 har BIR utredet mulige alternative l\u00f8sninger for innsamling av matavfall i omr\u00e5det for bl\u00e5tt bossnett. I hovedtrekk er det to hovedl\u00f8sninger som presenteres: Alternativ 1 presenterer en l\u00f8sning hvor det gj\u00f8res tilpasninger av r\u00f8rnettet, slik at matavfallet kan h\u00e5ndteres i bossnettet. I alternativ 2, 3a, 3b og 4 er det l\u00f8sninger hvor matavfall h\u00e5ndteres via ulike containerl\u00f8sninger. Alternativ 2 er en l\u00f8sning med overflatecontainer, alternativ 3a og 3b presenteres l\u00f8sning med nedgravde bunnt\u00f8mte containere og i alternativ 4 er det en kombinasjonsl\u00f8sning med overflatecontainer og nedgravd container. Av de ulike alternativene som presenteres i vedleggsrapporten, er det kun alternativ 1 som oppfyller loven og krav definert i avfallsforskriften. Oppdateringer av avfallsforskriften, definerer krav om utsortering av matavfall, samt krav til innsamling av matavfallet gjennom en \u00abhenteordning\u00bb. Det betyr at fra 2025 er kommunen og BIR er p\u00e5lagt \u00e5 hente utsortert matavfall fra husstandene. De andre alternativene med containerl\u00f8sninger plassert p\u00e5 ulike oppsamlingssteder, vil etter loven ikke defineres som en \u00abhenteordning\u00bb. Oppsamlingssteder med containere er en \u00abbringeordning\u00bb, og gir lengre g\u00e5avstand fra husstandene til returpunktet. En l\u00f8sning med bruk av nedkastene til dagens bossnett, tilfredsstiller krav til \u00abhenteordning\u00bb ved husstanden. Oppsummert kan en si at det i alternativ 1 gj\u00f8res tilpasninger av dagens r\u00f8rnett, slik at matavfallet kan h\u00e5ndteres i bossnettet. Tilpasningene av r\u00f8rnettet gj\u00f8r at lovkravet blir oppfylt. I tillegg fremst\u00e5r alternativ 1 som b\u00e5de praktisk mulig og \u00f8konomisk h\u00e5ndterlig. I alternativ 2, 3a, 3b og 4 er l\u00f8sningene som presenteres rimeligere, men tilfredsstiller ikke lovkravet om henteordning for matavfall. Resultatet kan bli mangelfull materialgjenvinning og lavere utsorteringsgrad. 4 For behandling av saken videre, foresl\u00e5r Bymilj\u00f8etaten at en ber BIR om en ytterligere vurderinger, hvor det blant annet redegj\u00f8res for konsekvensene for renovasjonsgebyret i Bergen kommune jf. den opprinnelige bestillingen til BIR. Det er ogs\u00e5 behov for \u00e5 vurdere l\u00f8sningen sett ut fra et helhetsperspektiv, herunder endringer i lovkravet fra 2025 om krav til utsortering av glass- og metallemballasjeavfall og tekstilavfall, hvor kravet er at det skal innsamles via henholdsvis \u00abhenteordning\u00bb og \u00abbringeordning\u00bb. Om tilknytning av offentlig bosskorger Helt siden de f\u00f8rste bossnettr\u00f8rene ble lagt ned for om lag 15 \u00e5r siden er bossnettet tilpasset slik at offentlige bosskorger kan tilknyttes bossnettet. Bosskorger tilknyttet bossnettet er omtalt i tidligere statusrapporter. Fra 2016 er 15 bosskorger montert og satt i pr\u00f8vedrift. Bymilj\u00f8etaten og BIR er i dialog om erfaringene og kostnadene med denne l\u00f8sningen, og det forventes avklaringer rundt videre satsing i l\u00f8pet av 2024. Om fremdrift i utbyggingen - Bl\u00e5tt bossnett BIR har forlenget driftsavtalen for bl\u00e5tt bossnett med Envac Norge AS. Samtidig jobber BIR med reklamasjoner i forbindelse med rustdannelse p\u00e5 enkelte av nedkastene i bl\u00e5tt bossnett. Utbedringene skal etter planen fullf\u00f8res f\u00f8rste del av 2024. BIR vil i 2024 jobbe med \u00e5 etablere nedkast til bl\u00e5tt bossnett for beboerne i nordre del av N\u00f8stegaten. I et samordnet prosjekt med Graveklubben, og med utbyggerne av Dikkedokken, vil bossnettet forlenges. Transformasjon av Dokkenomr\u00e5det og en eventuell etablering av et bossnett i omr\u00e5det, vil p\u00e5virke terminalen i Jekteviken. BIR opplyser i statusrapporten av dette kan blant annet kreve en ombygging av terminalen i Jekteviken. I tillegg til arbeidet med bossnettet i sentrum har Bymilj\u00f8etaten sammen med BIR og utbyggerne p\u00e5 Mindemyren arbeidet for \u00e5 etablere ett felles bossnett p\u00e5 Mindemyren. I skrivende stund er det laget en l\u00f8sning som kan gj\u00f8re dette mulig. Det ville v\u00e6rt sv\u00e6rt positivt for omr\u00e5det. Om fremdrift i utbyggingen - Gr\u00f8nt bossnett BIR og Graveklubben jobber med utbygging av bossnett p\u00e5 Nedre Nyg\u00e5rd, tilh\u00f8rende det gr\u00f8nne bossnettet. Utbyggingsprosjektet Entreprise 1, som vil betjene ca. 1500 boenheter, vil etter planen ferdigstilles sommeren 2025. Entreprise 2 er ferdig prosjektert og BIR har overlevert prosjektet til Bergen Vann for gjennomf\u00f8ring. I entreprise 3 er det behov for avklaringer i forkant av prosjektering, herunder blant annet forholdet til KDP for sentrum, Kommuneplanens arealdel (KPA), gatebruksplan og veieiers interesser. Om fremdrift i utbyggingen - R\u00f8dt bossnett Bymilj\u00f8etaten jobber med prosjekt for \u00e5 vurdere bossnett i Sandviken, definert som \u00abr\u00f8dt omr\u00e5de\u00bb. Prosjektets m\u00e5l er \u00ab\u00e5 gi grunnlag for en bystyresak om beslutning av konsept for bossnett og eventuelle andre, supplerende renovasjonsl\u00f8sninger i r\u00f8dt omr\u00e5de\u201d. BIR er sentrale i prosjektet, og deltar i arbeidsgruppene som skal vurdere b\u00e5de mulig plassering for terminal, fremtidens krav til kildesortering og finansieringsmodeller, drift og investeringskostnader. Bymilj\u00f8etaten vurderer at det er krevende \u00e5 finne egnede tomter til en mulig fremtidig terminal i Sandviken. Et alternativ som kan v\u00e6re aktuelt, og som vurderes n\u00e6rmere, er muligheter innenfor omr\u00e5dereguleringsplanen for Kristiansholm, Sandvikstorget og Rosegrenden. \u00d8konomi Frem til utgangen av 2023 er det investert 1.110 millioner kroner i bossnettet, hvorav 5 43 millioner kroner i 2023 i r\u00f8rnett og nedkast, og 82 millioner kroner i 2023 for terminalen av bygget p\u00e5 Nyg\u00e5rdstangen. I tillegg er renter aktivert med 14,8 millioner kroner. Forventede investeringer i bossnettet i 2024 er p\u00e5 60 millioner kroner, og er knyttet til r\u00f8rnett og nedkast p\u00e5 nedre Nyg\u00e5rd. Utbyggingen av bossnettet er finansiert med l\u00e5n i morsselskapet BIR AS, som er p\u00e5 totalt 941 millioner kroner ved inngangen til 2024. L\u00e5net forrentes med \u00e5rlig SWAP-rente med p\u00e5slag p\u00e5 0,5 %. Rente justeres etterskuddsvis \u00e5rlig i henhold til Kommunalbankens selvkostrente. Konsekvenser for klima og milj\u00f8 Bossnettl\u00f8sning reduserer behovet for tungtransport i sentrum, ved at avfall fraktes gjennom r\u00f8r til terminalen, fremfor \u00e5 bli hentet med lastebil. Ytterligere tilpasninger av dagens bossnettl\u00f8sning, slik at bl\u00e5tt bossnett kan h\u00e5ndtere matavfall, vil gj\u00f8re at behovet for tungtransport ikke \u00f8ker ytterligere. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det mener bossnettet er en fremtidsrettet og samfunnsviktig infrastruktur, som ivaretar renovasjon p\u00e5 en m\u00e5te som gir kundene gode tjenester, samtidig som det b\u00e5de frigj\u00f8r areal ved at bosspann fjernes fra bygatene og reduserer tungtransport, brannfare og problemer med skadedyr i sentrum. Byr\u00e5det mener rapporten gir oversikt over kostnadsstyring og fremdrift i prosjektet med \u00e5 etablere bossnett i Bergen sentrum. Byr\u00e5det slutter seg til Bymilj\u00f8etaten sine kommentarer til rapporten. Byr\u00e5det vil spesielt trekke frem at bystyret ved flere anledninger har pekt p\u00e5 behovet og forventningene til innovasjon i bossnettet. Dette gjelder f\u00f8rst og fremst \u00f8nsket om \u00e5 kunne transportere flere avfallstyper i bossnettet, som matavfall (v\u00e5torganisk), tekstiler og glass- og metallemballasje, men ogs\u00e5 innenfor energiforbruk. Byr\u00e5det viser til at BIR i Statusrapportene for 2020 og 2021 har varslet at det vil v\u00e6re mulig \u00e5 g\u00e5 grundigere inn i vurderinger rundt driftsoptimalisering og energiforbruk og at dette vil bli n\u00e6rmere redegjort for ved neste rapport. Da dette ikke fremkom i Statusrapport 2022, uttalte bystyret at en redegj\u00f8relse som beskrevet m\u00e5 kunne forventes ved Statusrapport for 2023. Det kan ikke sees at det i Statusrapport 2023 fremkommer en grundig vurdering av driftsoptimalisering og energiforbruk. Det opplyses imidlertid om at BIR siden 2022 har v\u00e6rt en del av EU-prosjektet ELEXIA, og at BIR vil samarbeide med akt\u00f8rer andre land for \u00e5 utvikle digitale verkt\u00f8y som skal bidra til energioptimalisering og energiintegrering p\u00e5 tvers av sektorer. L\u00f8sningene som utvikles skal demonstreres ved tre pilotprosjekter. Et av pilotprosjektene er knyttet til Dokken-omr\u00e5det som skal omdannes til en ny bydel. Det forutsettes at BIR gjennom Statusrapport 2024 vil gi en n\u00e6rmere beskrivelse av arbeidet med energioptimalisering og betydningen for bossnettl\u00f8sningene i Bergen. N\u00e5r det gjelder h\u00e5ndtering av matavfall ser byr\u00e5det positivt p\u00e5 BIR sin uttalelse om at alle avfallsl\u00f8sninger som skal utarbeides vil ha fokus p\u00e5 utsortering av matrester. Det er ogs\u00e5 sv\u00e6rt positivt at BIR i 2024 er i gang med pr\u00f8vedrift for matavfall i Gr\u00f8nt nett med tilh\u00f8rende terminal p\u00e5 Nyg\u00e5rdstangen. Det er videre klart at matavfall forel\u00f8pig ikke h\u00e5ndteres i Bl\u00e5tt bossnett og terminalen p\u00e5 Jekteviken. Det vises i den forbindelse til at bystyret ved flere anledninger har uttalt en klar 6 forventning om at Bl\u00e5tt nett ogs\u00e5 skal gj\u00f8res i stand til h\u00e5ndtering av matavfall som egen fraksjon i bossnettet. I Statusrapport 2020 st\u00e5r det blant annet \u00abBossnettet skal v\u00e6re i stand til \u00e5 h\u00e5ndtere matavfall som egen fraksjon, og byr\u00e5det bes f\u00f8lge dette opp.\u00bb. Ved behandling av Statusrapport for 2022 den 21.06.2023 minnet bystyret igjen om dette, og ba BIR Infrastruktur om \u00e5 levere \u00aben utredning om fremtidig innsamling av matavfall i omr\u00e5det som dekker det bl\u00e5 nettet.\u00bb, se vedtakstekst overfor. BIR har som vedlegg til Statusrapport 2023 levert sin utredning for mulige l\u00f8sninger for innsamling av matavfall i Bl\u00e5tt nett. I utredningen presenterer BIR alternativene 1, 2, 3a, 3b og 4, se oppsummering av disse under fagetatens redegj\u00f8relse og forslagene si sin helhet i vedlagt utreding. Byr\u00e5det bemerker at det kun er alternativ 1 som vil oppfylle lovkravene etter avfallsforskriften. Avfallsforskriften ble revidert denne v\u00e5ren, og stiller n\u00e5 krav om utsortering av matavfall, samt krav til innsamling av matavfallet gjennom en \u00abhenteordning\u00bb. Dette betyr at fra 2025 er kommunen p\u00e5lagt \u00e5 hente utsortert matavfall fra husstandene, og etter forskrift om h\u00e5ndtering av husholdningsavfall, er det BIR som skal oppfylle kommunens plikter om \u00e5 samle inn husholdningsavfall. Byr\u00e5det vurderer i likhet med fagetaten at det vil v\u00e6re behov for ytterligere vurderinger fra BIR f\u00f8r en videre behandling av alternativene som er forelagt. Det er blant annet \u00f8nskelig at det redegj\u00f8res n\u00e6rmere for konsekvensene for renovasjonsgebyret i Bergen kommune med henvisning til bystyrevedtaket i sak 229/23 jf. overfor. Byr\u00e5det ser ogs\u00e5 behovet for en vurdering av l\u00f8sningene i et fremtidig perspektiv, herunder oppfyllelse av lovkravene som vil gjelde fra 2025 om utsortering av glass- og metallemballasjeavfall og tekstilavfall, hvor kravet er at dette skal innsamles via henholdsvis \u00abhenteordning\u00bb og \u00abbringeordning\u00bb. Byr\u00e5det anbefaler at bystyret tar Statusrapport for 2023 for Bossnettet i Bergen sentrum til orientering med forslag til supplerende vedtakspunkt i innstillingen under. Begrunnelse for framleggelse til bystyret: Rapportering til bystyret gjennomf\u00f8res som oppf\u00f8lging av vedtakspunkt 3 i bystyresak 301/13: Bystyret tar rapporten fra BIR AS til orientering, og \u00f8nsker fremlagt en \u00e5rlig statusrapport fra Boss Nett AS/BIR AS, og hvor en s\u00e6rlig fokuserer kostnadsutviklingen i prosjektet. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar Statusrapport 2023 for Bossnettet i Bergen sentrum fra BIR infrastruktur AS til orientering. 2. Bystyret ber om at byr\u00e5det f\u00f8lger opp saken om h\u00e5ndtering av matavfall i bl\u00e5tt bossnett. Dato: 6. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat datert 06.04.2024 Statusrapport 2023 bossnettet i Bergen sentrum. Vedlegg til statusrapport 2023 - Matavfall i omr\u00e5det for bl\u00e5 nett 7 "
}