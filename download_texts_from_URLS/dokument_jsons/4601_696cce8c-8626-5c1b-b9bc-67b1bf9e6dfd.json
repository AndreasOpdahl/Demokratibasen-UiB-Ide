{
  "dokument_id": "696cce8c-8626-5c1b-b9bc-67b1bf9e6dfd",
  "doc_type": "case_attachment",
  "kommune": 4601,
  "tittel": "Innlegg til form\u00f8te til politisk behandling av sak; \u00c5sane gnr 171 bnr 175 Hylkjesvingen 41",
  "url": "https://bergen.kommune.no/politikere-utvalg/api/fil/bk360/10947371/Innlegg-til-formote-til-politisk-behandling-av-sak-Asane-gnr-171-bnr-175-Hylkjesvingen-41",
  "tekst": "Innlegg til form\u00f8te til politisk behandling av sak; \u00c5sane gnr 171 bnr 175 Hylkjesvingen 41 i Utvalg for milj\u00f8 og byutvikling. Hei. Jeg \u00f8nsker \u00e5 si noe ang. saken som omhandler bygging av garasje i Hylkjesvingen 41. Ang\u00e5ende plassering av garasjen. Det finnes en historikk knyttet til avgj\u00f8relsen om plassering av garasjen som strekker seg tilbake til da forrige eier av Hylkjesvingen 39 bodde der. Vi hadde et samarbeid som tillot bruk av hverandres eiendommer til oppf\u00f8ring av murer og andre tiltak. Et eksempel er da Hylkjesvingen 39 skulle oppf\u00f8re sine murer p\u00e5 \u00f8st og nordsiden, da tillot vi at v\u00e5r tomt ble brukt for tilkj\u00f8ring av stein og at en gravemaskin kunne st\u00e5 p\u00e5 v\u00e5r tomt og plassere kampesteiner for \u00e5 l\u00f8fte tomteh\u00f8yden langs hans \u00f8stgrense og nedre del av hans nordgrense. Noen \u00e5r senere inns\u00e5 vi at den to meter h\u00f8ye skr\u00e5ningen fra hans garasje ned mot min tomt kunne utgj\u00f8re en fare b\u00e5de for hans leieboere og v\u00e5re barn, spesielt i den \u00f8vre delen av v\u00e5r fellesgrense fordi det ikke var plass til \u00e5 g\u00e5 forbi der. Vi ble enige om \u00e5 sette opp en st\u00f8ttemur for \u00e5 sikre skr\u00e5ningen og at den da ogs\u00e5 ville kunne bli brukt som tilkomst til utleieleiligheten hans. Vi diskuterte mulige utforminger og vi ble enige om at dersom jeg kunne bruke muren som grunnmur til en fremtidig garasje skulle jeg f\u00e5 oppf\u00f8rt en kraftig mur og sette den langt nok inn p\u00e5 min tomt (90 \u2013 50 cm fra grensen som inkluderer tykkelsen p\u00e5 muren) slik at det var plass til en bil p\u00e5 baksiden og at leieboere kunne parkere en flyttebil der og at det ogs\u00e5 ville v\u00e6re tilkomst for kj\u00f8ret\u00f8y/arbeidsmaskiner til den nedre delen av Hylkjesvingen 39 sin tomt. Muren er bygget for \u00e5 kunne t\u00e5le at flere 10 talls tonn kan st\u00e5 bak den. Avtalen gikk p\u00e5 at s\u00e5 lenge dryppkant fra min garasje var p\u00e5 min egen tomt kunne jeg oppf\u00f8re garasje p\u00e5 den. Bygging av murene ble gjennomf\u00f8rt og Hylkjesvingen 39 betalte ca. 1/5 av kostnadene. Faktura + brev om dette er vedlagt i sakspapirene. Jeg kontaktet den tidligere eieren, som bekreftet v\u00e5r muntlige avtale om \u00e5 bygge en garasje. Det var han som minnet meg p\u00e5 at dryppkanten skulle v\u00e6re p\u00e5 min side av grensen. Dessverre ble det ikke utarbeidet et signert dokument da avtalen ble inng\u00e5tt f\u00f8rste gang. Noen argumenter fra klagene som ikke er besvart av meg: Magne sier i en av sine klager: \u00abDet ikke er lagt opp styraform for isolering og knatteplast for lufting, ved eventuelt fremtidig vannintrengelse i garasjebygget 171/175 , m\u00e5 min eiendom 171/176 graves opp for \u00e5 utbedre dette . Dette godtar jeg ikke.\u00bb Det er knotteplast mellom grunnmuren og tilfyllingen. Den er til og med synlig p\u00e5 street view i google maps. Et annet moment som jeg tror min nabo vil argumentere for, er \u00e5 flytte hele garasjen til et annet sted p\u00e5 min eiendom. Det er en meget d\u00e5rlig l\u00f8sning da det eneste stedet som er stort nok til et slikt bygg er parkeringsplassen til mine egne leieboere p\u00e5 nedsiden av huset. Akkurat n\u00e5 bor min pleietrengende svigermor i min underetasje og parkeringsplassen benyttes av hjemmehjelpen daglig. Det er heller ikke infrastruktur p\u00e5 den plassen som f.eks. str\u00f8m. Den ligger nederst i bakken v\u00e5r og er s\u00e5rbar for oversv\u00f8mmelser ved styrtregn da drenering ikke er den aller beste. Hjertesukk: Grunnmuren har st\u00e5tt i 13 \u00e5r siden den f\u00f8rst ble bygget og vi har pr\u00f8vd \u00e5 oppf\u00f8re garasje p\u00e5 den flere ganger \u2013 og alle fors\u00f8k har alltid stoppet opp pga. \u00f8konomi. \u00c5 gj\u00f8re noen st\u00f8rre endringer p\u00e5 oppf\u00f8ring eller plassering n\u00e5 vil ikke bare bli \u00f8konomisk vanskelig, det vil bli psykisk belastende. Vi har investert i grunnmur, planer og tegninger. Endringene med inntrukken loftsetasje vil fordyre prosjektet med 50 000 Nok og tiden brukt til s\u00f8knad og behandling av klager blir n\u00e5 ogs\u00e5 en st\u00f8rre finansiell byrde med tanke p\u00e5 endringer i priser fra det f\u00f8rste tilbudet vi sa ja til i fjor. Inntrukket loft vil flytte vedlikeholdet av loftsetasjen og garasjeveggen til \u00e5 kunne utf\u00f8res utelukkende fra min egen tomt og vil v\u00e6re v\u00e5rt bidrag til \u00e5 im\u00f8tekomme naboen da dette med vedlikehold p\u00e5 egen tomt ser ut som hans st\u00f8rste argument mot opprinnelig l\u00f8sning. Dessverre opplever jeg at prosjektet v\u00e5rt fortsatt ikke har f\u00e5tt en avklaring p\u00e5 grunn av gjentatte klager, som jeg mener ikke tilf\u00f8rer nye eller saklige argumenter, men heller virker som ren sabotasje. Samtidig anerkjenner jeg naboens rett til \u00e5 klage. Det er imidlertid synd at slike saker m\u00e5 belaste \u00absystemet\u00bb. Mvh. Asle K Andersen Hylkesvingen 41 "
}